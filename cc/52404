D>
	На скъпата ми Саския:
	Носи гордо раирания си чорапогащник!
D$


E>
	Първо опознай кой си и после се накичи подобаващо.
@	Епиктет
E$


>	Първа глава

	Именно мустаците ми напомниха, че вече не съм в Англия: като едра сива стоножка, която плътно закриваше горната устна на мъжа; това бяха мустаци като на членовете на „Вилидж Пийпъл“, каубойски мустаци, миниатюрна метла, с която шега не бива. Човек просто не можеше да види такива мустаци у дома. Не можех да откъсна поглед.
	— Госпожо?
	Единственият човек, който някога бях виждала с подобни мустаци в Англия, беше господин Нейлър, учителят ни по математика, и в неговите винаги имаше трохи от бисквити — обикновено ги брояхме в час по алгебра.
	— Госпожо?
	— О, извинете.
	Униформеният служител ме подкани да мина напред, като ми даде знак с дебелите си пръсти. Не вдигна очи от екрана на компютъра си. Изчаках в кабинката, докато потта от дългия полет полека попиваше в роклята ми. Вдигна ръка и размърда четири дебели пръста. Това, схванах с известно закъснение, означаваше да си подам паспорта.
	— Име.
	— Написано е — отвърнах.
	— Името ви, госпожо.
	— Луиза Елизабет Кларк. — Надникнах над гишето. — Макар че никога не използвам Елизабет. Защото мама осъзнала едва след като ме кръстили, че така ще ми викат Лу Лизи. Ако го произнесете много бързо, звучи наистина откачено. Макар че татко казва, че всъщност ми приляга. Не че съм откачена. Искам да кажа, едва ли бихте желали откачени в страната си. Хм! — Гласът ми отекна нервно в плексигласовата преграда.
	Мъжът ме погледна за първи път. Имаше широки рамене и поглед, който те приковаваше като насочено дуло на пистолет. Не се усмихваше. Изчака, докато и моята усмивка помръкне.
	— Извинете — промърморих. — Хората в униформа ме притесняват.
	Хвърлих поглед назад към залата за имигранти и към опашката, която се бе огънала толкова много пъти, че се бе превърнала в непреодолимо и неспокойно море от хора.
	— Мисля, че съм леко замаяна, след като се редих на тази опашка. Честно, никога не съм била на по-дълга опашка. Тъкмо се чудех дали да не почна да си правя коледния списък.
	— Сложете ръка на скенера.
	— Винаги ли е толкова голяма?
	— Скенерът ли? — намръщи се той.
	— Опашката.
	Но той вече не ме слушаше. Беше се вторачил в нещо на екрана си. Сложих пръсти върху малкия скенер. И тогава телефонът ми изписука.
	Съобщение от мама: „Кацна ли?“.
	Понечих да отговоря със свободната си ръка, но мъжът рязко се извърна към мен.
	— Госпожо, не е разрешено да се използват телефони в тази зона.
	— Мама е. Иска да знае дали съм пристигнала. — Тайничко се опитах да натисна емотиокона с вдигнат палец, докато криех телефона от очите му.
	— Повод за пътуването?
	„Какво е това? — последва незабавния отговор на мама. Писането на съобщения й бе харесало неимоверно и сега можеше да го прави дори по-бързо, отколкото говореше. Което си беше направо светлинна скорост. — Знаеш, че на моя телефон не виждам емотиконите. Това да не е SOS? Луиза, кажи ми, че си добре.“
	— Повод за пътуването, госпожо? — Мустаците потръпваха раздразнено. Мъжът добави по-бавно: — Какво ще правите в Съединените щати?
	— Имам нова работа.
	— Каква?
	— Ще работя за едно семейство в Ню Йорк. Сентръл Парк.
	Само за миг веждите на мъжа се повдигнаха с може би милиметър. Погледна адреса на формуляра ми за потвърждение.
	— Каква е работата?
	— Малко е сложно. Ще бъда нещо като платена компаньонка.
	— Платена компаньонка.
	— Нещата стоят по следния начин. Преди работех за един човек. Бях негова компаньонка, но му давах и лекарствата, извеждах го навън и го хранех. Не е толкова странно, колкото звучи, впрочем — той не можеше да си движи ръцете. Не беше нещо перверзно. Всъщност последната ми работа се превърна в нещо повече, защото е трудно да не се сближиш с човек, за когото се грижиш, а Уил — така се казваше мъжът — беше невероятен и ние… Ами влюбихме се. — Твърде късно усетих познатото напиране на сълзи в очите ми. Рязко ги избърсах. — Така че си мисля, че ще бъде нещо подобно. Освен влюбването. И храненето.
	Имиграционният служител ме гледаше втренчено. Опитах да се усмихна.
	— Всъщност обикновено не плача, докато говоря за работа. Не съм откачена, въпреки името си. Ха-ха! Но го обичах. И той мен. А после той… Ами той избра да сложи край на живота си. Така че това е моят начин да започна наново. — Сълзите вече се стичаха неспирно и унизително от крайчетата на очите ми. Явно не можех да ги спра. Явно нищо не можех да спра. — Извинете. Сигурно е заради умората от полета. Сигурно е някъде около два часът сутринта по наше време, нали? Освен това вече не говоря много за него. Имам предвид, че имам нов приятел. И той е страхотен! Работи в Спешна помощ! И е секси! Все едно да спечелиш лотарията за гаджета, нали? Секси парамедик!
	Разрових се в чантата си за кърпичка. Когато вдигнах очи, човекът ми подаваше кутия със салфетки. Взех си.
	— Благодаря. Както и да е, приятелят ми Нейтън — той е от Нова Зеландия — работи тук и ми помогна да си намеря тази работа, но все още не съм съвсем сигурна какво точно включва, освен че ще се грижа за жената на богаташ, която често изпада в депресии. Но съм решила, че този път ще оправдая очакванията, които Уил имаше към мен, защото преди не успях да го направя. Накрая се озовах на работа на летището.
	Замръзнах.
	— Не… хм… не че има нещо лошо в това да работиш на летището! Сигурна съм, че работата в имиграционната служба е много важна. Страшно важна. Но имам план. Ще правя по нещо ново всяка седмица, докато съм тук, и ще казвам „да“.
	— Ще казвате „да“?
	— На новите неща. Уил все казваше, че не позволявам на новите преживявания да се случат.
	Човекът се загледа в документите ми.
	— Не сте попълнили правилно полето за адреса. Трябва ми пощенски код.
	Избута формуляра към мен. Проверих номера на улицата на разпечатания лист в ръката ми и го попълних с треперещи пръсти. Погледнах наляво, където хората на опашката след мен вече почваха да недоволстват. На съседното гише най-отпред имаше китайско семейство, разпитвано от двама служители. Докато жената възразяваше нещо, бяха отведени в някаква странична стаичка. Внезапно се почувствах напълно сама.
	Мъжът от имиграционната служба погледна към чакащите хора. И после рязко подпечата паспорта ми.
	— Късмет, Луиза Кларк — каза той.
	Вторачих се в него.
	— Това ли е?
	— Това е.
	Усмихнах се.
	— О, благодаря! Много мило. Искам да кажа, странно е да си на другия край на света съвсем сам за първи път и сега ми се струва, че съм срещнала първия наистина мил непознат и…
	— Трябва да продължите нататък, госпожо.
	— Разбира се. Извинете.
	Взех си нещата и отметнах потен кичур от лицето си.
	— О, госпожо…
	— Да? — Зачудих се какво ли съм сбъркала сега.
	Той не вдигна поглед от екрана си.
	— Внимавайте на какво казвате „да“.


	Нейтън чакаше в залата за пристигащи, както бе обещал. Огледах набързо тълпата, като се чувствах странно притеснена и тайно убедена, че никой няма да дойде, но ето че той беше там, огромната му длан ми махаше над неспирно мърдащите тела наоколо. Вдигна и другата си ръка, по лицето му се разля широка усмивка, след което си проправи път към мен и ме сграбчи в мечешка прегръдка.
	— Лу!
	При вида му внезапно нещо в мен се сви — нещо, което бе свързано с Уил, със загубата и със суровата действителност на това да прекараш близо седем часа в полет с малко повече турбуленция от желаното — и се зарадвах, че ме притиска толкова силно до себе си, че да имам време да се овладея.
	— Добре дошла в Ню Йорк, Дребосъчке! Не си изгубила уникалния си стил, както виждам.
	Сега ме оглеждаше от ръка разстояние, ухилен. Поизпънах роклята си в стил седемдесетте години, с тигрови шарки. Бях решила, че така приличам на Джаки Кенеди от годините й с Онасис. Ако Джаки Кенеди излее половината си кафе от самолета в скута си.
	— Толкова се радвам да те видя.
	Той грабна тежките ми като олово куфари, сякаш бяха пълни с перушина.
	— Хайде, ще те заведа вкъщи. Приусът е в сервиза за обслужване, затова господин Г. ми даде назаем колата си. Трафикът е ужасен, но поне ще пътуваш в лукс.


	Колата на господин Гопник беше лъскава и черна, голяма колкото автобус и вратите се затваряха с онова дискретно, но осезаемо тропване, което намекваше за шестцифрена сума. Нейтън прибра куфарите ми в багажника, докато аз се настанявах с въздишка на седалката до шофьорската. Погледнах си телефона, отговорих на четиринадесетото съобщение на мама с едно, в което й казвах, че съм в колата и утре ще й се обадя, после отговорих и на Сам, който ми беше писал, че му липсвам, с едно кратко: „Кацнах ххх“.
	— Как е твоят човек? — попита Нейтън и ме погледна.
	— Добре е, благодаря. — Добавих още няколко целувки „хххх“ за всеки случай.
	— Не се ли опита да те спре да идваш тук?
	Свих рамене.
	— Смята, че имам нужда от промяна.
	— Всички така смятаме. Просто ти трябваше известно време да намериш пътя.
	Прибрах телефона си и се облегнах на седалката, загледана в непознатите имена по табелите край пътя: „Сервиз за гуми на Майло“, „Фитнесът на Ричи“, в линейките и товарните камиони, в занемарените къщи с олющена боя и разклатени веранди, в баскетболните игрища и шофьорите, които отпиваха от огромни пластмасови чаши. Нейтън включи радиото и се заслушах в някой си Лоренцо, който коментираше баскетболен мач, и за миг се почувствах в друга реалност.
	— Разполагаш с един ден да се настаниш. Какво ти се прави? Мислех да ти предложа да се наспиш, а после да те замъкна на обяд. Трябва да опиташ нюйоркската храна през първия си уикенд тук.
	— Звучи чудесно.
	— Те ще се приберат от кънтри клуба най-рано утре вечер. Имаше леко напрежение миналата седмица. Ще ти разкажа, след като се наспиш.
	Изгледах го втренчено.
	— Никакви тайни, нали? Няма да е като…
	— Те не са като семейство Трейнър. Просто обичайните объркани взаимоотношения в обикновено мултимилионерско семейство.
	— Тя мила ли е?
	— Чудесна е. Доста е… ангажираща. Но е страхотна. Той също.
	Едва ли можех да разчитам на по-изчерпателно описание на характерите им от Нейтън. Той потъна в мълчание — никога не си е падал по клюките — а аз седях в лъскавия климатизиран „Мерцедес GLS“ и се борех с вълните на съня, които заплашваха да ме залеят. Замислих се за Сам, който сега спеше дълбоко в стария влаков вагон на няколко хиляди мили оттук. Сетих се за Трина и Том, сгушени в малкия ми апартамент в Лондон. А после гласът на Нейтън ме изтръгна от мислите ми.
	— Ето че пристигнахме.
	Погледнах през замъглени от умора очи и го видях от другата страна на моста „Бруклин“, Манхатън, блестящ като милион искрящи лъчи, зашеметяващ, бляскав, невъобразимо концентриран и красив, гледка, позната от толкова много филми и телевизионни програми, че не можех да проумея напълно, че я виждам наистина. Изправих се леко на седалката, слисана, докато шофирахме бързо към него — най-известния град на планетата.
	— Няма как да ти омръзне тази гледка, нали? Малко по-величествена е от Стортфолд.
	Не мисля, че до този момент наистина го бях осъзнала. Новият ми дом.


	— Здрасти, Ейшък. Как е? — Нейтън влачеше куфарите ми през мраморното фоайе, докато зяпах захласнато черно-белите плочки и бронзовите парапети и се стараех да не се спъна, а стъпките ми отекваха в огромното като пещера помещение. Беше като входа на величествен, макар и малко овехтял хотел: асансьорът беше в потъмнял бронз, подът — застлан с килим в червено и златно, а рецепцията — малко по-тъмна от необходимото. Миришеше на восък и лъснати обувки, и на пари.
	— Добре съм, брато.
	— Запознай се с Луиза. Ще работи за госпожа Г.
	Униформеният портиер излезе иззад бюрото си и протегна ръка за здрависване. Имаше широка усмивка и очи, които сякаш бяха видели всичко.
	— Приятно ми е да се запознаем, Ейшък.
	— Британка! Имам братовчед в Лондон. Кройдън. Знаеш ли къде е Кройдън? Наблизо ли живееш? Той е един доста едър тип.
	— Наистина не познавам добре Кройдън — отвърнах. И след като той видимо помръкна, добавих: — Но ще се оглеждам за него следващия път, когато минавам оттам.
	— Луиза. Добре дошла в „Лейвъри“. Ако се нуждаеш от нещо или искаш да научиш нещо, само ми кажи. Тук съм денонощно.
	— Не се шегува — добави Нейтън. — Понякога си мисля, че спи под това бюро. — Той махна към един служебен асансьор, чиито врати бяха тъмносиви, почти в дъното на фоайето.
	— Имам три деца под пет годинки, човече — подхвърли Ейшък. — Повярвай ми, само тук запазвам здравия си разум. Не мога да кажа същото за жена ми. — Той се ухили. — Сериозно говоря, госпожице Луиза. Каквото и да ти потрябва, аз съм твоят човек.
	— Има предвид наркотици, проститутки и барове с тъмна слава? — прошепнах, докато вратите на асансьора се затваряха зад нас.
	— Не. Има предвид билети за театър, маса в ресторант, най-доброто химическо чистене — отвърна Нейтън. — Това е Пето Авеню. Господи. Какво си правила в Лондон?


	Жилището на Гопник заемаше близо шестстотин и петдесет квадратни метра на втория и третия етаж в стара тухлена сграда в готически стил, рядко срещан дуплекс апартамент в тази част на Ню Йорк и доказателство, че богатството на семейство Гопник датираше от няколко поколения. Тази сграда, „Лейвъри“, беше умалено копие на прочутата „Дакота“, обясни ми Нейтън, и била една от най-старите кооперации в Горен Ист Сайд. Никой не можел да купи или продаде апартамент тук без одобрението на борда на живеещите, които били твърди противници на промяната. Докато лъскавите кооперации от другата страна на парка приютявали новобогаташите — руски олигарси, поп звезди, китайски стоманени магнати и интернет милиардери, със своите общи ресторанти, фитнес центрове, забавачници за деца и инфинити басейни, обитателите на „Лейвъри“ били привърженици на старата школа.
	Апартаментите тук се предавали от поколение на поколение; обитателите им се научавали да понасят водопроводните тръби от тридесетте години на миналия век, водели продължителни и заплетени битки за позволение да променят нещо повече от ключа за лампата и извръщали учтиво поглед, докато Ню Йорк се променял около тях, както прави човек, когато види просяк с картонена табела пред него.
	Едва успях да зърна великолепието на самия апартамент с паркетния му под, високи тавани и тежки завеси до пода, понеже се запътихме направо към помещенията за прислугата, които бяха закътани в дъното на втория етаж и до тях се стигаше по дълъг и тесен коридор, който тръгваше от кухнята — наследство от далечна минала епоха. Новите или обновените сгради нямаха помещения за обслужващия персонал: домашните помощници и бавачките пътуваха от Куинс или Ню Джърси със сутрешния влак и се връщаха у дома по тъмно. Но семейство Гопник притежаваше тези стаи още от построяването на сградата. Не можеха да бъдат преустроени или продадени, тъй като бяха обвързани в нотариалния акт с основното жилище и се ползваха като място за складиране на вещи.
	— Ето. — Нейтън отвори една врата и пусна куфарите ми.
	Стаята ми беше приблизително три и половина на три и половина метра. В нея имаше двойно легло, телевизор, скрин и гардероб.
	Малък фотьойл, тапициран в бежово, седеше в ъгъла, а провисналата му седалка свидетелстваше за предишните изтощени обитатели на стаята. Имаше малък прозорец, който гледаше на юг. Или на север. Или на изток. Трудно бе да се каже, понеже беше на горе-долу два метра от безличната задна стена на сграда, която бе толкова висока, че можех да видя небето само ако прилепя лице към стъклото и протегна врат нагоре.
	Наблизо по коридора имаше обща кухня, която щях да деля с Нейтън и икономката, която живееше в стаята отсреща.
	На леглото имаше спретната купчинка от пет тъмнозелени поло блузи и черни панталони, чийто плат лъщеше като евтин „тефлон“.
	— Не ти ли казаха за униформата?
	Взех една от поло блузите.
	— Семпла блуза и панталон. Семейство Гопник смятат, че униформата опростява нещата. Всеки си знае мястото.
	— Стига да искаш да изглеждаш като професионален играч на голф.
	Надникнах в малката баня към стаята, облицована в мрамор, по който се бе отложил котлен камък. Вътре имаше тоалетна, малка мивка, която изглеждаше като от четиридесетте години, и душ. Сапун в хартиена опаковка и кутия с препарат против хлебарки стояха в ъгъла.
	— Всъщност е доста щедро по стандартите на Манхатън — отбеляза Нейтън. — Знам, че изглежда позахабено, но госпожа Г. каза, че можем да го освежим с една боя. Още някоя и друга лампа и едно ходене до „Крейт енд Беръл“ и всичко ще…
	— Много ми харесва — прекъснах го аз. Обърнах се към него и гласът ми внезапно потрепери. — Аз съм в Ню Йорк, Нейтън. Наистина съм тук.
	Той стисна рамото ми.
	— Да. Наистина.


	Успях да остана будна само колкото да разопаковам куфарите, да хапна готова храна от магазина с Нейтън, която той нарече „храна за вкъщи“ като истински американец, прехвърлих няколко от осемстотин петдесет и деветте канала на малкия си телевизор, но повечето, изглежда, непрекъснато излъчваха някакъв безкраен мач по американски футбол, реклами за проблеми със стомаха или лошо осветени шоупрограми, които обсъждаха престъпления, за които не бях чувала, след което съм заспала. Събудих се рязко в пет без петнадесет. В продължение на няколко инфарктни минути бях объркана от далечния звук на непозната сирена, тихото ръмжене на камион, маневриращ на заден ход, а после включих лампата, спомних си къде съм и сякаш ме разсъни токов удар.
	Извадих лаптопа от чантата си и написах съобщение на Сам.
C>
	„Тук ли си? ххх“
C$
	Изчаках, но не последва отговор. Беше ми казал, че отново поема дежурства и е твърде объркан от часовата разлика. Оставих лаптопа и се опитах пак да заспя, защото Трина все казваше, че ако не се наспя, изглеждам като умърлушен кон. Но непознатите звуци на града ме зовяха примамливо, така че в шест часа се измъкнах от леглото и си взех душ, като се помъчих да не обръщам внимание на ръждата, която сякаш бликна от него. Облякох се — дънков сукман и винтидж тюркоазна блуза с къси ръкави и щампа със Статуята на свободата, след което тръгнах да търся кафе.
	Тихо минах по коридора, мъчейки се да си спомня къде се намираше кухнята за персонала, която Нейтън ми бе показал предната вечер. Отворих една врата и някаква жена се обърна и ме зяпна. Беше на средна възраст, набита, косата й бе изсушена на подредени едри къдрици като на филмова звезда от тридесетте години. Очите й бяха красиви и тъмни, но крайчетата на устните й бяха извити леко надолу, сякаш в перманентно неодобрение.
	— Хм… добро утро!
	Тя продължи да ме гледа.
	— Аз… аз съм Луиза? Новото момиче? На госпожа Гопник… асистентка?
	— Тя не е госпожа Гопник. — Жената остави това изявление без пояснение.
	— Ти сигурно си… — Порових в ума си, но той явно още наваксваше след полета и не ми бе от особена помощ. „О, стига де, хайде“, опитах се да се скарам на себе си. — Много съжалявам. Тази сутрин умът ми е като каша. Заради часовата разлика е.
	— Казвам се Илария.
	— Илария. Разбира се, точно така. Съжалявам. — Протегнах ръка. Тя не я пое.
	— Знам коя си.
	— Хм… би ли ми показала къде Нейтън си държи млякото? Бих искала да си направя кафе.
	— Нейтън не пие мляко.
	— Така ли? Преди пиеше.
	— Мислиш, че те лъжа ли?
	— Не. Нямах това предвид…
	Тя пристъпи вляво и посочи към един стенен шкаф, който бе наполовина по-малък от другите и доста по-труднодостъпен.
	— Този е за теб. — После отвори хладилника да прибере кутията си със сок и забелязах пълната двулитрова бутилка с мляко вътре. — Господин Гопник ще се върне в шест и половина довечера. Облечи си униформата, преди да му се представиш.
	След което се запъти по коридора с пошляпване на пантофи.
	— Беше ми приятно да се запознаем! Сигурна съм, че ще се разбираме прекрасно! — викнах подире й.
	Зяпнах хладилника, после реших, че сигурно не е твърде рано да изляза за мляко. В крайна сметка нали това беше градът, който никога не спи.


	Ню Йорк може и да беше буден, но „Лейвъри“ бе потънала в толкова дълбока тишина, че се замислих дали обитателите й не вземат масово приспивателни. Тръгнах по коридора, като затворих входната врата на апартамента тихичко, едва след като осем пъти проверих дали съм взела портмонето и ключовете си. Сметнах, че ранният час и спящите обитатели на сградата ми дават право да разгледам малко по-внимателно къде се бях озовала.
	Докато пристъпвах на пръсти по мекия килим, който заглушаваше стъпките ми, зад една от вратите се разлая куче — свадлив и възмутен лай, и някакъв старчески глас каза нещо, което не можах да чуя. Побързах да отмина, понеже не исках да съм виновна за събуждането и на останалите обитатели, и вместо да тръгна по главното стълбище, се вмъкнах в служебния асансьор.
	Във фоайето нямаше никой, затова сама си отворих и излязох на улицата, където се озовах сред такъв шум и толкова светлина, че се наложи да остана за миг на мястото си само за да не залитна. Пред мен в продължение на няколко мили се простираше зеленият оазис на Сентръл Парк. Отляво страничните улички вече бяха оживени — едри мъже в гащеризони разтоварваха кашони от отворен странично миниван, наблюдавани от полицай, чиито едри като говежди бутове ръце бяха скръстени на гърдите му. Почистващ улицата камион бръмчеше усърдно. Шофьор на такси си бъбреше през отворения прозорец с някакъв мъж. Мислено си отбелязах забележителностите на Голямата ябълка. Теглени от коне каляски! Жълти таксита! Безумно високи сгради! И докато зяпах, двама измъчени туристи с деца в бебешки колички минаха край мен, стиснали картонени чаши с кафе, вероятно все още настроени на някаква далечна часова зона. Манхатън се простираше във всички посоки, огромен, целунат от слънцето, оживен и бляскав.
	Умората ми от полета се изпари с последните лъчи на зората. Поех си въздух и тръгнах, съзнавайки, че съм ухилена до уши, но просто не можех да се спра. Минах осем пресечки, без да видя и един хранителен магазин. Завих по Мадисън Авеню, минах край огромни стъклени витрини на скъпи магазини, чиито врати бяха заключени, и между тях тук-там имаше по някой ресторант с тъмни като затворени очи прозорци или хотел с позлатена фасада, чийто портиер в ливрея дори не ме поглеждаше.
	След още пет пресечки постепенно ми стана ясно, че в този район явно не може просто така да се отбиеш в магазина за хранителни стоки. Бях си представяла Ню Йорк, в който на всеки ъгъл има закусвалня, в която те обслужва нахакана сервитьорка и клиентите са мъже с шапки, но всичко наоколо изглеждаше огромно и лъскаво и никак не предполагаше наличието на омлет със сирене или чаша чай зад затворените врати. Повечето хора, с които се разминавах, бяха туристи като мен или целеустремени бегачи, чиито тела бяха покрити в ликра и които не чуваха друго, освен звучащото в слушалките в ушите им, докато ловко заобикаляха бездомниците, които ги гледаха сърдито с набръчкани и посивели лица. Най-сетне се натъкнах на голямо кафене, част от верига заведения, в което, изглежда, се бяха събрали половината от ранобудните жители на Ню Йорк, наведени над телефоните си в сепаретата или хранещи непоносимо весели хлапета, докато от тонколоните по стените се носеше приятна, ненатрапчива музика.
	Поръчах си капучино и кифличка, която, преди да успея да кажа нещо, барманът сряза надве, затопли я и после я намаза с масло, като през цялото време не спираше да обсъжда баскетболния мач с колегата си.
	Платих, седнах с увитата във фолио кифличка и отхапах залък. Даже и ако не броим разкъсващия ме глад след полета, това бе най-вкусното нещо, което някога съм хапвала.
	Седях до прозореца и гледах улицата в Манхатън в ранното утро в продължение на близо половин час и устата ми беше пълна ту с лепкава намаслена кифличка, ту с парещо силно кафе, докато се наслаждавах тайно на неспирния си вътрешен монолог: „Пия нюйоркско кафе в нюйоркско кафене! Вървя по улица в Ню Йорк! Като Мег Райън! Или Даян Кийтън! Наистина съм в Ню Йорк!“. И за миг разбрах какво се бе опитвал да ми обясни Уил преди две години: в тези няколко минути, докато устата ми беше пълна с непозната храна, а очите ми се любуваха на непознати гледки, за мен съществуваше само този момент. Бях напълно осъзната, сетивата ми бяха нащрек, цялото ми същество бе отворено да възприеме новите преживявания около мен. Бях на единственото място на света, където можех да бъда.
	И тогава, без никакъв явен повод, две жени на съседната маса се сбиха с юмруци, а кафето и парчета от кифлички захвърчаха през две маси, преди барманите да скочат да ги разтърват. Изтупах трохите от роклята си, затворих чантата си и реших, че явно бе време да се върна към спокойствието на „Лейвъри“.


>	Втора глава

	Ейшък сортираше огромни пакети с вестници в спретнати номерирани купчинки, когато влязох. Изправи гръб и се усмихна.
	— Е, добър ден, госпожице Луиза. Как беше първото ти утро в Ню Йорк?
	— Невероятно. Благодаря.
	— Тананикаше ли си „Нека реката тече“, докато вървеше по улицата?
	Заковах се на място.
	— Откъде разбра?
	— Всички го правят, когато посетят Манхатън за първи път. Какво пък, дори и аз го правя сутрин, а изобщо не приличам на Мелани Грифит.
	— Наоколо няма ли магазини за хранителни стоки? Трябваше да измина хиляди мили, докато си взема кафе. И нямам никаква представа откъде да си купя мляко.
	— Госпожице Луиза, трябваше да ми кажеш. Ела тук. — Той махна да мина зад бюрото му и отвори една врата, след което ме покани в тъмен офис, чиито неугледност и разхвърляност странно контрастираха с бронза и мрамора отвън. На едно бюро бяха подредени множество екрани от охранителни камери и между тях стар телевизор, както и голям дневник, порцеланова чаша, няколко книги с меки корици и безброй снимки на усмихнати беззъби деца. Зад вратата стоеше стар хладилник. — Ето. Вземи го. Ще ми го върнеш някой ден.
	— Всички портиери ли правят така?
	— Не, ни най-малко. Но „Лейвъри“ е различна.
	— А къде пазаруват хората?
	Той се намръщи.
	— Хората в тази сграда не пазаруват, госпожице Луиза. Дори не си го и помислят. Кълна се, половината смятат, че храната се появява сготвена на масата им като чрез магия. — Той хвърли поглед през рамо и снижи глас. — Мога да се обзаложа, че осемдесет процента от жените в тази сграда не са готвили и веднъж за последните пет години. Имай предвид, че половината от жените в сградата изобщо не ядат, и толкоз.
	Зяпнах го, а той сви рамене.
	— Богатите не живеят като теб и мен, госпожице Луиза. А богатите в Ню Йорк… е, те не живеят като никой друг.
	Взех кутията с мляко.
	— Каквото и да ти трябва, просто ти го доставят. Ще свикнеш.
	Исках да го питам за Илария и госпожа Гопник, която явно не беше госпожа Гопник, както и за семейството, с което тепърва щях да се срещна. Но той вече гледаше над главата ми към коридора.
	— О, добро утро, госпожо Де Уит!
	— Какво правят всички тези вестници на пода? Мястото прилича на окаяна вестникарска будка.
	Дребничка старица цъкаше неодобрително с език, загледана в купчините от „Ню Йорк Таймс“ и „Уолстрийт Джърнъл“, които той още не бе разопаковал. Въпреки часа тя бе облечена като за сватба, в малиновочервено дълго палто, червена малка шапка и огромни очила с костена рамка, които закриваха дребничкото й набръчкано лице. На кожена каишка водеше хъхрещ мопс с изпъкнали очи, който ме гледаше войнствено, или поне аз така си мислех, въпреки че нямаше как да съм сигурна, понеже очите му се въртяха в различни посоки. Наведох се да помогна на Ейшък да разчисти вестниците пред краката й, но докато прикляках, кучето се хвърли с ръмжене към мен, а аз отскочих назад и за малко да се препъна в „Ню Йорк Таймс“.
	— О, за бога! — разнесе се треперливият й, но властен глас. — Сега пък разстройвате кучето!
	По крака си усетих леко докосване на кучешки зъби. Кожата ми настръхна от близкия контакт.
	— Постарай се тази… тази бъркотия да я няма, когато се върнем. Неведнъж съм казвала на господин Овиц, че сградата запада все повече и повече. О, Ейшък, оставила съм торба с боклук пред вратата. Моля да я изхвърлиш веднага, иначе целият коридор ще замирише на увехнали лилиуми. Само бог знае кой изпраща лилиуми като подарък. Стават само за погребения. Дийн Мартин!
	Ейшък докосна с пръсти козирката на шапката си.
	— Разбира се, госпожо Де Уит. — Изчака, докато тя излезе. После се обърна и погледна крака ми.
	— Това куче се опита да ме ухапе.
	— Да. Такъв си е Дийн Мартин. Най-добре стой далеч от него. Той е най-злонравният обитател на сградата и това не е шега. — Наведе се да вземе следващата партида вестници, вдигна ги на бюрото си, после спря за миг, за да ме отпрати. — Не се занимавай с това, госпожице Луиза. Тежко е, пък и ти ще си имаш достатъчно задължения. Желая ти приятен ден.


	Денят мина като в просъница. Прекарах остатъка от сутринта в подреждане на малката си стая, чистене на банята, сложих няколко снимки на Сам, на родителите си и на Трина и Том, за да се почувствам поне малко у дома. Нейтън ме заведа до един бар близо до „Кълъмбъс Съркъл“, където ядох от чиния колкото автомобилна гума и изпих толкова силно кафе, че ръцете ми трепереха, докато се връщахме. Нейтън ми показваше неща, които могат да ми бъдат от полза — онзи бар оставал отворен до късно, този подвижен щанд за закуски правел чудесен фалафел, това бил сигурен банкомат, откъдето мога да тегля пари… Умът ми се замъгли от толкова нови впечатления и информация. По някое време следобед изведнъж се почувствах замаяна и краката ми натежаха, затова Нейтън ме съпроводи до апартамента, като ме държеше под ръка. Бях доволна, че отново съм в тихата тъмна сграда и че служебният асансьор ми спестява качването по стълбите.
	— Дремни малко — посъветва ме той, докато си събувах обувките. — Но на твое място не бих спал повече от час, иначе биологичният ти часовник съвсем ще се обърка.
	— По кое време каза, че се връщат семейство Гопник? — Думите ми вече звучаха завалено.
	— Обикновено към шест. Сега е три, така че имаш време. Хайде, подремни си. Ще се почувстваш като нов човек.
	Той затвори вратата, а аз доволно се отпуснах на леглото. Тъкмо заспивах, когато внезапно осъзнах, че ако изчакам, няма да мога да говоря със Сам, и се пресегнах за лаптопа, временно изтръгнала се от прегръдките на съня.
	„Тук ли си?“, написах му съобщение.
	Няколко минути по-късно с бълбукащ звук снимката му се увеличи и ето че се появи картина от влаковия вагон, където едрото му тяло бе приведено към екрана. Сам. Парамедикът. Човекът планина. Новият ми любим. Двамата се ухилихме до уши.
	— Здравей, красавице! Как си?
	— Добре! — отвърнах. — Мога да ти покажа стаята си, но сигурно ще се блъсна в стените, ако завъртя екрана. — Извърнах леко лаптопа, за да види малката ми стая в цялата й прелест.
	— Изглежда ми прилично. Нали ти си там.
	Загледах се в сивия прозорец зад гърба му. Можех да си го представя съвсем точно — потропването на дъжда по покрива на вагона, уютно замъглените прозорци, гората, влагата наоколо и кокошките, които се криеха под обърнатата ръчна количка. Сам ме гледаше и аз избърсах очи, и ми се прииска да се бях сетила да си сложа малко грим.
	— Беше ли на работа?
	— Да. Смятат, че ще съм в състояние да започна редовни смени след около седмица. Трябва да съм във форма, за да мога да вдигна пострадал, без да разкъсам шевовете си. — Той инстинктивно сложи ръка на корема си, където куршумът го бе улучил само преди няколко седмици — при едно рутинно излизане с линейката, когато го бяха простреляли и това бе заздравило връзката ни — и сега почувствах нещо смущаващо и дълбоко разтърсващо.
	— Иска ми се да си тук — казах, преди да мога да се спра.
	— И на мен. Но това е първият ден от приключението ти и ще бъде чудесно. А след година ще седиш тук…
	— Не там — прекъснах го. — В довършената ти къща.
	— В довършената ми къща — каза той. — И ще гледаме снимките на телефона ти, и аз тайничко ще си мисля: „О, боже, пак се почна, това бръщолевене за Ню Йорк няма край“.
	— Ще ми пишеш ли? Писмо, изпълнено с любов и копнеж, опръскано със самотни сълзи?
	— О, Лу. Знаеш, че не ме бива много в писането. Но ще се обаждам. И ще бъда при теб само след четири седмици.
	— Да — съгласих се със свито гърло. — Добре. Сега трябва да поспя.
	— И аз — каза той. — Ще си мисля за теб.
	— В противен порно стил? Или в романтичен като във филм на Нора Ефрон?
	— Кой от двата ще ми спечели повече точки? Изглеждаш добре, Лу — каза той след минутка. — Изглеждаш… развълнувана.
	— Така се и чувствам. Като много, много уморен човек, който в същото време кипи от енергия. Доста е объркващо. — Сложих длан върху екрана и след миг той допря своята. Можех да си представя допира на кожата му. — Обичам те. — Още се чувствах малко неловко, докато го казвам.
	— И аз. Бих целунал екрана, но подозирам, че така ще видиш космите в носа ми.
	Затворих компютъра усмихната и само след секунди съм заспала.


	Някой крещеше в коридора. Събудих се с мъка, изпотена, не бях напълно сигурна дали не сънувам, но се надигнах в леглото. Някаква жена наистина пищеше от другата страна на вратата. Хиляди мисли профучаха в замъгления ми мозък, пред очите ми преминаха заглавия за убийства, Ню Йорк и как да съобщиш за престъпление. На кой номер трябваше да се обадя? Не на деветстотин деветдесет и девет като в Англия. Порових в мозъка си и не открих нищо.
	— Защо да го правя? Защо да седя там и да се усмихвам, докато онези вещици ме обиждат? Ти не чуваш и половината от онова, което казват! Ти си мъж! Все едно имаш тапи в ушите!
	— Скъпа, моля те, успокой се. Моля те. Не му е сега времето, нито мястото.
	— Моментът никога не е подходящ! Тук винаги има някой! Трябва да си купя апартамент само за да мога да споря с теб!
	— Не разбирам защо се разстройваш толкова. Трябва да им дадеш малко…
	— Не!
	Нещо се разби на дървения под. Вече бях напълно будна и сърцето ми препускаше.
	Последва напрегната тишина.
	— Сега ще ми кажеш, че това е било наследство.
	Пауза.
	— Ами да, беше.
	Приглушено хлипане.
	— Не ме интересува! Не ме интересува! Твоята семейна история ме задушава! Чуваш ли ме? Давя се!
	— Агнес, скъпа. Не в коридора. Ела. Ще го обсъдим по-късно.
	Седях напълно неподвижна на ръба на леглото.
	Последваха още приглушени хлипания, после тишина. Изчаках, след това станах, отидох на пръсти до вратата, допрях ухо до нея. Нищо. Погледнах часовника — четири и четиридесет и шест.
	Измих си лицето и бързо се преоблякох в униформата. Сресах се, после тихо излязох от стаята и тръгнах по коридора, след което завих зад ъгъла.
	И спрях.
	Нататък по коридора, до кухнята, една млада жена лежеше, свита на кълбо. Възрастен мъж я бе прегърнал, опрял гръб в дървената ламперия. Беше полуседнал, едното му коляно бе вдигнато, а другият крак протегнат, сякаш я бе прихванал и после е бил съборен от тежестта й. Не можех да видя лицето й, но един дълъг строен крак стърчеше гротескно изпод тъмносиня рокля и водопад от руса коса закриваше лицето й. Кокалчетата на пръстите й бяха побелели, толкова силно го бе стиснала.
	Вторачих се и преглътнах шумно, а той вдигна очи и ме видя. Познах господин Гопник.
	— Ако обичате, не сега — тихо ме отпрати той.
	Думите заседнаха в гърлото ми, върнах се в стаята си и затворих вратата, а сърцето ми биеше оглушително в гърдите и бях убедена, че и те могат да го чуят.


	Прекарах следващия час, вторачила невиждащ поглед в телевизора, докато пред очите ми оставаше споменът за тях. Помислих да пратя съобщение на Нейтън, но не бях сигурна какво да му кажа. Вместо това в пет и петдесет и пет излязох и предпазливо минах по коридора към вратата към основното жилище. Влязох в огромна трапезария, минах покрай спалня за гости и две затворени врати, като следвах далечния шепот от воден разговор и стъпвах тихо по паркета. Накрая стигнах до всекидневната и спрях точно до отворената врата.
	Господин Гопник седеше до прозореца, говореше по телефона, ръкавите на бледосинята му риза бяха навити, а едната му длан бе облегната зад врата. Подкани ме с ръка да вляза и продължи да говори по телефона. Вляво руса жена — може би госпожа Гопник? — седеше на старинен диван с розова тапицерия и усърдно пишеше нещо в айфона си. За миг се обърках, защото явно се бе преоблякла. Изчаках в неловко мълчание, докато той приключи разговора и стане, както забелязах, с леко потръпване от усилието. Направих още една крачка към него, за да скъся разстоянието, и му стиснах ръката. Беше топла, ръкостискането му бе меко, но същевременно силно. Младата жена продължаваше да пише в телефона си.
	— Луиза. Радвам се, че си пристигнала безпроблемно. Надявам се, че имаш всичко необходимо.
	Каза го така, както правят хората, когато не очакват да искаш нещо повече.
	— Всичко е чудесно. Благодаря.
	— Това е дъщеря ми Табита. Таб?
	Момичето вдигна ръка, едва-едва се усмихна и отново се загледа в телефона си.
	— Моля те да извиниш Агнес, че не е тук да те посрещне. Реши да полегне за около час. Мъчи я главоболие. Имахме тежък уикенд.
	Почти незабележима умора засенчи за миг лицето му, но след секунда изчезна. Нищо в поведението му не издаваше какво бях видяла преди по-малко от два часа.
	Той се усмихна.
	— И така… тази вечер можеш да правиш каквото решиш, а от утре сутрин ще придружаваш Агнес. Официално позицията ти е на „асистент“ и си тук, за да й оказваш подкрепа в каквото и да реши да прави през деня. Тя има натоварен график — помолих своя асистент да те въведе в семейния календар и ще бъдеш информирана с имейли за всяка промяна. Най-добре е да проверяваш към десет вечерта — тогава обичайно се правят късните промени. Утре ще се запознаеш с останалите от екипа.
	— Чудесно. Благодаря. — Мислено си отбелязах думата „екип“ и си представих отбор футболисти в спортни екипи, които обикалят из апартамента.
	— Какво има за вечеря, татко? — обади се Табита, сякаш изобщо не бях там.
	— Не знам, скъпа. Мислех, че спомена, че ще излизаш.
	— Не съм сигурна, че ми се ходи в другия край на града тази вечер. Може да остана.
	— Както искаш. Само кажи на Илария. Луиза, имаш ли някакви въпроси?
	Опитах се да измисля нещо смислено.
	— О, мама ми каза да те питам дали си намерил онази малка картина. На Миро.
	— Миличка, няма да се разправяме отново за това. Мястото на картината е тук.
	— Но мама каза, че тя я е избрала. Липсва й. Ти дори не я харесваш.
	— Не е в това въпросът.
	Пристъпих от крак на крак, не бях сигурна дали са ме освободили.
	— Точно в това е въпросът, татко. На мама ужасно й липсва, а ти дори не я забелязваш.
	— Струва осемдесет хиляди долара.
	— Мама не се интересува от парите.
	— Може ли да го обсъдим по-късно?
	— По-късно ще си зает. Обещах на мама, че ще го уредя.
	Предпазливо отстъпих крачка назад.
	— Няма нищо за уреждане. Споразумяхме се окончателно преди година и половина. Тогава всичко бе уредено. О, скъпа, ето те и теб. По-добре ли се чувстваш?
	Озърнах се. Жената, която току-що бе влязла, бе поразително красива, лицето й бе без капчица грим, а светлорусата й коса бе прихваната в небрежен кок. Високите й скули бяха леко обсипани с лунички, а формата на очите й издаваше славянска кръв. Стори ми се на моите години. Отиде боса до господин Гопник и го целуна, галейки го по врата.
	— Много по-добре съм, благодаря.
	— Това е Луиза — представи ме той.
	Тя се обърна към мен.
	— Новият ми съюзник.
	— Новият ти асистент — поясни господин Гопник.
	— Здравей, Луиза. — Протегна тънката си ръка и стисна моята. Усетих погледа й върху себе си, сякаш се опитваше да прецени нещо, а после се усмихна и аз не можах да сдържа своята усмивка в отговор.
	— Илария приготвила ли е стаята ти? — Гласът й беше мек и в него се долавяше източноевропейска мелодика.
	— Чудесна е. Благодаря.
	— Чудесна? О, много е лесно да ти угоди човек. Онази стая е като килер. Ако има нещо, което не ти харесва, само ни кажи и ще го оправим. Нали, скъпи?
	— Ти не живееше ли в още по-малка стая, Агнес? — обади се Табита, без да вдига поглед от айфона си. — Мисля, че татко ми беше казал, че си деляла апартамент с още петнадесет имигрантки.
	— Таб. — В гласа на господин Гопник се долови лек укор.
	Агнес си пое въздух и вирна брадичка.
	— Всъщност стаята ми беше по-малка. Но момичетата, с които я делях, бяха много добри. Така че това не беше проблем. Ако хората са добри и учтиви, човек би могъл да понесе всичко, не мислиш ли, Луиза?
	Преглътнах с мъка.
	— Да.
	В този момент влезе Илария и се прокашля. Беше със същата поло блуза и тъмен панталон, а отпред имаше престилка. Дори не ме погледна.
	— Вечерята е готова, господин Гопник — каза тя.
	— Има ли и за мен, скъпа Илария? — попита Табита, облегнала ръка на гърба на дивана. — Мисля да пренощувам тук.
	Изражението на Илария мигновено се стопли. Сякаш пред очите ми се появи различен човек.
	— Разбира се, мис Табита. Винаги готвя допълнително в неделя, в случай че решите да останете.
	Агнес стоеше в средата на стаята. Стори ми се, че забелязах как по лицето й пробяга мигновена паника. Челюстта й се стегна.
	— Тогава искам и Луиза да вечеря с нас — заяви тя.
	Последва кратка тишина.
	— Луиза ли? — попита Табита.
	— Да. Би било хубаво да я опознаем по-добре. Имаш ли някакви планове за тази вечер, Луиза?
	— Хм… не — заекнах аз.
	— Значи ще ядеш с нас. Илария, ти каза, че си сготвила допълнително, нали?
	Илария погледна право към господин Гопник, който изглеждаше погълнат от нещо на телефона си.
	— Агнес — подхвана Табита след минутка. — Нали разбираш, че ние не се храним с персонала?
	— Кои са тези „ние“? Не знаех, че има правилник. — Агнес протегна ръка и се загледа в брачната си халка с престорено спокойствие. — Скъпи? Да не би да си забравил да ми дадеш правилника?
	— С цялото ми уважение и макар да съм сигурна, че Луиза е чудесен човек — продължи Табита, — съществуват определени граници, които трябва да спазваме за общото благо.
	— Аз нямам против каквото и да… — опитах се да се намеся. — Не искам да предизвиквам никакви…
	— Е, с цялото ми уважение, Табита, бих искала Луиза да вечеря с мен. Тя е новата ми асистентка и ще бъдем заедно по цял ден. Бих искала да я опозная по-добре.
	— Няма проблем — заяви господин Гопник.
	— Тате…
	— Няма проблем, Таб. Илария, би ли подредила масата за четирима? Благодаря.
	Очите на Илария се разшириха неимоверно. Погледна ме, стиснала неодобрително тънките си устни, сякаш аз бях причинила това изопачаване на домашния ред, после излезе и отиде в трапезарията, откъдето чухме пресилено тропане на чинии и чаши. Агнес въздъхна леко и отметна косата си. Отправи ми заговорническа усмивка.
	— Да се преместим в трапезарията — обади се след минутка господин Гопник. — Луиза, искаш ли питие?


	Вечерята бе смълчана и доста мъчителна. Бях ужасно впечатлена от величествената махагонова маса, масивните сребърни прибори и кристалните чаши, които изобщо не подхождаха на униформата ми. Господин Гопник предимно мълчеше и на два пъти излезе, за да говори служебно по телефона. Табита преглеждаше нещо на айфона си и старателно избягваше да общува с когото и да било, а Илария поднесе пиле във винен сос с подходяща гарнитура, след което отнесе чиниите с физиономия, която майка ми би нарекла „като напляскано дупе“. Вероятно само аз забелязвах тропането, с което моята чиния беше поднесена, и звучното сумтене всеки път, когато минеше край стола ми.
	Агнес едва докосна яденето си. Тя седеше срещу мен и бъбреше оживено, сякаш бях новата й най-добра приятелка, като погледът й от време на време се насочваше към съпруга й.
	— Значи това е първото ти идване в Ню Йорк — отбеляза тя. — Къде другаде си ходила?
	— Хм… не съм обикаляла много. Започнах да пътувам доста късно. Преди няколко години обиколих Европа с раница на гърба, а преди това… бях на Мавриций. И в Швейцария.
	— Америка е много различна. За нас, европейците, всеки щат притежава уникална атмосфера. Била съм само в няколко щата с Ленард, но сякаш се намирахме в съвсем различна страна. Вълнуваш ли се, че си тук?
	— Много. Решила съм да се възползвам от всичко, което Ню Йорк може да ми предложи.
	— Също като теб, Агнес — изчурулика Табита.
	Агнес не й обърна внимание и продължи да гледа само мен. Очите й бяха хипнотизиращо красиви, извити леко нагоре в ъгълчетата. На два пъти се наложи да си напомня да затворя уста и да не я зяпам вторачено.
	— Разкажи ми за семейството си. Имаш ли братя? Сестри?
	Разказах им и се постарах да звучи повече като семейство Уолтън, отколкото като Адамс.
	— И сега сестра ти живее в твоя апартамент в Лондон? Със сина си? Ще ти дойде ли на гости? А родителите ти? Сигурно ще им липсваш?
	Сетих се за прощалната реплика на татко: „Не бързай да се връщаш, Лу! Ще направим джакузи в старата ти стая!“.
	— О, да. Много.
	— Майка ми плака две седмици, когато заминах от Краков. Имаш ли си приятел?
	— Да. Казва се Сам. Той е парамедик в бърза помощ.
	— Парамедик! Нещо като доктор ли? Колко хубаво. Моля те, покажи ми снимка. Много обичам да гледам снимки.
	Извадих телефона от джоба си и прехвърлих набързо, докато намеря любимата си снимка на Сам, седнал на терасата на покрива, в тъмнозелената си униформа. Тъкмо беше свършил работа и пиеше чаша чай, широко ухилен към мен. Слънцето бе ниско зад него и отлично си спомнях как се чувствах там горе, докато чаят ми изстиваше на парапета зад мен, а Сам търпеливо позираше, докато аз правех снимка след снимка.
	— Толкова е хубав! И той ли ще дойде в Ню Йорк?
	— Хм, не. В момента строи къща и е малко сложно. Освен това има работа.
	Агнес разтвори широко очи.
	— Но той трябва да дойде! Не може да живеете в различни държави! Как можеш да обичаш мъжа си, ако не е тук до теб? Аз не мога да съм далеч от Ленард. Не ми харесва дори когато заминава за два дни в командировка.
	— Да, предполагам, че би искала да си сигурна, че е наблизо — обади се Табита. Господин Гопник вдигна очи от чинията си, погледна първо към жена си, после и към дъщеря си, но не каза нищо.
	— И все пак — продължи Агнес, намествайки салфетката в скута си, — Лондон не е толкова далеч. И любовта си е любов. Нали така, Ленард?
	— Определено е така — потвърди той и изражението му се смекчи от усмивката й. Агнес се протегна и докосна ръката му, а аз побързах да върна погледа си към чинията си.
	В стаята за момент се възцари тишина.
	— Всъщност мисля, че е най-добре да се прибера. Леко ми се гади. — Табита шумно избута стола си назад и пусна салфетката в чинията, при което белият лен моментално започна да попива червения винен сос.
	Положих огромни усилия да остана на мястото си. Табита стана и целуна баща си по бузата. Той вдигна свободната си ръка и докосна нежно рамото й.
	— Ще се чуем през седмицата, татко. — Извърна се. — Луиза… Агнес. — Кимна отсечено и излезе.
	Агнес я изпрати с поглед. Възможно е да е измърморила нещо тихичко, но Илария разтребваше чиниите и приборите под носа ми с толкова силно тракане и трополене, че не можех да съм сигурна.
	След като Табита си тръгна, изглежда, цялата борбеност напусна Агнес. Тя сякаш се сви, раменете й внезапно се отпуснаха, дълбоката ямка на ключицата й се очерта още повече, когато главата й клюмна над нея. Изправих се.
	— Ще се оттегля в стаята си. Много благодаря за вечерята. Беше превъзходна.
	Никой не възрази. Ръката на господин Гопник сега бе отпусната върху махагоновата маса и пръстите му галеха дланта на жена му.
	— Ще се видим утре сутрин, Луиза — каза той, без да ме погледне. Агнес го наблюдаваше със сериозно изражение. Излязох бързо от трапезарията и минах тичешком край кухнята на път за стаята си, така че въображаемите ножове, които усещах Илария да мята подире ми, да не могат да ме стигнат.
	Час по-късно Нейтън ми прати съобщение. Пиеше бира с приятели в Бруклин.
	„Чух, че си преминала бойно кръщение. Добре ли си?“.
	Нямах сили да измисля нещо духовито. Или да го попитам как, по дяволите, е разбрал.
	„Ще ти е по-лесно, след като ги опознаеш. Честна дума.“
	„Ще се видим утре.“ За кратко изпитах колебание — в какво се бях забъркала? — но после си казах, че трябва да се стегна, и заспах дълбоко.


	Тази нощ сънувах Уил. Рядко го сънувах, което ме натъжаваше в онези ранни дни, когато ми липсваше толкова много, че имах усещането, че някой е прогорил огромна дупка в тялото ми. Сънищата бяха престанали, когато срещнах Сам. Но ето че отново се бе появил в малките часове, толкова жив, сякаш стоеше пред мен. Беше на задната седалка на кола, скъпа черна лимузина като тази на господин Гопник, и го забелязах през улицата. Изпитах мигновено облекчение, че не е мъртъв, че не си е отишъл, и инстинктивно разбрах, че не бива да отива там, закъдето се бе запътил. Моята задача бе да го спра. Но всеки път, когато се опитах да пресека оживената улица, пред мен се появяваше нова лента с профучаващи коли, които ми пречеха да стигна до него, а ревът на двигателите им заглушаваше виковете ми. Той беше там, недостижим, с онзи гладък карамелен тен на лицето, с леката усмивка, която си играеше в ъгълчетата на устните му, и говореше нещо на шофьора, което не можех да чуя. В последната минута срещна погледа ми — очите му леко се разшириха — и тогава се събудих изпотена, с омотана в краката завивка.


>	Трета глава

C>
	От: BusyBee@gmail.com
	До: Samfielding1@gmail.com
	Пиша набързо — госпожа Г. има урок по пиано — но ще се опитам да ти пращам имейл всеки ден, така че да имам усещането, че си говорим. Липсваш ми. Моля те, пиши ми. Знам, че ми каза, че мразиш имейлите, но го направи заради мен. Мооооля те. (Тук трябва да си представиш умолителната ми физиономия.) Или пък, сетих се, ПИСМА!
	Обичам те, Лхххххх
C$


	— Добро утро.
	Много едър афроамериканец в силно прилепнало яркочервено трико стоеше пред мен, опрял ръце на хълбоците си. Замръзнах, примигнах няколко пъти, застанала на вратата към кухнята само по тениска и бикини, като се питах дали не сънувам и дали, ако затворя вратата и отново я отворя, той все още ще е там.
	— Ти сигурно си госпожица Луиза? — Огромна длан се пресегна и пое моята, разтърсвайки я толкова енергично, че неволно подскочих леко нагоре-надолу. Погледнах си часовника. Да, наистина беше шест и петнадесет.
	— Аз съм Джордж. Треньорът на госпожа Гопник. Чух, че ще ни придружиш, и нямам търпение.
	Бях се събудила след няколко неспокойни часа, като се мъчех да се отърся от обърканите сънища, които се бяха преплели в главата ми, и се бях отправила към кухнята на автопилот като някое зомби, търсещо кафе.
	— Добре, Луиза! Трябва да си хидратирана! — Грабна две бутилки от страничния шкаф. И изчезна в лек тръс по коридора.
	Сипах си кафе и докато отпивах от него, влезе Нейтън, облечен и ухаещ на афтършейв. Загледа се в голите ми крака.
	— Току-що се запознах с Джордж.
	— Няма нещо, което този човек да не знае за мускулите. Носиш си маратонки, нали?
	— Хм! — Отпих отново от кафето си, но Нейтън продължи да ме гледа очаквателно. — Нейтън, никой дори не ми е споменавал за бягане. Аз не съм от тичащите. Направо съм антиспортист, предпочитам дивана. Знаеш ме.
	Нейтън си сипа чисто кафе и върна каната в кафе машината.
	— Освен това по-рано тази година паднах от висока сграда. Помниш ли? Доста части от мен се потрошиха. — Вече можех да се шегувам с онази нощ, когато, още тъгуваща за Уил, леко пияна, се подхлъзнах на парапета в лондонския си апартамент. Но пристягането в таза не спираше да ми напомня за това.
	— Добре си. И си асистент на госпожа Гопник. Работата ти е да бъдеш до нея през цялото време, скъпа. Ако тя иска да тичаш, значи ще тичаш. — Отпи от кафето си. — О, не се паникьосвай толкова. Ще ти хареса. Само след няколко седмици ще си във форма като гонче. Всички тук бягат.
	— Едва шест и петнадесет сутринта е.
	— Денят на господин Гопник започва в пет. Тъкмо приключихме с физиотерапията му. Госпожа Г. обича да се излежава.
	— Тоест за колко е предвидено тичането?
	— За седем без двадесет. Чакай ги в главния коридор. Ще се видим после! — Той вдигна ръка и изчезна.


	Агнес, естествено, беше от онези жени, които дори изглеждаха по-добре сутрин без капка грим. Косата й беше прихваната назад в конска опашка и прилепналите по тялото й потник и спортен клин й придаваха онзи небрежен вид, който имаха супермоделите, когато не позираха за снимки. Притича по коридора с лекотата на кафяво-бял състезателен кон със слънчеви очила и вдигна елегантната си ръка за поздрав, сякаш искаше да каже, че е твърде рано за приказки. Аз имах само чифт шорти и потник в куфара си и сигурно изглеждах като пухкав строителен работник. Леко се притесних, че не съм си обръснала подмишниците, затова притиснах лакти към тялото си.
	— Добро утро, госпожо Г.! — Джордж се появи до нас и подаде на Агнес бутилка вода. — Готова ли сте?
	Тя кимна.
	— Ти готова ли си, госпожице Луиза? Днес ще бягаме само четири мили. Госпожа Г. иска да поработи допълнително върху коремните си мускули. Направила си разтягания, нали?
	— Хм, аз… — Нямах вода, нито бутилка. Но потеглихме.


	Бях чувала израза „летящ старт“, но преди Джордж не разбирах точното му значение. Той хукна по коридора с поне петдесет километра в час и тъкмо когато си мислех, че ще забави поне за асансьора, той отвори двойните врати в дъното, така че да можем да изтичаме надолу по стълбите четири етажа, докато стигнем до приземния. Профучахме през фоайето и покрай Ейшък като фурии и аз едва успях да чуя приглушения му поздрав.
	Мили боже, бе твърде рано за това. Следвах ги, но докато те бягаха без усилие като чифт тренирани коне, аз се носех подире им, понеже по-късите ми крачки не можеха да се сравнят с техните, а костите ме боляха с всяка стъпка, при това измърморвах по някое извинение към минувачите камикадзе, които се озоваваха на пътя ми. Бягането беше страстта на Патрик, бившия ми приятел. Беше нещо като кейла — едно от онези неща, които знаеш, че съществуват и вероятно са полезни за теб, но честно казано, животът е твърде кратък, за да се мъчиш с тях.
	„О, хайде, можеш да се справиш — повтарях си наум. — Това е твоята първа възможност да кажеш «да». Бягаш в Ню Йорк! Това е една съвсем нова Луиза!“. И в продължение на няколко блажени крачки наистина го вярвах. Трафикът замря, светофарът светна в червено и ние спряхме до бордюра, като Джордж и Агнес лекичко подскачаха на място, а аз се скатавах зад гърба им. После пресякохме и навлязохме в Сентръл Парк, където пътеката чезнеше под краката ни, а шумът от трафика постепенно заглъхна, когато потънахме дълбоко в зеления оазис в сърцето на града.
	Едва бяхме пробягали около миля, когато осъзнах, че няма да се получи. Макар вече по-скоро да ходех, отколкото да тичах, едва си поемах въздух, а тазовите ми кости скърцаха заради скорошните травми. Най-далечното разстояние, което бях пробягала в последните години, беше след един забавящ скорост автобус, който при това бях изпуснала. Погледнах напред и забелязах, че Джордж и Агнес си говорят, докато тичат. Не можех да си поема въздух, а те водеха сериозен разговор.
	Сетих се за един приятел на татко, който бе получил инфаркт, докато бягал. Татко винаги използваше примера като неопровержимо доказателство за вредата от спорта. Защо не им бях обяснила за травмите си? Дали нямаше да си изкашлям дробовете направо на пътеката в парка?
	— Добре ли си, госпожице Луиза? — Джордж се обърна и продължи да тича назад.
	— Супер! — вдигнах бодро палци.
	Винаги бях искала да видя Сентръл Парк. Но не по този начин. Зачудих се какво ли ще стане, ако се катурна и умра още в първия ден на новата си работа. Как ли щяха да пренесат тялото ми у дома? Завих, за да избегна една жена с три еднакви криволичещи дечица. „Моля те, Господи — отправих молитва, касаеща двамата, които бягаха с лекота пред мен. — Нека единият от тях да падне. Не чак да си счупи крака, а просто леко да го изкълчи. От онези изкълчвания, които траят двадесет и четири часа и заради които се налага да лежиш на дивана с вдигнат нависоко крак и да гледаш дневните предавания по телевизията.“
	Вече се отдалечаваха солидно от мен и нямаше какво да направя. Откъде се взеха тези хълмове в парка? Господин Гопник щеше да побеснее, задето не съм била до жена му. Агнес щеше да разбере, че съм една глупава, тромава англичанка, а не неин съюзник. Щяха да си наемат някоя слаба и красива жена с по-хубав екип за бягане.
	В този момент край мен мина един възрастен човек, който ме изпревари, тичайки. Извърна глава да ме погледне, после направи справка с фитнес гривната си, докато пъргаво местеше крака със слушалки в ушите. Сигурно беше поне на седемдесет и пет.
	— О, стига. — Гледах го как се отдалечава пред мен. И тогава зърнах коня с файтона. Напънах се, докато се изравних с водача. — Хей! Хей! Има ли начин да настигнеш онези двамата отпред, които тичат?
	— Кои двама?
	Посочих дребните фигурки в далечината. Той се взря, после сви рамене. Качих се във файтона и се наведох зад него, докато той подкани коня си да побърза с леко плясване с юздите. Още едно преживяване в Ню Йорк, което не бе точно както си го бях представяла, мислех си, приклекнала зад гърба му. Той се приближи и аз го тупнах лекичко, за да ме свали. Не бяхме минали повече от петстотин метра, но поне се бях приближила до тях. Понечих да скоча от файтона.
	— Четиридесет долара — каза кочияшът.
	— Моля?
	— Четиридесет долара.
	— Минахме само петстотин метра!
	— Толкова струва, госпожо!
	Двамата бяха все така потънали в разговор. Измъкнах две двадесетдоларови банкноти от задния си джоб и му ги подхвърлих, след което минах зад файтона и се затичах, точно навреме, преди Джордж да се обърне и да ме забележи. Отново вдигнах бодро палци към него, сякаш през цялото време съм била зад тях.


	Джордж най-накрая се смили над мен. Забеляза ме, че накуцвам, и притича назад, докато Агнес правеше разтягания, а дългите й крака се разпъваха, сякаш беше някакво огромно фламинго.
	— Госпожице Луиза! Добре ли си?
	Поне си мислех, че е той. Вече нищо не виждах заради потта в очите си. Спрях, опряла ръце в коленете си, с парещи гърди.
	— Проблем ли има? Изглеждаш малко задъхана.
	— Малко… не съм във форма — едва отвърнах аз. — Проблем с… таза.
	— Имаш травма? Трябваше да кажеш!
	— Не исках да… пропусна нещо! — казах, докато бършех очите си с длани. Така само почнаха да парят още повече.
	— Къде точно?
	— Лявата бедрена кост. Счупване. Преди осем месеца.
	Той сложи ръка върху тазовата ми кост, после раздвижи левия ми крак напред-назад, за да усети въртенето на ставата. Помъчих се да не потръпвам.
	— Знаеш ли, не мисля, че трябва да продължаваш днес.
	— Но аз…
	— Не, ти се връщай, госпожице Луиза.
	— О, щом настояваш. Много жалко.
	— Ще се видим в апартамента. — Тупна ме по рамото толкова силно, че за малко да падна по лице. След това ми махнаха весело и изчезнаха.


	— Хареса ли ти, госпожице Луиза? — попита Ейшък, когато докуцуках обратно след четиридесет и пет минути. Оказа се, че все пак можеш да се изгубиш в Сентръл Парк.
	Поспрях и дръпнах леко от гърба си потната си тениска.
	— Много ми хареса. Беше прекрасно.
	Когато се качих в апартамента, установих, че Джордж и Агнес се бяха върнали цели двадесет минути преди мен.


	Господин Гопник ми беше казал, че графикът на Агнес е натоварен. Като се има предвид, че жена му нямаше работа, нито деца, тя наистина бе най-заетият човек, когото някога съм срещала. Имахме половин час за закуска, след като Джордж си тръгна. За Агнес бе приготвен омлет от белтъци, малко горски плодове и кафе в сребърна каничка; аз изгълтах една кифличка, която Нейтън ми беше оставил в кухнята за персонала. После прекарахме половин час в кабинета на господин Гопник с неговия асистент Майкъл, за да си запишем събитията, на които Агнес щеше да присъства тази седмица.
	От кабинета на господин Гопник лъхаше неподправена мъжественост: навсякъде имаше тъмна ламперия и отрупани с книги етажерки. Седнахме на тапицирани в скъпа дамаска столове, около ниска масичка. Зад нас беше огромното бюро на господин Гопник, отрупано с телефони и тефтери с кожена подвързия, а Майкъл на промеждутъци молеше Илария да донесе още от нейното чудесно кафе, при което тя изпълняваше молбата му, но се усмихваше само на него.
	Прегледахме вероятните теми на заседанието на благотворителната фондация на семейство Гопник, благотворителната вечеря в сряда, мемориален обяд и коктейл в четвъртък, както и изложба и концерт в Метрополитън Опера в „Линкълн Център“ в петък.
	— Очертава се спокойна седмица — отбеляза Майкъл, загледан в айпада си.
	В графика на Агнес за деня имаше час при фризьора в десет (три пъти в седмицата), посещение при зъболекаря (стандартно почистване на зъбите), обяд с бивша колежка, както и среща с интериорен дизайнер. Имаше още урок по пиано в четири (два пъти седмично), спининг тренировка в пет и половина и след това вечеря само с господин Гопник в ресторант в Мидтаун. Работният ми ден щеше да приключи в шест и половина.
	Дневната програма явно се хареса на Агнес. Или беше доволна от тичането. Беше се преоблякла в тъмносини джинси и бяла риза, в чието деколте можеше да се види огромен диамант на верижка, и сякаш цялата бе обвита в облак от скъп парфюм.
	— Всичко изглежда чудесно — каза тя. — Добре. Трябва да се обадя по телефона.
	Явно очакваше, че аз ще знам къде да я намеря след това.
	— Ако не си сигурна, просто изчакай в коридора — прошепна ми Майкъл на излизане. Той се усмихна и за миг професионалната му сдържаност изчезна. — Когато започнах тук, никога не знаех къде да ги намеря. Работата ни е да се появяваме, когато решат, че имат нужда от нас. Но не и да ги следваме в тоалетната например.
	Не изглеждаше много по-възрастен от мен, но беше от онези хора, които сякаш излизат направо от утробата красиви, спретнати и с перфектно излъскани обувки. Зачудих се дали всички в Ню Йорк освен мен са такива.
	— От колко време работиш тук?
	— Малко повече от година. Наложи се да освободят предишния си асистент, защото… — Той замълча смутено за миг. — Ами ново начало, нали разбираш. А после решиха, че един асистент и за двамата не е достатъчен. И се появи ти. Така че добре дошла! — Той ми протегна ръка.
	Стиснах я.
	— Харесва ли ти работата?
	— Обожавам я. Не мога да реша кого харесвам повече — него или нея. — Той се ухили. — Той е толкова умен. И красив. А тя е истинска кукла.
	— Тичаш ли с тях?
	— Шегуваш ли се? — Той потрепери. — Не съм по потенето. Освен ако не става дума за Нейтън. О, боже. Определено бих се изпотил с него. Разкошен е, нали? Предложи да ми оправи рамото и мигновено се влюбих в него. Как, за бога, си могла да работиш с него толкова време, без да му скочиш на красивия австралийски врат?
	— Аз…
	— Не ми казвай. Не искам да знам, нека си останем приятели. Добре. Уолстрийт ме зове.
	Даде ми една кредитна карта („За спешни случаи — тя все си забравя нейната. Всички извлечения отиват директно при него.“) и таблет, после ми показа как да въведа PIN кода.
	— Всички телефонни номера, които са ти нужни, са тук. А всичко, свързано с календара, е тук — каза той, докато прелистваше страниците с показалеца си. — Всеки контакт е с различен цвят — виждаш, че господин Гопник е в синьо, госпожа Гопник е в червено, а Табита — жълто. Вече не движим нейния график, понеже не живее тук, но е полезно да се знае кога ще бъде тук и дали няма общи семейни ангажименти като например срещи на попечителския фонд или фондацията. Направил съм ти и личен имейл и ако има промени, двамата с теб ще ги споделяме. Трябва да проверяваш всичко по два пъти. Неуредиците в графика са единственото, което гарантирано го вбесява.
	— Добре.
	— Затова всяка сутрин ще проверяваш пощата й, за да видиш какво иска да посети. Аз ще правя справка с теб, защото понякога има събития, на които тя отказва да отиде, но той променя решението й. Не отхвърляй окончателно нищо. Просто ги разпределяй на две места.
	— Колко покани получават?
	— О, и представа си нямаш. Семейство Гопник са част от най-висшата лига. Това означава, че ги канят на всичко, а те не посещават почти нищо. Вторият ешелон са онези, които искат да бъдат поканени поне на половината събития и ходят на всичко, за което получат покана.
	— А третият?
	— Навлеците. Биха отишли и на откриването на нова сергия за закуски. Изтърсват се дори и на светските събития. — Той въздъхна. — Ужасно потискащо е.
	Погледнах страница от графика и се съсредоточих върху тази седмица, която ми се стори ужасяваща разбъркана дъга от цветове.
	— Какво е кафявото?
	— Това са ангажиментите на Феликс. Котаракът.
	— Котаракът има собствен светски календар?
	— Просто подстрижка, преглед при ветеринаря, дентална хигиена, такива неща. Ооо, не, тази седмица ще идва поведенчески психолог. Явно пак е акал на плочките.
	— Ами тъмнолилавото?
	Майкъл снижи глас.
	— Бившата госпожа Гопник. Ако видиш тъмнолилаво квадратче до някое събитие, значи и тя ще присъства. — Щеше да каже още нещо, но телефонът му звънна.
	— Да, господин Гопник… Да. Разбира се… Да, ще дойда. Тръгвам веднага. — Прибра телефона в чантата си. — Добре. Трябва да вървя. Добре дошла в отбора!
	— Колко души сме? — попитах, но той вече тичаше към вратата, метнал палтото си през рамо.
	— Първото голямо лилаво квадратче е след две седмици. Ясно? Ще ти пратя имейл. И се обличай с нормални дрехи, когато излизате! Иначе ще изглежда, сякаш работиш за „Здравословна храна“.


	Денят мина като в мъгла. Двадесет минути по-късно излязохме от сградата и се качихме в чакащата ни кола, която ни заведе до лъскав салон наблизо, като аз през цялото време се опитвах да изглеждам като човек, който цял живот се е качвал и слизал от огромни черни коли с кремава кожена тапицерия. Седях в ъгъла на салона, докато косата на Агнес бе измита и изсушена от една жена, чиято коса, изглежда, бе подстригана с помощта на линийка, а след около час колата ни закара до зъболекарския кабинет, където аз отново останах в чакалнята. Навсякъде, където ходехме, атмосферата бе спокойна и изискана, и на светлинни години от хаоса, който цареше на улицата. Бях с един от по-сдържаните си тоалети: тъмносиня блуза с котвички по нея и раирана пола тип „молив“, но нямаше нужда да се тревожа — навсякъде мигновено ставах невидима. Сякаш на челото ми бе татуирано „Персонал“. Започнах да забелязвам другите лични асистенти, които крачеха навън, докато говореха по телефона или се връщаха тичешком със закачалки от химическото чистене и специално поръчано кафе. Зачудих се дали не трябва и аз да предложа кафе на Агнес, или старателно да отбелязвам изпълнените точки в списъка си. През повечето време не бях много сигурна защо съм там. Всичко очевидно си вървеше по вода и без мен. Аз бях просто човешка броня — евентуална бариера между Агнес и останалия свят.
	Върнахме се в колата, Агнес бе разсеяна, говореше на полски по телефона или ме караше да си водя записки на таблета.
	— Трябва да проверим с Майкъл дали сивият костюм на Ленард е почистен. И може би да се обадим на госпожа Левицки за роклята ми „Живанши“ — мисля, че съм поотслабнала от последния път, когато я носих. Тя сигурно ще може да я стесни леко. — Надникна в огромната си чанта „Прада“ и извади оттам блистер с таблетки, две, от които пъхна в уста. — Вода?
	Озърнах се и намерих бутилка, отворих я и й я подадох. Колата спря.
	— Благодаря.
	Шофьорът — на средна възраст, с гъста тъмна коса и бузи, които потреперваха, когато вървеше — слезе и отвори вратата. Агнес влезе в ресторанта, чийто портиер я посрещна като стара приятелка, а аз понечих да сляза, но шофьорът затвори вратата. Останах на задната седалка.
	Поседях около минута, докато се чудех какво се очаква да направя.
	Проверих си телефона. Погледнах през прозореца, чудейки се дали наблизо има магазинче за сандвичи. Потропах с крак известно време. Накрая се наведох към предната седалка.
	— Татко ни оставяше двете със сестра ми в колата, когато ходеше в бара. Носеше ни кола и огромен пакет чипс с лук и си осигуряваше три часа спокойствие. — Потупах коляно с пръсти. — Сега сигурно биха те прибрали на топло за тормоз над деца. Само искам да отбележа, че обожавахме чипс с лук. Това беше най-хубавото време от седмицата.
	Шофьорът не каза нищо.
	Наведох се още малко напред между седалките, така че лицето ми се доближи на сантиметри до неговото.
	— Е, колко дълго трае това обикновено?
	— Колкото — толкова. — Той ме погледна в огледалото и после отклони очи.
	— И ти чакаш тук през цялото време?
	— Това ми е работата.
	Поседях тихо за миг, после протегнах ръка към предната седалка.
	— Аз съм Луиза. Новата асистентка на госпожа Гопник.
	— Приятно ми е.
	Не се обърна. И това бяха последните му думи към мен. Пъхна някакъв диск в музикалната уредба.
	— Естой пердидо — произнесе женски глас на испански. — Донде еста ел бано?
	— Е-стой пер-дий-до. Дон-дей ес-та ел баа-нио — повтори шофьорът.
	— Куанто куеста?
	— Кууан-ту куеш-та — беше отговорът му.
	Прекарах следващия час на задната седалка в колата, вторачена в айпада, като се опитвах да не чувам лингвистичните опити на шофьора и се чудех дали не трябва да правя нещо полезно. Пратих имейл на Майкъл, за да го питам, но той само отвърна:
C>
	„Това е обедната ти почивка, скъпа. Възползвай се! хх“.
C$
	Не ми се искаше да му казвам, че не нося нищо за хапване. В топлината на чакащата кола умората отново ме обгърна като тежка пелена. Облегнах глава на прозореца, като си казвах, че е нормално да се чувствам объркана и дезориентирана. _Известно време ще се чувстваш неудобно в новия си свят. Винаги е странно, когато те изтръгнат от зоната ти на комфорт._ Последното писмо на Уил отекваше в главата ми, но сякаш отдалеч.
	И после — нищо.


	Събудих се рязко, когато вратата се отвори. Агнес се качи с пребледняло лице и стиснати устни.
	— Наред ли е всичко? — попитах, докато се изправях на мястото си, но тя не отговори.
	Потеглихме в мълчание, а въздухът в колата сякаш бе натежал от напрежение.
	Тя се обърна към мен. Побързах да грабна бутилка вода и да й я подам.
	— Имаш ли цигари?
	— Хм… не.
	— Гари, имаш ли цигари?
	— Не, госпожо. Но можем да купим.
	Забелязах, че ръката й трепереше. Бръкна в чантата си, извади флаконче таблетки, а аз й подадох водата. Тя преглътна и в очите й се появиха сълзи. Спряхме пред един магазин и след кратка пауза осъзнах, че се очаква да сляза.
	— Какви? Имам предвид каква марка?
	— „Марлборо Лайтс“ — каза тя и избърса леко очи.
	Скочих — е, по-скоро закуцуках, понеже краката ме боляха от сутрешното бягане — и купих пакет цигари. Когато отново се върнах в колата, тя крещеше на някого по телефона на полски. Прекъсна разговора, отвори прозореца и запали цигара, като вдиша дълбоко. Предложи една и на мен. Поклатих отрицателно глава.
	— Не казвай на Ленард. — Изражението й се смекчи. — Той не иска да пуша.
	Поседяхме така няколко минути, с работещ двигател на колата, докато тя изпуши цигарата на къси и гневни дърпания, които ме накараха да се притесня за дробовете й. Когато бе останал около сантиметър, тя угаси цигарата, стиснала устни, за да прикрие някаква вътрешна борба, и махна на Гари да тръгва.
	Нямах задължения, докато траеше урокът по пиано на Агнес. Оттеглих се в стаята си, където се замислих дали да не полегна, но се уплаших, че заради схванатите си крака няма да мога да стана повече, затова просто приседнах до малко бюро, написах бърз имейл на Сам и проверих календара за следващите няколко дни.
	Докато бях заета с това, из апартамента се разнесе музика — отначало само гами, но след това нещо мелодично и красиво. Заслушах се, наслаждавайки се на звука, докато се чудех какво ли е усещането да можеш да сътвориш нещо толкова прекрасно. Затворих очи и се оставих музиката да ме завладее, спомняйки си за вечерта, когато Уил ме бе завел на първия ми концерт и бе започнал да разкрива света пред мен. Живата музика бе толкова по-осезаема и триизмерна, отколкото тази на запис, и сякаш отключваше нещо неподозирано в мен. Свиренето на Агнес сякаш извираше от онази част от нея, която оставаше скрита от общуването й с останалите; някаква уязвима, нежна и прекрасна част. На него щеше много да му хареса, разсеяно си помислих аз. Щеше да му е приятно да е тук. И точно в мига, в който мелодията се превърна в истинска магия, Илария включи прахосмукачката, заглушавайки звука с рева й, с натрапчивото блъскане на тежкия уред в масивните мебели. Музиката спря.
	Получих съобщение по телефона.
	„Моля те, кажи й да спре прахосмукачката!“.
	Станах от леглото и минах през стаите, докато открия Илария, която буташе ядно прахосмукачката точно пред вратата на Агнес, навела глава, докато дърпаше уреда рязко напред-назад. Преглътнах с мъка. Нещо в излъчването на Илария те караше да се замислиш, преди да се изправиш срещу нея, макар да беше от малцината по тези ширини, които бяха по-ниски от мен.
	— Илария — повиках я.
	Тя не спря.
	— Илария! — Застанах пред нея, така че нямаше как да не ме забележи. Тя натисна бутона за изключване с пета и ме изгледа гневно. — Госпожа Гопник би предпочела да се заемеш с чистенето по друго време. Не може да чуе музиката от урока си.
	— И кога си мисли, че трябва да чистя апартамента? — просъска Илария достатъчно силно, че да се чуе през затворената врата.
	— Хм… вероятно по всяко друго време, освен точно в тези четиридесет минути?
	Тя издърпа кабела от контакта и шумно затътри прахосмукачката през стаята. Изгледа ме с такава злоба, че за малко да отстъпя. Последва кратка тишина и после музиката отново зазвуча.
	Когато Агнес най-сетне излезе след двадесет минути, само ме погледна косо и се усмихна.



	Онази първа седмица мина на приливи и отливи — като например първият ден, в който наблюдавах Агнес за сигнали, както мама някога следеше старото ни куче, когато мехурът му почна да отслабва. Трябва ли да излиза навън? Какво иска? Къде трябва да съм аз? Всяка сутрин тичах с Агнес и Джордж, като им махвах да продължат без мен след около километър и половина, сочейки към таза си, преди да се върна с бавни крачки в апартамента. Прекарвах много време в коридора, като се вторачвах съсредоточено в айпада си, когато някой минаваше, за да си дам вид, че знам какво правя.
	Майкъл идваше всеки ден и ме информираше набързо шепнешком. Той, изглежда, прекарваше дните си в тичане между апартамента и офиса на господин Гопник на Уолстрийт, като единият от двата му мобилни телефона непрекъснато бе притиснат към ухото, докато носеше през рамо костюм от химическото чистене, а в ръка държеше чаша с кафе. Беше страшно любезен и винаги усмихнат, но нямах никаква представа дали изобщо ме харесва.
	Едва виждах Нейтън. Неговите ангажименти явно бяха съобразени с графика на господин Гопник. Понякога работеше с него в пет сутринта, друг път — в седем вечерта, или отиваше в офиса му да му помогне, ако се наложи.
	— Не съм нает за онова, което правя — обясни Нейтън. — Нает съм за онова, което мога да направя.
	Понякога изчезваше и после разбирах, че двамата с господин Гопник са отлетели някъде за една нощ — можеше да е Сан Франциско или Чикаго. Господин Гопник страдаше от разновидност на артрита, която упорито се опитваше да контролира, така че двамата с Нейтън ходеха на плуване или тренираха, понякога дори няколко пъти дневно, в добавка към предписаните му противовъзпалителни и болкоуспокояващи лекарства.
	Освен Нейтън и Джордж, треньора, който също идваше всяка делнична сутрин, другите хора, които минаха през апартамента в онази първа седмица, бяха:
	_Чистачите._ Очевидно имаше разлика между това, което Илария вършеше — поддръжка и разтребване — и истинското почистване. Два пъти седмично екип от три жени в униформа и един мъж правеше основно почистване на целия апартамент. Не говореха с никого, само разменяха по някоя и друга дума помежду си. Всеки носеше голяма кутия с екосъобразни почистващи препарати и си тръгваха три часа по-късно, след което Илария душеше въздуха в апартамента и прокарваше пръсти по ламперията с неодобрителен поглед.
	_Дизайнерът на цветната украса_, който пристигна с микробус в понеделник сутрин и донесе огромни вази с аранжирани цветя, които бяха разположени на стратегически места из общите помещения в апартамента. Някои от аранжировките бяха толкова големи, че се наложи по двама души да ги носят. На вратата си събуваха обувките.
	_Градинарят._ Да, наистина. Това отначало доста ме разсмя — „Нали знаете, че сме на втория етаж?“ — докато не открих, че дългите балкони в задната част на сградата са оградени с множество саксии с миниатюрни дръвчета и цветя, които градинарят поливаше, подкастряше и тореше, преди отново да изчезне. Балконът наистина изглеждаше прекрасно така, но само аз излизах там.
	_Поведенческият психолог._ Дребничка като птичка японка се появи към десет сутринта в петък, наблюдава Феликс от разстояние в продължение на около час, после провери храната му, тоалетната, местата, където спи, разпита подробно Илария за поведението му, след което даде съвети от какви играчки се нуждае и дали тръбата, на която остреше ноктите си, е достатъчно дълга и стабилна. Феликс я игнорираше през цялото време, докато беше в апартамента, и се спря пред нея само да си измие задника с направо обиден ентусиазъм.
	Доставчиците от зеленчуковия магазин дойдоха два пъти и донесоха големи зелени каси с пресни продукти, които разопаковаха под зоркото око на Илария. Един ден успях да зърна сметката: с тези пари семейството ми — а вероятно и половината им квартал — можеше да се храни няколко месеца.
	И това беше, без да броим маникюриста, дерматолога, учителя по пиано, човека, който обслужваше и чистеше колите, майстора от поддръжката на сградата, който сменяше изгорели крушки или оправяше климатика. Имаше и една тънка като клечка червенокоса жена, която мъкнеше огромни торби на „Бергдорф Гудман“ или „Сакс Пето Авеню“ и оглеждаше всичко, което Агнес пробваше, с пронизващ поглед, и отсичаше: „Не. Не. Не. О, това е идеално, скъпа. Чудесно. Можеш да го носиш с малката чанта на «Прада», която ти показах миналата седмица. А сега какво ще правим за галавечерята?“.
	Освен това имаше търговец на вино и декоратор, който окачваше картините, жена, която почистваше завесите, мъж, който полираше паркета в голямата всекидневна с някаква машина, която приличаше на косачка за моравата, както и още неколцина. Просто свикнах да виждам непознати хора да се мотаят наоколо. Мисля, че през първите две седмици нямаше и ден, в който в апартамента да е имало по-малко от петима души по всяко време.
	Само на теория можеше да се нарече семеен дом. Приличаше на работно място за мен, Нейтън, Илария и още безброй доставчици, сътрудници и помощници, които минаваха из стаите от зори до късни доби. Понякога след вечеря цяла групичка костюмирани колеги на господин Гопник се отбиваше в апартамента, изчезваха в кабинета му и се появяваха след около час, мърморейки за някакви обаждания до Вашингтон или Токио. Той, изглежда, никога не спираше да работи, освен във времето, когато беше с Нейтън. Дори и на вечеря двата му телефона бяха на махагоновата маса и дискретно бръмчаха като хванати в капан оси, докато се получаваха поредните съобщения.
	Усетих, че наблюдавам Агнес, която понякога затваряше вратата на гардеробната си посред деня — вероятно само там можеше да се скрие — и се питах дали това място някога е било просто дом?
	Това сигурно беше причината да заминават за уикенда, заключих аз. Освен ако нямаха персонал и в дома си в провинцията.
	— Не. Само за това тя успя да се наложи — обясни ми Нейтън, когато го попитах. — Убеди го да отстъпи вилата на бившата си жена. Вместо това го накара да купят по-малък имот на плажа. Само с три спални. Една баня. Никакъв персонал. — Той поклати глава. — И следователно никаква Таб. Тя не е глупава.


	— Здрасти.
	Сам беше с униформа. Направих набързо малко изчисления наум и сметнах, че току-що е свършил смяната си. Той прокара пръсти през косата си, после се наведе напред, сякаш да ме види по-добре в пикселите на екрана. Едно малко гласче в главата ми се обади, както го правеше всеки път, когато говорех с него след заминаването: „Какво ти има, че си тръгнала да се местиш на друг континент, далеч от този мъж?“.
	— Значи си отишъл на работа?
	— Да — въздъхна той. — Не беше най-приятното завръщане.
	— Защо?
	— Дона напуска.
	Не можах да скрия шока си. Дона — прямата, забавна, уравновесена Дона — беше като ин за неговия ян, негова опора, гласът на разума насред безумното им ежедневие. Беше немислимо да си представиш единия без другия.
	— Какво? Но защо?
	— Баща й има рак. Агресивен. Неизлечим. Иска да бъде до него.
	— О, господи. Горката Дона. Горкият й татко.
	— Да. Тежко е. И сега трябва да чакам да видя с кого ще ме сложат да дежуря. Едва ли ще е с някой новак, предвид дисциплинарните ми проблеми. Затова предполагам, че ще доведат някой от друг район.
	Сам се бе изправял пред дисциплинарната комисия на два пъти, откакто бяхме заедно. Аз бях отговорна за поне едното от тези явявания и сега мигновено изпитах чувство на вина.
	— Дона ще ти липсва.
	— Да. — Изглеждаше доста унил. Искаше ми се да се пресегна през екрана и да го прегърна. — Тя ме спаси — каза той.
	Не си падаше по драматичните изявления, което правеше тези три кратки думички толкова силни. Все още си спомнях ужасяващо ясно картини от онази нощ: как от раната от куршум в тялото на Сам се лееше кръв по пода на линейката, виждах Дона спокойна, уверена, да дава команди, докато крепи онази крехка нишка от скъсване, докато най-сетне дойдат и другите медици. Още усещах вкуса на страха, разтърсващ и метален, в устата ми, още помнех чувството на зловеща топлина от кръвта на Сам по ръцете си. Потреперих и изтиках образите назад в съзнанието си. Не исках Сам да е под закрилата на някой друг. Двамата с Дона бяха екип. Двама души, които биха направили всичко един за друг. И които след това вероятно щяха да се шегуват и дразнят един друг с това.
	— Кога напуска?
	— Другата седмица. Получи специално разрешение, предвид семейното й положение. — Той въздъхна. — Както и да е. Да минем към добрите новини, майка ти ме покани на обяд другата неделя. Явно ще хапваме телешко с гарнитура. О, а пък сестра ти ме помоли да се отбия в апартамента. Не ме гледай така — искаше да й помогна с източването на радиаторите.
	— Край, това е. Вече са те хванали. Семейството ми е като огромна мухоловка.
	— Ще ми е неловко без теб.
	— Може би е най-добре да се прибера.
	Той се опита да се усмихне ведро, но не успя.
	— Какво?
	— Нищо.
	— Казвай.
	— Не знам… Имам чувството, че съм изгубил двете си най-любими жени.
	В гърлото ми заседна буца. Образът на третата жена, която бе загубил — сестра му, която бе починала от рак преди две години, увисна между нас.
	— Сам, не си ме…
	— Не ми обръщай внимание. Не беше честно от моя страна.
	— Пак съм твоя. Просто съм далеч за известно време.
	Той изду бузи.
	— Не очаквах да ме засегне толкова дълбоко.
	— Не знам дали това ме кара да се радвам или да тъжа.
	— Ще се оправя. Просто е един от онези дни.
	За миг останах загледана в него.
	— Добре. Ето какъв е планът. Първо иди и нахрани кокошките. Защото това винаги те успокоява. А и природата те кара да гледаш на нещата в перспектива и така нататък.
	Той се поизправи.
	— И после какво?
	— Ще приготвиш един от онези страхотни сосове болонезе. Които се готвят безкрайно дълго, с вино и бекон, и какво ли още не. Защото е почти невъзможно да се чувстваш зле, след като си изял страхотни спагети със сос болонезе.
	— Кокошки. Сос. Добре.
	— После си пусни телевизора и изгледай някой хубав филм. История, която да те завладее. Никакви реални предавания. Никакви реклами.
	— Вечерните предписания на Луиза Кларк. Харесват ми.
	— А после… — замислих се за миг — помисли за факта, че остават само малко повече от три седмици, докато се видим. А това означава… тадааам! — Вдигнах блузката си над гърдите.
	Беше злощастно съвпадение, че Илария избра точно този момент да отвори вратата и да влезе в стаята ми с прането. Застана на вратата с куп кърпи в едната ръка и направо замръзна, загледана в разголените ми гърди и мъжкото лице на екрана. После побърза да затвори вратата, като си мърмореше нещо под нос. Притеснено се заех да оправя блузата си.
	— Какво? — Сам се хилеше и се мъчеше да надникне в дясната част на екрана. — Какво стана?
	— Икономката влезе в стаята ми — отвърнах, докато се оправях. — О, Господи.
	Сам се бе облегнал на стола си. Вече се смееше от сърце, притиснал с длан стомаха си, където си личеше белегът от раната.
	— Ти не разбираш. Тя ме мрази.
	— А сега ще си известна като мадам Видеовръзка. — Имаше опасност да се задави от смях.
	— Името ми ще бъде очернено в средите на икономките и домашния персонал оттук до Палм Спрингс. — Продължих да се оплаквам още малко, после се разсмях. Нямаше как да се сдържа, като гледах как Сам се смее до сълзи.
	Той ми се ухили широко.
	— Е, Лу, ти успя. Развесели ме.
	— Лошата новина за теб е, че това беше първият и последен път, в който ти показвам прелестите си по видеовръзка.
	Сам се наведе напред и ми прати въздушна целувка.
	— Е, да — обади се той. — Предполагам, че трябва да се благодарим, че не беше обратното.


	Илария не ми проговори цели два дни след инцидента с камерата. Извръщаше се настрани, когато влизах в стаята, и веднага си намираше нещо за вършене, сякаш само с поглед можех да я заразя с неудачната си склонност към разгонване пред хората.
	Нейтън попита какво е станало между нас, след като тя ми побутна кафето с шпатула, но не можех да му обясня, без да го превърна в нещо по-сериозно, отколкото беше, затова измърморих само, че е било заради прането и че не е лошо да имаме възможност за заключване, с надеждата той да престане да ме пита.


>	Четвърта глава

C>
	От: BusyBee@gmail.com
	До: KatClarkl@yahoo.com
	Здравей и ти, Долен миризливец!
	(Може ли един уважаван и сериозен счетоводител да говори така на сестра си, която обикаля по света?)
	Аз съм добре, благодаря. Работодателката ми — Агнес — е на моите години и е много мила. Това си е голям бонус. Няма да повярваш на какви места ходя — снощи бях на бал, с рокля, която струва повече от месечната ми заплата. Чувствах се като Пепеляшка. Само дето имам прекрасна сестра (да, и това е нещо ново за мен. Ха-ха-ха!).
	Радвам се, че на Том му харесва новото училище. Не се притеснявай за тази история с флумастера — винаги може да боядисаме пак стената. Мама казва, че това е изява на творческите му заложби. Знаеш ли, че се опитва да накара татко да тръгне на вечерно училище, за да се научи да се изразява по-добре? Той си е наумил, че това означава, че тя ще го накара да правят тантрически сеанси. Само Господ знае къде го е прочел. Престорих се, че тя ми е казала, че точно това означава, когато ми се обади, и сега се чувствам виновна, защото той се притеснява, че ще трябва да си показва интимните части пред стая, пълна с непознати.
	Пиши ми пак. Чакам новини, особено за срещата!!!
	Липсваш ми,
	Лу
	P.S. Ако татко вземе да си показва интимните части пред стая с непознати, не искам да научавам ИЗОБЩО.
C$


	Според социалния календар на Агнес няколко събития бяха особено важни в обществения живот на Ню Йорк, но благотворителната вечеря на фондацията на Нийл и Флорънс Стрейджър беше абсолютният връх на сезона. Гостите се обличаха в жълто — мъжете под формата на вратовръзки, освен ако не бяха настроени ексхибиционистично, а снимките от събитието се появяваха в издания като „Ню Йорк Поуст“ и „Харпърс Базар“. Тоалетите бяха официални, жълтите рокли бяха зашеметяващи, а билетите струваха малко под тридесет хиляди долара на маса. И то за масите в периферията на залата. Знаех това, защото бях започнала да проучвам всяко събитие, на което Агнес трябваше да присъства, а това бе от важните не само заради огромната подготовка, която предстоеше, включваща маникюрист, фризьор, масажист и допълнителни тренировки с Джордж сутринта, но и заради нивата на стрес при самата Агнес. Тя направо вибрираше по цял ден, крещеше на Джордж, че не може да изпълни упражненията, които й бе възложил, че не може да пробяга разстоянието. Беше направо невъзможна. Джордж, който притежаваше спокойствието на Буда, отвърна, че няма никакъв проблем, че могат да се върнат, ходейки, и ендорфините от разходката ще й се отразят добре. Когато си тръгваше, той ми намигна, сякаш всичко бе в рамките на очакваното.
	Господин Гопник, вероятно в отговор на някой отчаян вик за помощ, се върна у дома на обяд и я намери заключена в гардеробната. Прибрах дрехите от химическото, които Ейшък бе донесъл, и отмених часа й за избелване на зъбите, после седнах в коридора и се зачудих какво трябва да правя. Дочух приглушения й глас, когато той отвори вратата.
	— Не искам да ходя.
	Каквото и да каза после, явно бе достатъчно, за да задържи господин Гопник доста по-дълго, отколкото предполагах, че ще остане. Нейтън беше излязъл, така че не можех да поговоря с него. Майкъл надникна през вратата.
	— Той още ли е там? — попита. — Изгубих сигнала.
	— Сигнал?
	— Проследяващ сигнал на телефона му. Само така мога да знам къде е през повечето време.
	— В гардеробната й е. — Не знаех какво друго да кажа, доколко можех да се доверя на Майкъл. Но нямаше как да не чуем извисяващите се гласове. — Не мисля, че на госпожа Гопник й се излиза тази вечер.
	— Тъмнолилаво. Казах ти.
	И тогава си спомних.
	— Бившата госпожа Гопник. Това е било нейното любимо събитие и Агнес го знае. Все още е. Всички стари харпии ще са там. Не са от най-дружелюбните.
	— Е, това обяснява поведението й.
	— Той е от големите спонсори, така че няма как да не се появи. Освен това са стари приятели със семейство Стрейнджър. Но това е един от тежките ангажименти в календара им. Миналата година беше пълен провал.
	— Защо?
	— О, тя отиде като агнец на заколение. — Той се намръщи. — Мислеше, че това ще са новите й най-добри приятелки. Както чух впоследствие, направо са я пекли на бавен огън.
	Потреперих.
	— Не може ли просто да отиде сам?
	— О, скъпа, нямаш представа как се случват нещата тук. Не. Не. Не. Тя трябва да го придружи. Трябва да се усмихва и да бъде видяна на всички снимки. Това й е работата сега. И тя го знае. Но няма да бъде приятно.
	Гласовете отново се бяха извисили. Чухме Агнес да възразява, после по-кроткия глас на господин Гопник, разумен, увещаващ.
	Майкъл си погледна часовника.
	— Ще се връщам в офиса. Ще ми направиш ли услуга? Ще ми пратиш ли съобщение, когато тръгне от тук? Имам поне петдесет и осем неща, които той трябва да подпише преди три следобед. Чао! — Прати ми въздушна целувка и излезе.
	Останах на мястото си още малко, като се мъчех да не подслушвам спора им в дъното на коридора. Прелиствах си календара, чудейки се дали имам нещо, с което бих могла да съм полезна. Феликс мина край мен, вдигнал въпросително опашка, крайно незаинтересован от действията на човеците наоколо.
	И тогава вратата се отвори. Господин Гопник ме видя.
	— О, Луиза. Би ли дошла за момент?
	Изправих се и направо се втурнах към него. Което не беше лесно, понеже тичането предизвикваше мускулни спазми.
	— Чудех се дали си свободна тази вечер.
	— Свободна?
	— Да дойдеш на едно благотворително събитие.
	— Хм… разбира се. — От самото начало знаех, че работното ми време няма да е нормирано. А и така поне беше сигурно, че няма да се сблъскам с Илария. Можех да си сваля някой филм на айпада и да го изгледам в колата.
	— Готово. Какво ще кажеш, скъпа?
	Агнес изглеждаше сякаш бе плакала.
	— Може ли да седи до мен?
	— Ще се погрижа.
	Тя си пое дълбоко въздух и леко потрепери.
	— Добре тогава. Предполагам, че става.
	— Да седя до…
	— Добре. Чудесно! — Господин Гопник си погледна телефона. — Така. Наистина трябва да вървя. Ще се видим в главната зала. Седем и половина. Ако успея да се освободя от конферентната връзка по-рано, ще ти се обадя. — Пристъпи към нея, обхвана лицето й с длани и я целуна. — Добре ли си?
	— Да, добре съм.
	— Обичам те. Много. — Целуна я още веднъж и си тръгна. Агнес отново си пое дълбоко въздух. Опря длани на коленете си, после вдигна очи към мен.
	— Имаш ли жълта бална рокля?
	Зяпнах я.
	— Хм. Не. По принцип изпитвам недостиг на бални рокли.
	Тя ме огледа от глава до пети, сякаш се опитваше да прецени дали ще вляза в някоя от нейните. Мисля, че отговорът беше пределно ясен и на двете ни. После тя изправи рамене.
	— Извикай Гари. Трябва да идем до „Сакс“.


	Половин час по-късно стоях в една пробна, докато две от консултантките в магазина се мъчеха да натикат гърдите ми в рокля без презрамки в цвета на масло. Опитах се да се пошегувам, че последния път, в който са ме опипвали толкова интимно, се бе стигнало до обсъждане на годеж веднага след това. Но никой не се засмя.
	Агнес се намръщи.
	— Твърде сватбена е. И я прави да изглежда широка в талията.
	— Това е, защото съм такава.
	— Имаме страхотно коригиращо бельо, госпожо Гопник.
	— О, не съм сигурна, че бих…
	— Имате ли нещо в стил петдесетте? — попита Агнес, докато ровеше в телефона си. — Защото ще втали фигурата й и ще реши проблема с ръста. Нямаме време да поръчаме нещо специално.
	— Кога е събитието ви, мадам?
	— Трябва да бъдем там в седем и половина.
	— Можем да преправим роклята навреме за вас, госпожо Гопник. Ще се погрижа Тери да я донесе в дома ви в шест.
	— Тогава да пробваме онази в цвета на слънчоглед и… онази другата, с пайетите.
	Ако бях знаела, че точно в онзи следобед за първи и последен път в живота си ще меря рокли за по три хиляди долара, щях да се постарая да не съм със смешни боксерки с дакел на тях и сутиен, който бях закрепила с безопасна игла. Зачудих се колко пъти тази седмица ще си показвам гърдите пред непознати. И също се питах дали някога са виждали тяло като моето, с истински тлъстини по него. Консултантките в магазина бяха твърде любезни, за да коментират фигурата ми, само неколкократно предложиха „коригиращо“ бельо и носеха рокля след рокля, като с мъка ме натикваха в тях като някое добиче, докато накрая Агнес, седнала на мек фотьойл, не заяви:
	— Да! Това е роклята. Какво мислиш, Луиза? Дължината ти подхожда отлично с тази тюлена подплата отдолу.
	Вторачих се в отражението си. Не бях сигурна кого виждам в огледалото. Талията ми бе пристегната от вградения в роклята корсет, а гърдите ми бяха повдигнати и оформени в перфектен пищен бюст. Цветът караше кожата ми да сияе, а дългата пола ме правеше с поне тридесет сантиметра по-висока и напълно неузнаваема. Фактът, че не можех да дишам, нямаше никакво значение.
	— Ще вдигнем косата ти и ще добавим обеци. Идеално.
	— Тази рокля е намалена с двадесет процента — добави една от консултантките. — Не продаваме много тоалети в жълто след вечерята на Стрейджър…
	Леко ми се зави свят от облекчение. И после погледнах етикета. След намалението цената беше две хиляди петстотин и седемдесет и пет долара. Месечна заплата. Мисля, че Агнес забеляза пребледнялото ми лице, защото махна на една от жените да дойде.
	— Луиза, върви да се преоблечеш. Имаш ли подходящи обувки? Или да изтичаме до магазин за обувки?
	— Аз имам обувки. Много. — Имах един чифт златни сатенени обувки, които щяха да подхождат. Не исках сметката да набъбне още.
	Върнах се в пробната и внимателно се измъкнах от роклята, усещайки как тежестта на скъпата материя се смъква от тялото ми, а докато се обличах, слушах как Агнес и консултантките си говорят. Агнес поиска чанта и някакви обеци, погледна ги бегло и явно остана доволна.
	— Пишете ги на сметката ми.
	— Разбира се, госпожо Гопник.
	Отидох при нея на касата. Докато излизахме, стиснала здраво торбите, я попитах тихо:
	— Искате ли да бъда изключително внимателна?
	Тя ме изгледа неразбиращо.
	— С роклята.
	Тя продължаваше да не разбира.
	Снижих глас.
	— У дома просто прибираме навътре етикета, после я връщаме на другия ден. Нали знаете, стига да няма случайни петна от вино и да не мирише твърде много на цигари. Или може да я пръснем леко с дезодорант.
	— Да я върнем?
	— В магазина.
	— И защо да го правим? — попита тя, докато се качваше в чакащата ни кола, а Гари прибираше чантите в багажника. — Не се притеснявай толкова, Луиза. Да не мислиш, че не знам как се чувстваш? Аз нямах нищо, когато дойдох тук. С приятелките ми дори си разменяхме дрехите. Но ти трябва да си с хубава рокля, когато седиш до мен довечера. Не може да си с униформата си. Тази вечер не си мой служител. И аз съм щастлива да платя за това.
	— Добре.
	— Нали разбираш? Тази вечер не трябва да бъдеш служител. Много е важно.
	Замислих се за огромната чанта в багажника зад гърба ми, докато колата бавно се придвижваше из улиците на Манхатън, и леко се стреснах от посоката, в която поемаше денят ми.
	— Ленард каза, че си се грижила за някакъв мъж, който е починал.
	— Да. Казваше се Уил.
	— Той каза също, че си… дискретна.
	— Старая се.
	— И че не познаваш никой друг тук.
	— Само Нейтън.
	Тя се замисли над това.
	— Нейтън. Изглежда ми свестен.
	— Наистина е такъв.
	Вторачи се в ноктите си.
	— Говориш ли полски?
	— Не. — Побързах да добавя: — Но може би бих могла да науча, ако…
	— Знаеш ли кое ми е най-трудно, Луиза?
	Поклатих глава.
	— Не знам кого мога… — Тя се поколеба, после явно промени мнението си за това, което се канеше да каже. — Имам нужда да си моя приятелка тази вечер. Разбираш ли? Ленард… той ще трябва да се занимава с бизнеса си. Все говори ли, говори с мъжете. Но ти ще стоиш до мен, нали? Точно до мен.
	— Както поискате.
	— И ако някой пита, ти си ми стара приятелка. От времето, когато съм живяла в Англия. Ние… познаваме се от училище. Не си ми асистентка, разбрано?
	— Ясно. От училище.
	Този отговор явно я задоволи. Кимна и се облегна назад. Не каза нищо повече през целия път до апартамента.


	Хотел „Ню Йорк Палас“, в който се провеждаше галавечерята на фондацията „Стрейджър“, бе толкова величествен, че почти бе комично: истински замък от приказките, с вътрешен двор и сводести прозорци, осеян с лакеи в ливреи с яркожълти панталонки. Сякаш бяха огледали всички стари луксозни хотели в Европа, бяха копирали разкошните корнизи, мраморни фоайета и изкусна позлата и бяха решили да съчетаят всичко на едно място, добавили бяха малко блясък в стил Дисни, след което бяха вдигнали летвата и умножили всичко по много. Направо очаквах да видя каляска тиква и няколко стъклени пантофки по покритото с червен килим стълбище. Когато спряхме с колата, погледнах към грейналия в позлата интериор и за малко да се засмея, но Агнес бе толкова напрегната, че не посмях. Освен това корсетът ми бе толкова стегнат, че сигурно щях да го пръсна по шевовете.
	Гари ни остави пред главния вход, като спря колата в широка алея, където бе пълно с огромни черни лимузини. Влязохме покрай тълпа от зяпачи на тротоара. Един от лакеите взе палтата ни и за пръв път видях роклята на Агнес в пълния й блясък.
	Изглеждаше зашеметяващо. Тя не носеше традиционна бална рокля като моята, нито като на другите дами, а неоново жълта, структурирана, дълга до земята права рокля, с едно вдигнато рамо с мотив, който се извисяваше до главата й. Косата й бе пригладена строго назад в стегнат кок, а от ушите й висяха два огромни златистожълти диаманта. Трябваше да изглежда невероятно. Но тук, осъзнах с присвит стомах, тя изглеждаше някак прекалено — не на място в традиционното великолепие на хотела.
	Докато стоеше там, главите на близкостоящите се извърнаха и веждите на достолепните матрони в жълти копринени рокли и наметки над стегнатите им корсети се повдигнаха, докато я гледаха странишком с грижливо гримираните си очи.
	Агнес сякаш не ги забелязваше. Озърна се разсеяно наоколо, опитвайки се да намери съпруга си. Нямаше да се успокои, докато не се облегнеше на ръката му. Понякога ги наблюдавах, когато са заедно, и бях забелязала почти осезаемото облекчение, което изпитваше, когато той беше до нея.
	Тя ме изгледа, сякаш току-що си бе спомнила, че съм там.
	Блесна светкавица и забелязах, че между нас има фотографи. Отстъпих встрани, за да не съм близо до Агнес, но мъжът ми махна да застана до нея.
	— Вие също, госпожо. Точно така. Усмихнете се.
	Тя се усмихна и погледът й за миг ме потърси, сякаш да се успокои, че съм наблизо.
	После се появи и господин Гопник. Приближи се малко сковано — Нейтън беше казал, че има тежка седмица — и целуна бузата на жена си. Чух го да прошепва нещо в ухото й и тя се усмихна искрено и непресторено. Ръцете им се сплетоха за миг и тогава си дадох сметка, че една двойка можеше да отговаря на всички стереотипи и все пак помежду им да има нещо много истинско, наслада от присъствието на другия. Внезапно изпитах копнеж по Сам. Но не можех да си го представя на подобно място, натъкмен в смокинг и папийонка. Щеше да се чувства ужасно, реших моментално.
	— Името ви, моля? — Фотографът бе застанал до рамото ми.
	Сигурно го направих, защото си мислех за Сам.
	— Хм. Луиза Кларк-Фийлдинг — изрекох с най-префърцунения си британски акцент. — От Англия.
	— Господин Гопник! Насам, господин Гопник!
	Отдръпнах се в тълпата, докато фотографите ги снимаха заедно, неговата ръка нежно прегърнала талията й, раменете и брадичката й вирнати гордо, сякаш е господарка на събраното множество. А после го забелязах как оглежда залата и ме търси с поглед.
	Двамата с Агнес дойдоха при мен.
	— Скъпа, трябва да поговоря с няколко души. Ще се справите без мен за малко, нали?
	— Разбира се, господин Гопник — отвърнах, сякаш всеки ден бях на подобни събития.
	— Ще се върнеш ли скоро? — Агнес продължаваше да стиска ръката му.
	— Трябва да поговоря с Уейнрайт и Милър. Обещах да им отделя десет минути да обсъдим онези облигации.
	Агнес кимна, но по лицето й бе изписана неохота да го пусне. Докато вървяхме през фоайето, господин Гопник се наведе към мен.
	— Не я оставяй да пие твърде много. Притеснена е.
	— Добре, господин Гопник.
	Той кимна, после се огледа наоколо, потънал в мислите си. Отново ме погледна и се усмихна.
	— Изглеждаш много добре. — И се изгуби сред гостите.


	Балната зала бе препълнена, истинско море в жълто и черно. Носех гривната от жълти и черни мъниста, която дъщерята на Уил, Лили, ми бе подарила, преди да замина от Англия. И тайничко си мислех колко хубаво би било, ако можех да съм и с чорапогащника на жълти и черни ивици. Дамите наоколо имаха вид на жени, които никога през живота си не са се забавлявали с облеклото си.
	Първото, което ми направи впечатление, бе колко слаби са повечето от тях, пристегнати в миниатюрни рокли, ключиците им — стърчащи като закачалки. Жените на определена възраст в Стортфолд бяха леко отпуснати, прикриваха допълнителните сантиметри към фигурата си с жилетки или дълги пуловери („Покрива ли ми задника?“) и представата им за издокарване беше да си купят нова спирала или да идат на фризьор на всеки шест седмици. В родния ми град да обръщаш прекалено много внимание на себе си, беше нещо осъдително и говореше за нездравословен егоизъм.
	Но жените в тази бална зала имаха вид на хора, които са превърнали външния си вид в професия. Нямаше и едно косъмче, което да не си е на мястото, нито ръка, която да не е стегната до идеални пропорции от строги ежедневни тренировки. Даже и жените на неопределена възраст (трудно бе да се предположи поради всичкия ботокс и филърите) изглеждаха така, сякаш не са и чували за отпусната кожа, камо ли да имат такава. Сетих се за Агнес и нейния личен треньор, за редовните посещения при дерматолог, фризьор и маникюрист и си казах, че това наистина бе нейната работа сега. Трябваше да се подлага на всички тези процедури, за да може да се появи тук и да бъде на ниво.
	Агнес се движеше бавно сред гостите, вдигнала високо глава, усмихваше се на приятелите на съпруга й, които идваха да разменят по няколко думи, докато аз стоях неловко някъде встрани. Приятелите винаги бяха мъже. Единствено мъжете й се усмихваха. Жените, макар да не бяха толкова груби, че да се отдалечат от нея, извръщаха дискретно лица, сякаш внезапно вниманието им бе привлечено от нещо в другия край на залата, за да не се налага да говорят с нея. На няколко пъти, докато обикаляхме из залата и аз крачех зад гърба й, забелязах скованото изражение на нечия съпруга, сякаш присъствието на Агнес бе някакво провинение.
	— Добър вечер — обади се глас над рамото ми.
	Вдигна очи и залитнах. Уил Трейнър стоеше до мен.


>	Пета глава

	Впоследствие осъзнах какъв късмет съм имала, че залата бе толкова пълна, защото, когато залитнах странишком към мъжа до мен, той инстинктивно протегна ръка и само след миг няколко облечени в смокинги мъже ми помагаха да се изправя и бях обкръжена от море от усмихнати и загрижени лица. Докато им благодарях и се извинявах, забелязах грешката си. Не, не беше Уил — косата му беше със същия цвят и прическа, тенът на кожата му бе в същия карамелен оттенък. Но сигурно съм възкликнала сподавено, защото мъжът, който не беше Уил, се обади:
	— Съжалявам, да не би да ви стреснах?
	— Аз… не. Не. — Вдигнах длан към лицето си, вперила очи в неговите. — Вие… просто приличате на човек, когото познавам. Познавах. — Усетих как се изчервявам, онова изчервяване, което започва от гърдите и стига чак до косата.
	— Добре ли сте?
	— О, божичко. Добре. Добре съм. — Вече се чувствах глупаво. Лицето ми пламтеше.
	— Англичанка сте.
	— А вие не сте.
	— Даже не съм и от Ню Йорк. От Бостън. Джошуа Уилям Райън Трети. — Протегна ми ръка.
	— Дори името ви е същото.
	— Моля?
	Стиснах ръката му. Отблизо бе доста различен от Уил. Очите му бяха тъмнокафяви, челото — по-ниско. Но приликата ме бе извадила от равновесие. Откъснах очи от лицето му, съзнавайки, че все още стискам пръстите му.
	— Съжалявам. Малко съм…
	— Ще ви донеса едно питие.
	— Не мога. Трябва да съм с… приятелката ми ей там.
	Той погледна към Агнес.
	— Ще взема питие и за нея. Ще бъде… лесно… да ви намеря.
	Усмихна се и докосна лакътя ми. Помъчих се да не го зяпам, докато се отдалечаваше.
	Докато стигна до Агнес, мъжът, който й говореше нещо, бе дръпнат встрани от съпругата си. Агнес вдигна ръка, сякаш се канеше да отвърне на думите му, но се озова с лице към широкия му гръб.
	— Съжалявам. Забавих се в тълпата.
	— Роклята ми не е подходяща, нали? — прошепна тя. — Направих огромна грешка.
	Беше го забелязала. Сред морето от тела роклята й изпъкваше прекалено, не толкова авангардна, колкото вулгарна.
	— Какво ще правя? Пълен провал. Трябва да я сменя.
	Опитах се да преценя дали има някакъв реален шанс да се върне до вкъщи и обратно. Даже и ако нямаше задръствания, пак щеше да й е необходим поне час. А и винаги оставаше опасността да не се върне…
	— Не! Не е провал. Ни най-малко. Просто трябва… — Замълчах. — Знаете ли, трябва да превърнете рокля като тази в предимство.
	— Тоест?
	— Носете я гордо. С високо вдигната глава. Сякаш изобщо не ви пука от нищо.
	Тя ме зяпна.
	— Един приятел ме научи на това. Мъжът, за когото работех преди. Каза ми да нося раирания си чорапогащник с гордост.
	— Раиран чорапогащник?
	— Той… Ами имаше предвид, че няма нищо лошо в това да се различаваш от останалите. Агнес, ти изглеждаш сто пъти по-добре от която и да е жена тук. Прекрасна си. А роклята е зашеметяваща. Така че просто им натрий носовете. Нали разбираш? Ще нося каквото си искам.
	Тя ме гледаше внимателно.
	— Мислиш ли?
	— О, да.
	Пое си дълбоко дъх.
	— Права си. Ще им натрия носовете. — Изпъна рамене.
	— А и никой мъж не дава пет пари каква рокля носиш, нали?
	— Никой.
	Тя се усмихна и ме погледна многозначително.
	— Интересува ги само какво има под нея.
	— Страхотна рокля — отбеляза Джошуа, който се появи до рамото ми. Подаде на всяка от двете ни висока чаша.
	— Шампанско. Единствената жълта напитка беше „Шартрьоз“, но ми прилоша само при вида му.
	— Благодаря. — Взех едната чаша.
	Той протегна ръка на Агнес.
	— Джошуа Уилям Райън Трети.
	— Сигурно си си измислил това име.
	И двамата се обърнаха и ме изгледаха.
	— Никой не може да се казва така, освен ако не е герой в сапунен сериал — отбелязах и със закъснение осъзнах, че трябваше само да си го помисля, но не и да го изричам на глас.
	— Добре. Ами тогава можеш да ме наричаш Джош — предложи той.
	— Луиза Кларк — представих се аз, после добавих: — Първа.
	Очите му се присвиха леко за миг.
	— Госпожа Ленард Гопник. Втора — обади се Агнес. — Но вероятно вече го знаеш.
	— Да, така е. Всички говорят само за теб. — Думите му можеха да се приемат като удар, но той ги каза добродушно. Забелязах как Агнес леко отпусна рамене.
	Джош, както ни обясни сам, беше с леля си, тъй като съпругът й бил далеч, а тя не искала да идва сама. Работел в компания за ценни книжа и по цял ден говорел с управители на попечителски и инвестиционни фондове за управление на риска. Каза още, че бил специализирал в корпоративни дялове и дългове.
	— Нямам никаква представа какво е това — отбелязах аз.
	— В повечето дни и аз съм така.
	Просто се стараеше да ни забавлява. Но изведнъж в залата стана по-топло. Идвал от предградията на Бостън, току-що се бил нанесъл в малък като заешка дупка, както сам го описа, апартамент в Сохо и бил качил три килограма след пристигането си в Ню Йорк, защото ресторантите в центъра били толкова добри. Каза и още много неща, но аз почти не ги чух, защото не спирах да го зяпам.
	— Ами ти, госпожице Луиза Кларк Първа? С какво се занимаваш?
	— Луиза е моя приятелка от Англия, която ми гостува.
	— И как ти се струва Ню Йорк?
	— Много ми харесва — отвърнах. — Мисля, че още съм замаяна от удивление.
	— И Жълтият бал е първото ти светско събитие. Е, госпожо Ленард Гопник Втора, определено знаеш как да впечатлиш някого.
	Вечерта минаваше бързо, особено в компанията на втора чаша шампанско. По време на вечерята бях настанена между Агнес и някакъв мъж, който пропусна да ми се представи и ми проговори само веднъж, като попита гърдите ми кого познават тук, и ми обърна гръб, след като стана ясно, че отговорът е „почти никого“. Следях какво пие Агнес по заръка на господин Гопник и когато забелязах погледа му, замених пълната й чаша с почти празната моя, като с облекчение забелязах одобрителната му усмивка в отговор. Агнес разговаряше прекалено високо с мъжа от дясната й страна, смехът й бе пресилен, а жестовете й — нервни и неспокойни. Огледах другите жени на масата, всички около и над четиридесетте, и забелязах как се споглеждат тайничко, сякаш да затвърдят предварително споделено мнение. Беше ужасно.
	Господин Гопник не можеше да се пресегне към нея от другата страна на масата, но забелязах, че погледът му честичко се спира върху нея, макар да продължаваше да се усмихва и здрависва с разни хора и външно да изглеждаше най-безгрижният човек на света.
	— Къде е тя?
	Наведох се, за да чуя Агнес по-ясно.
	— Бившата жена на Ленард. Къде е? Трябва да разбереш, Луиза. Не мога да съм спокойна, докато не узная. Усещам, че е тук.
	Тъмнолилаво.
	— Ще проверя разпределението на местата — предложих и станах.
	Стоях пред огромното табло на входа на залата за вечеря. Имаше около осемстотин напечатани със ситен шрифт имена, а аз дори не бях сигурна, че първата госпожа Гопник още използва тази фамилия. Изругах под нос точно когато Джош застана зад мен.
	— Изгуби ли някого?
	Снижих глас.
	— Трябва да разбера къде седи първата госпожа Гопник. Случайно да знаеш дали още използва тази фамилия? Агнес би искала… да има представа къде е.
	Той се намръщи.
	— Малко е напрегната — добавих.
	— Опасявам се, че нямам никаква представа. Но леля ми може да знае. Тя познава всички. Стой тук. — Докосна леко голото ми рамо и се отдалечи към масите, докато аз се опитах да си придам вид на човек, който оглежда таблото, за да се увери, че поне десетина от близките му приятели са тук, а не някой, чието лице внезапно е почервеняло от притеснение.
	Той се върна само след минутка.
	— Още използва името Гопник — каза. — Леля Нанси сподели, че май я е видяла край масата за търга. — Той прокара пръст с идеално поддържан маникюр по списъка с имена. — Ето. Маса сто четиридесет и четири. Минах оттам да проверя и наистина има жена, която отговаря на описанието й. Петдесет и няколко годишна, с тъмна коса, която изпраща отровни стрелички от чанта „Шанел“. Сложили са я възможно най-далеч от Агнес.
	— О, слава богу — възкликнах. — Тя ще се успокои.
	— Могат да са доста страшни, всички тези нюйоркски матрони — отбеляза той. — Не я виня, че иска да си пази гърба. Английското общество също толкова страховито ли е?
	— Английското общество? О, аз не… не си падам много по светските събития.
	— Нито пък аз. Честно казано, след работа съм толкова уморен, че в повечето дни едва успявам да си взема храна за вкъщи и се прибирам. Ти с какво се занимаваш, Луиза?
	— Хм… — рязко вдигнах телефона си. — О, божичко. Трябва да се върна при Агнес.
	— Ще те видя ли пак, преди да си тръгнеш? На коя маса си?
	— Тридесет и втора — отвърнах, преди да се сетя за всички причини да не го правя.
	— Значи ще се видим после. — Бях заслепена от усмивката му. — Исках да ти кажа, между другото, че си много красива. — Наведе се леко напред и снижи глас, така че леко избоботи край ухото ми: — Всъщност предпочитам твоята рокля пред тази на приятелката ти. Направи ли си снимка вече?
	— Снимка?
	— Ето. — Той вдигна ръка и преди да се усетя какво става, вече бе направил снимка на двама ни почти глава до глава. — Така. Дай ми номера си и ще ти я изпратя.
	— Искаш да ми пратиш снимка, на която сме двамата.
	— Разкри ли подмолния ми план? — Той се ухили. — Добре тогава. Ще си я запазя за мен. Спомен за най-красивото момиче тук. Освен ако не искаш да я изтриеш. Ето, заповядай. Изтрий я, ако искаш. — Протегна телефона си към мен.
	Вперих поглед в снимката, а пръстът ми потрепна над бутона за изтриване, преди да го дръпна.
	— Струва ми се грубо да изтриеш някого, с когото току-що си се запознал. Но, хм… благодаря ти… както и за цялата тайна операция по оглеждането на масите. Много мило от твоя страна.
	— Удоволствието беше мое.
	Ухилихме се един на друг. И преди да изтърся още нещо, се върнах на нашата маса тичешком.


	Предадох на Агнес добрата новина, при което тя шумно въздъхна, после седнах и хапнах от вече изстиналата риба, докато главата ми престане да се върти. Той не е Уил, повтарях си аз. Веждите му бяха различни. Беше американец. И все пак имаше нещо в поведението му — увереността, комбинирана с остър ум, онова особено излъчване, което ти подсказваше, че може да се справи с каквото и да се изпречи насреща му, начинът, по който ме гледаше, сякаш ме изгаряше. Хвърлих поглед през рамо, спомняйки си, че дори не го бях попитала къде седи.
	— Луиза?
	Погледнах надясно. Агнес ме гледаше строго.
	— Трябва да отида до тоалетната.
	Отне ми около минута, докато схвана, че това означава, че и аз трябва да отида.
	Тръгнахме бавно през масите към дамската тоалетна, а аз се озъртах за Джош. Всички погледи бяха вперени в Агнес, докато минаваше, и не само заради яркия цвят на роклята й, но и заради магнетизма и неволната й способност да привлича вниманието. Вървеше с вдигната брадичка, изпънати назад рамене, истинска кралица.
	В мига, в който влязохме в дамската тоалетна, тя се тръшна на един диван в ъгъла и ми махна да й дам цигара.
	— Мили боже. Каква вечер. Направо ще умра, ако скоро не си тръгнем.
	Жената от персонала — около шестдесетте — вдигна вежда при вида на цигарата, после извърна очи.
	— Хм… Агнес, не съм сигурна, че е разрешено да се пуши тук.
	Въпреки това щеше да го направи. Може би когато си богат, не те е грижа за правилата. И какво толкова можеха да й направят — да я изхвърлят ли?
	Запали, вдиша и въздъхна с облекчение.
	— Уф. Тази рокля е толкова неудобна. И прашките ме прорязват като тел. — Тя се размърда пред огледалото, повдигна роклята и пъхна под нея дългите си пръсти с идеален маникюр. — Не трябваше да си слагам бельо.
	— Но си добре, нали? — попитах.
	Тя ми се усмихна.
	— Добре съм. Срещнах доста мили хора тази вечер. Джош е много приятен, а и господин Питърсън от другата ми страна е любезен. Не е толкова зле. Може би най-сетне хората са започнали да приемат факта, че Ленард има нова съпруга.
	— Просто им е нужно време.
	— Дръж това. Трябва да пишкам.
	Подаде ми наполовина изпушената цигара и се скри в една кабинка. Стиснах я с два пръста, сякаш беше запален бенгалски огън. Служителката от персонала ме погледна и само вдигна рамене, сякаш искаше да каже: „Какво да ги правиш?“.
	— О, мили боже — обади се Агнес отвътре. — Ще трябва да сваля цялото нещо. Невъзможно е да се вдигне. После трябва да ми помогнеш с ципа.
	— Добре — съгласих се. Служителката вдигна и двете си вежди. Помъчихме се да потиснем смеха си.
	Две жени на средна възраст влязоха в тоалетната. Погледнаха неодобрително цигарата ми.
	— Работата е там, Джейн, че сякаш ги обхваща някаква лудост — каза едната и се спря пред огледалото да си оправи косата. Не знам защо й беше нужно, след като беше напръскана с толкова много лак, че и ураган не можеше да я разроши.
	— Така е. Виждали сме го хиляди пъти.
	— Но обикновено поне имат благоприличието да го правят дискретно. Именно това страшно разочарова Катрин. Липсата на дискретност.
	— Да. Тя би го приела много по-леко, ако ставаше дума за жена с поне малко класа.
	— Точно. Постъпи толкова клиширано.
	При тези думи и двете извърнаха глави към мен.
	— Луиза? — чу се приглушен глас откъм една от кабинките. — Можеш ли да дойдеш?
	Разбрах за кого говорят. Личеше си по лицата им.
	Последва кратко мълчание.
	— Сигурно знаете, че тук не се пуши — отбеляза натъртено едната от жените.
	— Така ли? Много съжалявам. — Угасих цигарата в мивката, после полях угарката с вода.
	— Ще ми помогнеш ли, Луиза? Ципът ми заяде.
	Знаеха. Бяха събрали две и две и видях как лицата им се изопват.
	Минах край тях, почуках два пъти на вратата на кабинката и тя ми отвори.
	Агнес стоеше само по сутиен, а тясната й жълта рокля бе заседнала около талията й.
	— Какво… — започна тя.
	Вдигнах пръст пред устните си и мълчаливо й посочих навън.
	Тя хвърли поглед през рамо, сякаш можеше да види през вратата, и се нацупи. Накарах я да се обърне. Ципът, свален на две трети, беше заял на талията й. Опитах два-три пъти да го вдигна, после измъкнах телефона от чантичката си и включих фенерчето, за да видя какво го спира.
	— Можеш ли да го оправиш? — шепнешком попита тя.
	— Опитвам се.
	— Трябва. Не мога да изляза така пред онези жени.
	Агнес стоеше само на сантиметри от мен в оскъдния си сутиен, а бледата й кожа излъчваше топли вълни на скъп парфюм. Опитах се да се наведа, да се взра отблизо в ципа, но беше невъзможно. Трябваше й място, за да свали роклята и аз да мога да оправя ципа, иначе не можех да го вдигна. Погледнах я и вдигнах рамене. Тя се сви като прободена.
	— Не мисля, че мога да го оправя тук, Агнес. Няма място. И не виждам добре.
	— Не мога да изляза така. Ще кажат, че съм уличница. — Скри лице в дланите си отчаяна.
	Напрегнатата тишина отвън ми подсказа, че жените изчакват следващия ни ход. Дори не се преструваха, че искат да ползват тоалетната. Бяхме уловени в капан. Изправих се и тръснах глава, опитах се да помисля. И тогава ми хрумна.
	— Натрий им носовете — прошепнах.
	Очите й се разшириха.
	Гледах я уверено и леко кимнах. Тя се намръщи, но после лицето й се проясни.
	Отворих вратата на кабинката и отстъпих встрани. Агнес си пое въздух, изпъна гръб, после мина край двете жени като истински супермодел на модно ревю, със смъкната до талията рокля и само по сутиен, който едва прикриваше бледите й гърди. Спря по средата на помещението и се наведе напред, за да мога да измъкна внимателно роклята над главата й. После се изправи, вече напълно гола, като се изключи дантеленото й бельо, като истинско олицетворение на нехайството. Не посмях да погледна към лицата на жените, но докато прехвърлях роклята през рамо, чух рязкото поемане на дъх и усетих вибрациите във въздуха.
	— Хм, аз… — подхвана едната.
	— Искате ли комплект за шиене, госпожо? — Служителката на хотела се появи до мен. Отвори малкия пакет и ми го подаде, докато Агнес се настани изящно на дивана и протегна встрани дългите крака, прилично притиснати един към друг.
	Още две жени влязоха и разговорът им мигновено секна при вида на Агнес по бельо. Едната се закашля и двете старателно извърнаха поглед от нея, отчаяно търсейки тема на разговор. Агнес си почиваше на дивана, привидно незаинтересована от нищо.
	Служителката ми подаде карфица и с острия й връх успях да хвана тъничката нишка, която се бе оплела, след което нежно я издърпах, докато ципът се освободи и отново помръдна.
	— Готово!
	Агнес се изправи, пое протегнатата ръка на жената от персонала и елегантно пристъпи в роклята, която двете заедно вдигнахме. Когато бе на мястото си, аз леко издърпах ципа нагоре и най-сетне тя отново бе облечена от глава до пети в плътно прилепнала по тялото й рокля. Приглади я надолу по безкрайно дългите си крака.
	Служителката ни предложи флакон с лак за коса.
	— Дайте на мен — прошепна тя. — Позволете. — Наведе се и пръсна леко края на ципа. — Така ще си остане горе.
	Усмихнах й се с благодарност.
	— Благодаря. Много мило от ваша страна — каза Агнес. Извади петдесетдоларова банкнота от вечерната си чантичка и я подаде на жената. После се обърна с усмивка към мен. — Луиза, скъпа, да се върнем ли на масата?
	След което кимна царствено на двете жени, вдигна брадичка и бавно тръгна към вратата.
	Настана тишина. После служителката се обърна към мен и прибра парите с широка усмивка.
	— Това вече — на висок глас отбеляза тя — е истинска класа.


>	Шеста глава

	На другата сутрин Джордж не дойде. Не ме предупредиха. Седях по шорти в коридора, недоспала и с кървясали очи, и към седем и половина се досетих, че тренировката трябва да е отменена.
	Агнес стана едва след девет, което накара Илария да цъка неодобрително с език и да си гледа часовника. Изпрати ми съобщение да отменя ангажиментите й до края на деня. Вместо това по някое време преди обед заяви, че иска да се разходим край езерото. Беше ветровит ден и вървяхме увити в шаловете си и с ръце в джобовете на якетата. Лицето на Джош не ми излизаше от ума. Още се чувствах разстроена и се питах колко ли двойници на Уил се разхождат по света точно в този миг. Веждите на Джош бяха по-гъсти, очите му бяха различен цвят и очевидно говореше с друг акцент. Но все пак.
	— Знаеш ли какво правехме с приятелките ми преди, когато имахме махмурлук? — обади се Агнес, прекъсвайки мислите ми. — Ходехме в едно японско ресторантче до парка „Грамърси“ и хапвахме нудъли, и говорехме ли, говорехме безспир.
	— Да вървим тогава.
	— Къде?
	— В ресторантчето. Можем да вземем и приятелките ти по пътя.
	За миг тя се обнадежди, после само ритна някакъв камък.
	— Сега не мога да го направя. Различно е.
	— Няма нужда да ползваш колата и Гари. Можем да вземем такси. Имам предвид, би могла да си облечеш обикновени дрехи и просто да отидем. Ще бъде супер.
	— Казах ти. Различно е. — Обърна се към мен. — Известно време пробвах, Луиза. Но приятелките ми са любопитни. Искат да знаят как живея. А след като им кажа истината, те започват да се държат… странно.
	— Странно?
	— Някога бяхме равни. Сега смятат, че не мога да разбера проблемите им. Защото съм богата. На мен не ми е позволено да имам проблеми. Или се държат странно край мен, сякаш съм различен човек. Сякаш хубавите неща в живота ми са обидни за тях. Да не мислиш, че мога да се оплаквам от икономката пред някого, който няма дом?
	Спря на пътеката.
	— След като се омъжих за Ленард, в началото той ми даваше пари, с които да разполагам свободно. Сватбен подарък, за да не се налага непрекъснато да прося от него. Дадох част от тях на най-добрата си приятелка, Пола. Десет хиляди долара, за да си плати дълговете и да започне на чисто. Отначало беше толкова щастлива. И аз бях щастлива! Помагах на приятелка! За да не се тревожи повече също като мен! — Гласът й стана замечтан. — А после… после вече не искаше да ме вижда. Все твърдеше, че е заета. Постепенно разбрах, че ме мрази за това, че й помогнах. Не го искаше, но всеки път, щом ме видеше, се сещаше, че ми е длъжница. А тя е ужасно горда. Не иска да живее с това чувство. Затова… — Тя сви рамене. — … не иска да обядва с мен и не отговаря на обажданията ми. Загубих приятелката си заради пари.
	— Проблемите са си проблеми — казах, когато стана ясно, че тя очаква моя коментар. — Няма значение чии са.
	Тя отстъпи встрани, за да направи път на едно момченце на тротинетка. Загледа се след него замислена, после се обърна към мен.
	— Имаш ли цигари?
	Вече бях подготвена. Извадих кутия от раницата и й я подадох. Не бях сигурна дали трябва да я насърчавам да пуши, но все пак ми беше шеф. Вдиша и издиша дълга струя дим.
	— Проблемите са си проблеми — повтори бавно. — Ти имаш ли проблеми, Луиза Кларк?
	— Липсва ми приятелят ми. — Казах го и за да убедя самата себе си. — Като се изключи това, нямам кой знае какви проблеми. Тук е… страхотно. Щастлива съм.
	Тя кимна.
	— И аз се чувствах така някога. Ню Йорк! Винаги има какво ново да видиш. Винаги е вълнуващо. Сега просто ми липсва… липсва… — Тя замълча.
	За миг ми се стори, че очите й са пълни със сълзи. Но после лицето й се вкамени.
	— Знаеш, че тя ме мрази, нали?
	— Кого имаш предвид?
	— Илария. Вещицата. Била е икономка на първата съпруга и Ленард не иска да я уволни. Затова съм принудена да я търпя.
	— Може да се научи да те харесва.
	— Може и да ми сложи арсеник в храната. Виждам как ме гледа. Иска й се да съм мъртва. Знаеш ли какво е да живееш с някого, който желае смъртта ти?
	И аз доста се страхувах от Илария. Но не ми се искаше да си го призная. Продължихме да вървим.
	— В началото бях сигурна, че човекът, за когото работех преди, ме мразеше. Постепенно разбрах, че нямаше нищо общо с мен. Той просто мразеше живота си. След като се опознахме, започнахме да се разбираме чудесно.
	— Той изгорил ли е „случайно“ най-хубавата ти риза? А слагал ли е прах за пране при бельото ти, от който знае, че ще получиш гаден сърбеж?
	— Хм… не.
	— Или пък да ти сервира храна, която си му казвала петдесет пъти, че не харесваш, така че да изглежда, че непрекъснато се оплакваш? Или да те изкарва проститутка?
	Бях зяпнала с уста като златна рибка. Затворих я и поклатих глава.
	Тя отметна косата от лицето си.
	— Обичам го, Луиза. Но да живея в неговия свят, е невъзможно. Моят живот е невъзможен… — И отново замлъкна.
	Стояхме и гледахме как хората минават край нас по алеята: младежи с ролери, хлапета с помощни колела на велосипедите, двойки, хванати под ръка, полицаи с тъмните си очила. Температурата бе спаднала и неволно потреперих в спортното си горнище.
	Тя въздъхна.
	— Добре. Връщаме се. Да видим коя моя любима дреха е съсипала днес Вещицата.
	— Не — казах аз. — Да идем да хапнем нудъли. Поне това можем да направим.


	Отидохме с такси до парка „Грамърси“ и спряхме пред някакво заведение в една тухлена сграда, което изглеждаше достатъчно мърляво, за да ни докара ужасно стомашно-чревно разстройство. Но Агнес сякаш се разведри още щом пристигнахме. Докато плащах на таксито, тя хукна нагоре по стълбите и влезе в тъмното помещение, а когато една млада японка се появи откъм кухнята, тя се хвърли на врата на Агнес и я запрегръща, сякаш са стари приятелки. После хвана Агнес под ръка и взе да я разпитва къде се губи. Агнес си свали шапката и измърмори неопределено, че била заета, омъжила се, преместила се да живее другаде, и нито веднъж не намекна колко драстично се е променил стандартът й на живот. Забелязах, че носи халката си, но не и годежния пръстен с огромен диамант, който бе толкова тежък, че ставаше и за тренировка на трицепса.
	После седнахме в едно от старите сепарета и сякаш насреща ми беше съвсем различна жена. Агнес бе енергична, забавна, шумна, рязко и високо се разсмиваше и можех да си представя съвсем лесно защо господин Гопник се бе влюбил в нея.
	— Как се срещнахте? — попитах я, докато сърбахме шумно от горещата супа рамен в купичките си.
	— С Ленард? Бях негова масажистка. — Замълча, сякаш изчакваше шокираната ми реакция, но когато такава не последва, тя сведе глава и продължи: — Работех в хотел „Сейнт Риджис“. Оттам пращаха масажист в дома му всяка седмица — обикновено Андре. Той беше много добър. Но Андре беше болен един ден и ме помолиха да отида вместо него. Казах си: „О, не, поредният тъпанар от Уолстрийт“. Повечето от тях са противни. Дори не те смятат за човек. Не си правят труда да те поздравят, не говорят с теб… Някои даже искат… — Тя заговори по-тихо: — … масаж с щастлив край. Знаеш какво е „щастлив край“, нали? Сякаш си проститутка. Гадост. Но Ленард беше мил. Подаде ми ръка и още щом влязох, ми предложи чай. Беше толкова щастлив, когато го масажирах. И веднага разбрах.
	— Какво разбра?
	— Че тя изобщо не го докосва. Жена му. Личи си, когато докоснеш едно тяло. Тя е студена жена — сведе очи. — През някои дни изпитваше силна болка. Ставите го боляха. Това беше, преди да се появи Нейтън. Идеята бе моя, за да го поддържа в добро здраве и форма. Но както и да е. Наистина много се постарах да му направя хубав масаж. Отделих му повече от час. Вслушах се в тялото му. И после той беше толкова благодарен. Следващата седмица поиска отново да ме изпратят. Андре не се зарадва особено, но какво можех да направя? Започнах да ходя в апартамента му два пъти седмично. В някои дни ме питаше дали искам чай след това и си говорехме. А после… ами беше трудно. Защото знаех, че се влюбвам в него. А това ни е забранено.
	— Като при лекар и пациент. Или при учителите.
	— Точно. — Агнес замълча, докато хапваше една кнедла. Не я бях виждала да се храни с такъв апетит. Задъвка замислено. — Но не можех да спра да мисля за този мъж. Толкова тъжен. И толкова нежен. И така самотен! Накрая казах на Андре да отиде вместо мен. Не можех да продължавам така.
	— И какво стана? — Бях спряла да се храня.
	— Ленард дойде в дома ми! В Куинс! Бе изнамерил адреса ми и голямата му кола спря пред нас. С приятелките ми седяхме на противопожарната стълба и пушехме и тогава го видях да слиза от колата, и каза: „Искам да поговорим“.
	— Като в „Хубава жена“.
	— Да! Точно! Отидох да го посрещна, а той беше толкова ядосан. „Обидих ли те по някакъв начин? Зле ли съм се отнасял с теб?“. Аз само поклатих глава. Той закрачи напред-назад и продължи: „Защо не идваш? Не искам Андре, а теб“. Разплаках се като пълна глупачка.
	Пред очите ми нейните се напълниха със сълзи.
	— Плачех посред бял ден на улицата, а приятелките ми гледаха. „Не мога да ти кажа“ — отвърнах. И тогава той се ядоса. Искаше да знае дали жена му е била груба с мен. Или причината се крие в работата ми. Накрая му казах: „Не мога да идвам, защото те харесвам. Много. А това е непрофесионално. И мога да си загубя работата“. Той ме изгледа за момент, но не продума. Не каза абсолютно нищо. Качи се в колата и шофьорът му потегли. А аз не спирах да си мисля: „О, не. Не само че никога повече няма да го видя, но ще изгубя и работата си“. На следващия ден отидох на работа със свито сърце. Коремът ме болеше от притеснение, Луиза!
	— Защото си мислела, че ще каже на шефа ти.
	— Да. Но знаеш ли какво заварих?
	— Какво?
	— Огромен букет от рози. Най-големия, който някога съм виждала, с красиви кадифени и уханни рози. Направо да ти се иска да ги погалиш. Липсваше име. Но аз знаех на мига. А после всеки ден нов букет от червени рози. Апартаментът ни беше пълен с рози. Приятелките ми казваха, че им призлява от миризмата. — Тя се разсмя. — И накрая той отново дойде в дома ми и ме помоли да се кача в колата. Седнахме отзад, той каза на шофьора да се разходи, а после ми сподели колко е нещастен, че не може да спре да мисли за мен и че ще напусне жена си при само една моя дума.
	— И това, преди даже да сте се целунали?
	— Да. Бях му масажирала задните части, разбира се, но това е друго.
	Тя въздъхна шумно, наслаждавайки се на спомена.
	— И разбрах. Знаех, че трябва да бъдем заедно. И го казах. Казах „да“.
	Седях като омагьосана.
	— Онази нощ той се прибрал и заявил на жена си, че иска развод. И тя полудяла. Попитала го защо и той отвърнал, че не може да живее в брак без любов. Същата нощ ми звънна от хотела и ме помоли да се видим, и така се озовахме в един апартамент в „Риц Карлтън“. Била ли си в „Риц Карлтън“?
	— Хм… не.
	— Влязох, а той стоеше до вратата, сякаш бе твърде нервен, за да седне. Каза ми, че знае, че е клиширано, че е твърде стар за мен и че тялото му е съсипано от артрит, но ако наистина искам да съм с него, той ще направи всичко, за да бъда щастлива. Защото усеща, че сме сродни души. И тогава се прегърнахме и най-сетне се целунахме, а после стояхме будни цяла нощ и говорихме за детството и живота, надеждите и мечтите си.
	— Това е най-романтичната история, която някога съм чувала.
	— И после правихме секс, разбира се, и мили боже, можех да усетя, че този мъж е копнял за това с години.
	В този момент се задавих с нудълите и изплюх част от тях на масата. Когато вдигнах очи, няколко души от съседните маси ни изгледаха.
	Агнес повиши глас. Вече жестикулираше бурно.
	— Не можеш да си го представиш. В него пулсираше истински глад, който не е бил утоляван с години. Пулсираше! Онази първа нощ той беше ненаситен.
	— Добре — изписуках аз, докато бършех уста със салфетката.
	— Срещата на телата ни бе истинско вълшебство. А после се прегръщахме часове наред и аз се бях увила около него, а той бе облегнал глава на гърдите ми и аз му обещах, че никога повече няма да изпита този глад. Разбираш ли?
	В ресторанта се възцари тишина. Зад Агнес един младеж в суитшърт с качулка се бе вторачил в тила й, вдигнал лъжица и забравил да я поднесе към устата си. Когато ме видя, че го гледам, я пусна с трясък.
	— Много… мила история.
	— И той спази обещанието си. Всичко, което каза, е истина. Щастливи сме заедно. Много щастливи. — Лицето й леко помръкна. — Но дъщеря му ме мрази. Бившата му жена ме мрази. Вини ме за всичко, макар тя да не го обичаше. Разправя на всички, че съм лош човек, защото съм откраднала съпруга й.
	Не знаех какво да кажа.
	— Всяка седмица трябва да ходя на разни благотворителни вечери и коктейли и да се усмихвам, и да се преструвам, че не знам какво говорят зад гърба ми. Как само ме гледат онези жени. Не съм такава, за каквато ме мислят. Говоря четири езика. Свиря на пиано. Имам специална диплома по терапевтичен масаж. Знаеш ли какъв език говори тя? Този на лицемерието. Но е трудно да се преструваш, че не те боли. Че не те засяга.
	— Хората се променят — казах с надежда в гласа. — С времето.
	— Не. Не мисля, че е възможно.
	Изражението на Агнес за миг стана замечтано. После сви рамене.
	— Но пък хубавото е, че те са доста стари. Може би скоро ще умрат.


	Следобед се обадих на Сам, докато Агнес подремваше, а Илария бе заета долу. В главата ми още беше каша заради случките от предната вечер, както и заради признанията на Агнес. Имах чувството, че съм се пренесла на ново място. „Чувствам те повече като моя приятелка, отколкото като асистентка — беше ми казала тя, докато се връщахме в апартамента. — Толкова е хубаво, че има на кого да се доверя.“
	— Получих снимките — каза той. Там беше привечер и племенникът му Джейк беше решил да остане да пренощува. Чувах музика на заден план. Сам приближи уста до телефона. — Изглеждаш прекрасно.
	— Никога повече няма да нося такава рокля, през целия си живот. Но събитието беше забележително. Храната и музиката, ами украсата на балната зала… а най-странното е, че тези хора изобщо не го забелязват. Не виждат какво ги заобикаля! Имаше цяла стена от гардении и малки бели лампички. Казвам ти, огромна стена! И най-страхотният шоколадов десерт — фондан с бели шоколадови перца отгоре и мънички трюфели отстрани, който нито една от жените не хапна. Нито една! Минах край всички маси, за да проверя. Изкушавах се да пъхна няколко трюфела в чантичката си, но реших, че ще се разтопят. Обзалагам се, че после просто са изхвърлили всичко. О, а на всяка маса имаше различна украса — но всички бяха от жълти пера и с формата на различни птици. Нашата бе сова.
	— Звучи забавно.
	— Имаше и барман, който ти приготвя коктейл според характера. Казваш му три неща за себе си и той измисля коктейла.
	— За теб направи ли?
	— Не. Мъжът, с когото си говорех, получи „Солено куче“ и аз се уплаших, че ще ми се падне „Живите мъртви“ или „Хлъзгава гръд“, или нещо подобно. Затова останах на шампанско. Останах на шампанско! Как само звучи, нали?
	— И с кого си говореше?
	Имаше съвсем малка пауза, преди да попита. И за моя изненада и недоумение също такава малка пауза, преди да отговоря.
	— Ами… просто един човек… Джош. Костюмар. Правеше ни компания с Агнес, докато чакахме господин Гопник.
	Нова пауза.
	— Звучи добре.
	Сега започнах да бърборя неспирно.
	— И най-хубавото е, че изобщо не се притесняваш как ще се прибереш, защото навън винаги те чака кола. Даже и когато просто излизат по магазините. Шофьорът спира точно отпред, после чака или обикаля из квартала, а ти си излизаш и тадам! Ето ти я голямата лъскава черна кола. Качвай се. Слагаш всички чанти в багажника. Няма последен вечерен автобус! Няма последно метро с повръщащи върху обувките ти пътници.
	— Охолен живот, а? Няма да искаш да се прибереш у дома.
	— О. Не. Това не е моят живот. Аз само временно съм тук. Но е доста впечатляващо да го видиш отблизо.
	— Трябва да затварям вече, Лу. Обещах на Джейк да го заведа на пица.
	— Но… ние не сме си поговорили. Какво става при теб? Разкажи ми.
	— Някой друг път. Джейк е гладен.
	— Добре! — Гласът ми беше изтънял. — Поздрави го от мен!
	— Добре.
	— Обичам те — казах аз.
	— И аз.
	— Още една седмица! Броя дните.
	— Трябва да вървя.
	Чувствах се странно неловко, след като затворих телефона. Не разбирах какво се бе случило току-що. Седях, без да помръдна, на ръба на леглото. После погледнах към визитката на Джош. Беше ми я дал, когато си тръгвахме, сложи я в ръката ми и сви пръстите ми около нея. „Обади ми се. Ще ти покажа някои готини места.“ Бях я взела с любезна усмивка. Което, разбира се, не означаваше нищо.


>	Седма глава

C>
	Фокс Котидж, вторник, 6 октомври
	Скъпа Луиза,
	Надявам се, че си добре и се наслаждаваш на времето си в Ню Йорк. Знам, че Лили ти пише, но след последния ни разговор се замислих, качих се на тавана и намерих някои от писмата на Уил от времето, когато беше в града, които смятам, че може да са ти интересни. Знаеш колко обичаше да пътува той и мисля, че ще ти е приятно да минеш по стъпките му.
	Аз самата прочетох няколко, което беше сладко-горчиво преживяване. Можеш да ги задържиш до следващата ни среща.
	С най-добри пожелания, Камила Трейнър
C$


C>
	Ню Йорк, 12 юни 2004 година
	Скъпа мамо,
	Исках да ти се обадя, но часовата разлика и работното ми време тук не ми позволяват, затова реших да те шокирам, като ти пиша. Първото писмо след онзи кратък период в „Прайъри Менър“. Наистина не ставах за частно училище, нали?
	Ню Йорк е направо зашеметяващ. Невъзможно е да не се заразиш с енергията на това място. Ставам и излизам преди пет и половина всяка сутрин. Компанията ми е на улица „Стоун“ във финансовия квартал. Найджъл ме уреди с офис — не е ъглов, но с добра гледка към реката, което очевидно е важно в Ню Йорк — и момчетата в работата изглеждат приятни. Кажи на татко, че в събота ходих на опера в „Метрополитън“ с шефа и жена му — „Кавалерът на розата“ беше малко претрупана постановка, а ти сигурно ще се зарадваш да чуеш, че ходих на представление на „Опасни връзки“. Както и на много обеди с клиенти и мачове с колегите. Не излизам често вечер, понеже новите ми колеги са предимно женени и с малки деца, така че трябва сам да обикалям баровете…
	Излизах с няколко момичета — нищо сериозно, тук, изглежда, хората излизат по „срещи“ за развлечение — но свободното си време прекарвали предимно във фитнеса или се мотая със стари приятели. Тук яма доста хора от „Шипмънс“, а и няколко познати от училище. Оказва се, че все пак светът е малък… Повечето от тях обаче се държат различно тук. По-сурови са, по-амбициозни, отколкото ги помня. Мисля, че големият град изважда това на показ.
	И така! Тази вечер ще излизам с дъщерята на Хенри Фарнсуърт. Помниш ли я? Звездата на пони клуба на Стортфолд? Сега се подвизава като някаква звезда консултант в пазаруването. (Недей да кроиш планове, правя го като услуга на Хенри.) Ще я заведа в любимия си ресторант в Горен Ист Сайд, където сервират пържоли с размера на малко одеялце. Надявам се, че не е вегетарианка. Тук сякаш всички имат някакво хранително разстройство.
	О, а миналата неделя се качих на метрото и слязох от другата страна на моста „Бруклин“ само за да се разходя над водата, както предложи ти. Най-хубавото нещо, което съм правил досега. Все едно бях в някой от ранните филми на Уди Алън — нали се сещаш, онези, в които имаше само десет години разлика между него и главната му героиня…
	Кажи на татко, че ще му звънна другата седмица, и прегърни кучето от мен.
	С обич, Уил х
C$


	След онази купичка с евтини нудъли нещо се бе променило в отношенията ми със семейство Гопник. Мисля, че разбрах по-добре как мога да помогна на Агнес в новата й роля. Тя имаше нужда от човек, на когото да се облегне и да се довери. Това, както и странната проникваща навсякъде и заразна енергия на Ню Йорк ме караха буквално да скачам от леглото, както не бях го правила от времето, когато работех за Уил. Илария само цъкаше с език, а Нейтън ме гледаше подозрително, сякаш съм почнала да вземам наркотици.
	Но всичко беше много просто. Исках да съм добра в работата си. Исках да извлека абсолютния максимум от Ню Йорк, докато работя за тези невероятни хора. Исках да изпия до дъно всяка капка от всеки ден, както бе правил Уил. Прочитах отново и отново онова първо писмо и след като преодолях шока от това, че сякаш чувам гласа му, усетих някаква странна близост с него, като с друг новодошъл.
	Вдигнах нивото си. Тичах с Агнес и Джордж всяка сутрин и в някои дни даже успявах да пробягам целия маршрут, без да ми се ще да си изповръщам червата накрая. Опознах местата, където Агнес ходеше редовно, и какво би могло да й е нужно да вземе, облече или донесе у дома. Вече бях в коридора, преди тя да излезе, и носех вода, цигари или прясно изцеден сок още преди тя да ги е поискала. Когато трябваше да иде на обяд, където щяха да са и „ужасните матрони“, се стараех да я развеселя, като й разправям смешни истории, за да я отърся от притеснението й, а по време на самия обяд й изпращах на телефона смешни картинки на пръцкащи панди или как хора падаха при скок на трамплин, за да я разсея. Бях насреща в колата след това, за да я изслушам, докато през сълзи ми споделяше какво са казали или не са й казали, кимах съчувствено и се съгласявах, че да, наистина са невъзможни, зли същества. Сухи като съчки. Без никакво сърце.
	Вече можех да запазя безизразно лице, когато Агнес ми споделеше твърде интимни детайли за тялото на Ленард, което било толкова красиво, както и за страхотните му умения в леглото, и се мъчех да не се разсмея, когато тя ме учеше на полски думи като cholemica*, с които обиждаше Илария, без икономката да може да я разбере.
	[* Кучка (от полски). — Б.р.]
	Агнес, както много бързо открих, нямаше никакъв филтър. Татко винаги казваше, че изричам първото, което ми хрумне, но в моя случай това не беше „Кисела стара курва!“ на полски или „Можеш ли да си представиш как на онази ужасна Сюзън Фитуолтър й правят коламаска? Сигурно е като да стържат брадата на затворена мида. Гадост“.
	Не че Агнес беше злобна по характер. Изпитваше огромно напрежение да се държи по определен начин, да бъде видяна и оценена на ниво и се нуждаеше от отдушник, какъвто намери в мое лице. В мига, в който вече не беше в тяхната компания, тя започваше да ругае и проклина и докато Гари ни заведе до вкъщи, вече бе възвърнала самообладанието си точно навреме за срещата с мъжа си.
	Измислих начини да направя живота на Агнес по-забавен. Веднъж седмично, без да го отбелязвам в графика, отивахме в киносалона на площад „Линкълн“, където посред бял ден гледахме глуповати нашумели комедии, заливахме се от смях и се тъпчехме с пуканки. Предизвиквахме се една друга и влизахме в скъпите бутици по Мадисън Авеню, за да пробваме най-ужасните дизайнерски тоалети, които можехме да открием, възхищавайки се една на друга с напълно сериозни лица, след което питахме дали нямат същия тоалет в по-яркозелено, при което консултантките в магазина, с едно око върху чантата „Бъркин“ от колекцията на „Ермес“ върху ръката на Агнес, се суетяха наоколо и се насилваха да ни правят комплименти с половин уста. Веднъж на обяд Агнес убеди господин Гопник да дойде с нас и да гледа, докато тя дефилираше като супермодел в няколко поредни костюма с клоунски панталони, спираше за миг в предизвикателна поза и го чакаше да се засмее, докато той едва потискаше смеха си. „Толкова си лоша“ — каза й той после с обич, клатейки глава.
	Но работата не беше единственото, което повдигаше духа ми. Бях започнала да разбирам Ню Йорк малко по-добре и в замяна той бе започнал да ми дава повече от себе си. Не беше трудно в град на имигранти — извън разредения въздух в стратосферата на ежедневието на Агнес, аз бях поредната дошла от хиляди мили тук, която тича из града, работи, поръчва си храна за вкъщи. Дори се научих да искам поне три добавки в сандвича или кафето си само за да звуча като местна.
	Гледах и се учех.
	Ето какво научих за нюйоркчани през първия си месец тук.
	Никой в сградата не си говореше с никого. Семейство Гопник не говореха с никого, освен с Ейшък, който говореше с всички. Възрастната жена от втория етаж, госпожа Де Уит, не говореше с двойката от Калифорния от мансардния апартамент, а облечените в скъпи официални костюми мъж и жена от третия етаж вървяха по коридора с носове, залепени за айфоните си, докато рязко даваха нареждания на някого или един на друг. Дори и децата от първия етаж — красиво облечени като малки манекени, съпровождани от измъчена на вид филипинка — не поздравяваха никого, а минаваха край мен с вперени в мокета погледи. Когато се усмихнах на момичето, очите му се разшириха, сякаш бях направила нещо крайно подозрително.
	Обитателите на „Лейвъри“ използваха абсолютно еднакви черни коли, които чакаха търпеливо до тротоара. Явно знаеха коя за кого е предназначена. Госпожа Де Уит, доколкото бях забелязала, бе единственият човек, който изобщо говореше на някого. Говореше на Дийн Мартин постоянно, мърмореше си под носа, докато накуцваше из квартала, за „проклетите руснаци, онези ужасни китайци“ от сградата зад нашата, които държаха собствените си шофьори на разположение денонощно и задръстваха улицата. На висок глас се оплакваше на Ейшък или на управителя на сградата от свиренето на пиано на Агнес, а когато я подминавахме по коридора, тя се забързваше и понякога дочувахме тихичко цъкане.
	За разлика от това, в магазина всички говореха с теб. Консултантите те следваха по петите, леко привели глави встрани, сякаш да чуят по-добре, непрекъснато питаха дали няма начин да те обслужат по-добре, или дали не искаш да ти отделят нещо в пробната. Не бях получавала толкова много внимание, откакто ни хванаха с Трина да крадем шоколадово десертче „Марс“ от магазинчето до пощата, когато бях на осем, и след това госпожа Баркър ни следеше като сянка, сякаш е агент на МИ5, всеки път, когато отидехме там за лимонада през следващите три години.
	И всички продавачи в Ню Йорк ти пожелаваха приятен ден. Дори и ако си купиш само портокалов сок или вестник. Отначало, окуражена от любезността им, отговарях: „О! Приятен ден и на вас!“, а те леко се сепваха, сякаш не разбирам правилата на общуване в Ню Йорк.
	Колкото до Ейшък, никой не прекрачваше прага, без да размени няколко думи с него. Но това беше служебно. Той си разбираше от работата. Винаги питаше дали си добре, дали имаш всичко нужно. „Не може да излезеш с мръсни обувки, госпожице Луиза!“. Можеше да извади чадър от ръкава си като фокусник за краткото разстояние до ъгъла и приемаше бакшишите с ловкостта на опитен картоиграч. Измъкваше долари от ръкавелите си, за да благодари дискретно на ченгето, което бе улеснило разтоварването на камион с продукти или доставка от химическото чистене, а освен това можеше да подсвирне, така че мигновено да се появи такси като по чудо, със сигнал, който сигурно само кучетата чуваха. Той не беше само портиер на сградата, но и нейното биещо сърце, което се грижеше за постоянното движение навън и навътре и се стараеше всичко да върви по мед и масло.
	Нюйоркчани — онези, които не се качваха на лимузини от нашата сграда — ходеха много бързо, наистина много бързо, крачеха енергично по тротоарите и се промъкваха в тълпите, сякаш имаха анатомично прикачени сензори, които автоматично ги предпазваха от блъскане в другите хора. Стискаха телефони, картонени чаши с кафе, а преди седем сутринта поне половината бяха в спортен екип. Всеки път, щом забавех крачка, чувах приглушена ругатня в ухото си или усещах как нечия чанта се забива в гърба ми. Престанах да нося по-красивите си обувки — онези, с които се налагаше да правя ситни крачки, японските ми чехли на гейша или раираните боти на платформа в стил седемдесетте, и ги замених с маратонки, за да мога да се движа по течението, вместо да съм препятствието, което разделя вълните. Ако някой ме беше видял отвисоко, никога не би се досетил, че не съм от местните.
	През онези първи уикенди и аз вървях много, часове наред. Отначало си мислех, че двамата с Нейтън ще се мотаем заедно, ще обикаляме нови места. Но той явно се бе обградил с компания от здравеняци, които нямаха желание да общуват с жени, освен ако преди това не са изпили по няколко бири. Прекарваше дълги часове във фитнеса и приключваше уикенда със среща или две. Когато предложех да идем до някой музей или да се поразходим из парка, той се усмихваше притеснено и ми отговаряше, че вече има планове. Затова вървях сама надолу към центъра, към „Месарския“ квартал, до Гринуич Вилидж, до Сохо, отбивах се в странични улички, когато нещо ми привлечеше вниманието, стиснала карта в ръка, мъчейки се да запомня посоката на основното движение на тълпите. Забелязах, че Манхатън има отличаващи се райони, от небостъргачите в центъра до невероятно изисканите калдъръмени улички близо до улица „Кросби“, където всеки втори изглеждаше като модел или като звезда от Инстаграм, отдадена на здравословното хранене. Крачех без определена посока и без да искам да стигна до конкретно място. Веднъж хапнах салата с кориандър и черен боб в един салатен бар само защото никога не ги бях опитвала. Хванах метрото, като се мъчех да не изглеждам като турист, докато проумея как да си купя билет и как да разпозная прословутите откачалки, а после чаках десет минути, докато пулсът ми се върне в нормални граници, след като излязох отново на дневна светлина. После минах по моста „Бруклин“, както бе направил Уил, и усетих прилив на щастие при вида на водата, която проблясваше долу, грохота на колите, които минаваха под краката ми, и отново чух гласа му в мислите си. „Живей дръзко, Кларк.“
	Спрях по средата и застанах напълно неподвижно, загледана над Ист Ривър, за миг се почувствах в безтегловност, почти замаяна от усещането, че вече не съм свързана с никое конкретно място. Още една точка от списъка. И полека престанах да отбелязвам преживяванията си, защото почти всичко бе ново и необичайно. През онези първи разходки видях:
	Мъж в женски дрехи да язди велосипед и да пее популярни песни на микрофон и с тонколони. Няколко души го аплодираха.
	Четири момичета да скачат на въже между два пожарни крана. Премятаха две въжета едновременно и спрях, за да им ръкопляскам, когато най-сетне престанаха да скачат, а те ми се усмихнаха срамежливо.
	Куче на скейтборд. Когато писах на сестра ми за това, тя каза, че съм пияна.
	Робърт де Ниро.
	Поне си мисля, че беше Робърт де Ниро. Беше ранна привечер, чувствах се леко носталгично, а той мина край мен на ъгъла на улица „Спринг“ и „Бродуей“, при което аз дори възкликнах: „О, мили боже. Робърт де Ниро“ на глас, преди да се усетя, но той не се обърна и не съм сигурна дали е, защото е бил някой случаен минувач, който си е помислил, че си говоря сама, или защото точно така се прави, ако си Робърт де Ниро и някаква жена на улицата почне да повтаря името ти.
	Реших, че е второто. Но сестра ми отново ме обвини, че съм била пияна. Пратих й снимка от телефона си, но тя каза: „Това може да е тилът на всекиго, тъпачке“ и добави, че не съм пияна, а просто невероятно глупава. В този момент носталгията ми леко премина.
	Исках да разкажа на Сам за това. Исках да му споделя всичко в красиво оформени ръчно написани писма или поне в дълги и объркани имейли, които той после да запази и разпечата и които щяхме да намерим на тавана, след като сме били женени поне петдесет години, и на които внуците ни да се дивят. Но бях толкова уморена през онези първи няколко седмици, че единствено успявах да му пратя имейл, за да кажа колко съм уморена.
	„Толкова съм уморена. Липсваш ми.“
	„Аз също.“
	„Не, наистина съм адски уморена. Както когато плачеш на телевизионни реклами и заспиваш, докато си миеш зъбите, и после целият си в паста — толкова уморена.“
	„Добре, ти печелиш.“
	Опитвах се да не обръщам внимание на това колко малко имейли ми праща той. Напомнях си, че му е тежко на работа, че спасява животи и променя съдби, докато аз чаках пред студиото за маникюр и тичах из Сентръл Парк.
	Началникът му бе сменил графика. Работеше четири нощи подред и още чакаше да му назначат нов постоянен партньор. Това трябваше да улесни общуването ни, но някак си не се получаваше. Проверявах си телефона в свободните минути вечер, но тогава той обикновено отиваше на работа.
	Понякога се чувствах странно дистанцирана от него или сякаш той бе плод на фантазията ми.
	Една седмица, успокояваше ме той. Още една седмица.
	Колко тежко можеше да е?


	Агнес отново свиреше на пиано. Свиреше, когато беше щастлива или нещастна, ядосана или объркана, избираше шумни партии, наситени с емоции, затваряше очи, докато ръцете й пробягваха нагоре-надолу по клавишите, а тя се олюляваше. Предната вечер бе свирила ноктюрно и когато минавах край отворената врата на всекидневната, видях, че господин Гопник седи до нея.
	Дори и погълната изцяло от музиката, си личеше, че свири за него. Забелязах колко бе доволен просто да седи до нея и да й обръща нотните листове. Когато свърши, тя му се усмихна топло, а той сведе глава да й целуне ръка. Минах на пръсти край вратата, сякаш не съм ги видяла.
	Бях в кабинета и преглеждах графика за седмичните ангажименти, при което бях стигнала до четвъртък — благотворителен обяд за децата, болни от рак, „Сватбата на Фигаро“ — когато чух някой да тропа на входната врата. Илария бе заета с поведенческия психолог, понеже Феликс отново беше свършил нещо неописуемо в кабинета на господин Гопник, затова отидох да отворя.
	Госпожа Де Уит стоеше на прага, вдигнала бастуна, сякаш се канеше да удари някого. Инстинктивно се наведох и когато тя свали бастуна, се изправих, вдигнала длани пред гърдите си. Отне ми секунда да схвана, че тя просто го е използвала, за да потропа.
	— С какво мога да ви помогна?
	— Кажи й да престане с тази адска врява! — Дребничкото й набръчкано лице бе почервеняло от гняв.
	— Моля?
	— Масажистката. Булката по поръчка. Каквато и да е там. Чувам я чак в дъното на коридора.
	Беше облечена в палто в стила на Пучи от седемдесетте, със зелени и розови концентрични кръгове, и на главата си имаше изумруденозелен тюрбан. Въпреки че се засегнах от обидите й, бях запленена от стайлинга й.
	— Хм, всъщност Агнес е квалифициран физиотерапевт. И свири Моцарт.
	— Не ме интересува, даже и да е конят шампион, дето свири на тромпет. Кажи й да намали звука. Живее в апартамент. Трябва да се съобразява със съседите си!
	Дийн Мартин изръмжа, сякаш в подкрепа на думите й. Щях да кажа още нещо, но ужасно се разсейвах в старанието си да разбера кое от разногледите му очи ме следи в момента.
	— Ще предам думите ви, госпожо Де Уит — казах с най-професионалната си усмивка.
	— Какво имаш предвид с това „ще предам“? Не предавай нищо. Накарай я да спре. Подлудява ме с тази нещастна пианола. Денем, нощем, по всяко време. Преди това сградата бе толкова спокойна.
	— Но в интерес на истината вашето куче постоянно лае…
	— Другата не беше толкова лоша. Нещастна жена. Все квакаше с приятелките си, квак-квак-квак по коридора, задръстваха улиците с големите си коли. Пфу. Не ме учудва, че я е сменил.
	— Не съм сигурна, че господин Гопник…
	— „Квалифициран физиотерапевт“. Мили боже, така ли ги наричат в днешно време? Значи аз съм водещ парламентьор на Обединените нации. — Тя попи лицето си с кърпичка.
	— Доколкото ми е известно, голямото предимство на Америка е, че можеш да бъдеш каквото си поискат — усмихнах й се.
	Тя присви очи. Аз продължих да се усмихвам.
	— Англичанка ли си?
	— Да. — Долових шанс за омекване на тона. — Защо? Да не би да имате роднини в Англия, госпожо Де Уит?
	— Не ставай смешна. — Изгледа ме от глава до пети. — Просто си мислех, че англичанките имат стил.
	С тази реплика тя се обърна, махна пренебрежително и закуцука по коридора, докато Дийн Мартин ми хвърляше злобни погледи.
	— Това лудата баба от другия край на коридора ли беше? — извика Агнес, докато затварях полека вратата. — Пфу. Нищо чудно, че никой никога не идва да я види. Като ужасна сушена треска е.
	Последва кратка тишина. Чух прелистване на страници.
	И след малко Агнес засвири някаква гръмовна и страховито бърза партия, пръстите й удряха по клавишите и натискаше педалите с такава сила, че дървеният под завибрира.
	Отново се усмихнах насила, докато прекосявах коридора, и мислено въздъхнах, поглеждайки си часовника. Само още два часа.


>	Осма глава

	Сам щеше да долети днес и да остане до понеделник вечер. Беше ни запазил стая в хотел само на няколко преки от „Таймс Скуеър“. Предвид думите на Агнес, че не бива да сме разделени, я бях помолила да ме освободи по-рано следобед. Беше казала „може би“ с позитивна нотка в тона, макар да останах с усещането, че идването на Сам през уикенда я подразни. И все пак отидох пеша до гара „Пен“, с леко сърце и чанта с багаж за уикенда, за да хвана влак до летище „Кенеди“. Докато стигна до летището, малко подранила, вече изгарях от нетърпение.
	На таблото за пристигащи имаше съобщение, че полетът на Сам е кацнал и пътниците очакват багажа си, затова побързах да мина през тоалетната, за да си пооправя косата и грима. Бях леко запотена от ходенето и претъпкания влак, но пооправих спиралата и червилото си и пригладих косата си с четка. Бях с тюркоазна копринена пола панталон до глезените, с черно поло и черни боти. Исках да приличам на себе си, но също и да изглеждам леко и неуловимо променена и може би да си придам малко по-загадъчен вид. Направих път на една изтощена жена с огромен куфар с колелца, пръснах си леко парфюм и най-сетне реших, че изглеждам като жена, която посреща любимия си на международно летище.
	Въпреки това, когато излязох с разтуптяно сърце и погледнах към таблото, се разтревожих. Бяхме разделени само от четири седмици. Той ме бе видял в най-ужасното ми състояние — потрошена, уплашена, тъжна, раздразнителна, и все пак очевидно ме бе харесал. Това беше Сам, повтарях си. Моят Сам. Нищо не се бе променило от момента, когато бе звъннал на входната врата и ме бе поканил сковано и по домофона на среща.
	Съобщението още гласеше: „Чака се багаж“.
	Застанах точно до бариерата, пооправих си пак косата и вперих поглед в двойните врати, като се усмихвах неволно при виковете от щастие, когато дълго разделени двойки се събираха отново. Казах си: „Това ще сме ние след минутка“. Поех си дълбоко въздух, като забелязах, че дланите ми са почнали да се потят. Няколко души се появиха и лицето ми непрекъснато застиваше в леко налудничава гримаса на очакване, с повдигнати вежди и развълнувано изражение, като на някой политик, който уж е забелязал познат в тълпата.
	Изведнъж, докато ровичках в чантата си за кърпичка, премигнах невярващо. На няколко метра от мен, сред тълпата, стоеше Сам, с цяла глава по-висок от околните, оглеждаше се над чакащите точно както правех и аз. Измърморих извинение към човека от дясната ми страна до бариерата, наведох се да мина отдолу и хукнах към него. Той се обърна точно когато стигнах до него, и здравата ме фрасна по крака с чантата си.
	— О, по дяволите. Добре ли си? Лу?… Лу?
	Стиснах крака си и се опитах да сдържа напиращите ругатни. В очите ми бликнаха сълзи и когато успях да проговоря, прозвуча като болезнена въздишка.
	— Пишеше, че багажът ви не е разтоварен! — през стиснати зъби казах аз. — Не мога да повярвам, че пропуснах вълнуващата ни среща! Бях в тоалетната!
	— Дойдох само с ръчен багаж. — Той сложи ръка на рамото ми. — Кракът ти добре ли е?
	— Но аз бях планирала всичко! Имам табелка и всичко останало! — Измъкнах специално ламинирания лист от якето си и се изпънах в цял ръст, мъчейки се да не обръщам внимание на пулсиращата в прасеца ми болка. „НАЙ-КРАСИВИЯТ ПАРАМЕДИК НА СВЕТА.“ — Това трябваше да е един от най-прекрасните ни мигове! От онези моменти, към които се връщаш и въздишаш, и си казваш: „А помниш ли онзи път, когато те видях на летище «Кенеди»?“
	— Но моментът наистина е страхотен — с надежда каза той. — Радвам се да те видя.
	— Радваш се да ме видиш?
	— Много. Страшно много се радвам да те видя. Съжалявам. Адски съм изморен. Не съм спал.
	Потърках прасеца си. Вторачихме се един в друг за минута.
	— Не става — отсякох аз. — Трябва да дойдеш пак.
	— Да дойда пак?
	— До бариерата. И тогава ще действам по план, ще вдигна табелката, после ще се втурна към теб и ще се целунем, и ще започнем както си му е редът.
	Той ме зяпна.
	— Сериозно ли?
	— Струва си. Хайде. Моля те.
	Трябваше му още миг да се увери, че не се шегувам, след което тръгна насреща на всички пристигащи. Няколко души се обърнаха да го изгледат, а някой изцъка неодобрително.
	— Спри! — викнах над шумната тълпа. — Така е добре!
	Но той не ме чу. Продължи да върви чак до двойните врати и за миг ми мина през ума, че може просто да се качи обратно на самолета.
	— Сам! — закрещях. — Спри!
	Всички се обърнаха. После и той се обърна и ме видя. Тръгна към мен, а аз минах под бариерата.
	— Тук! Сам! Аз съм! — размахах табелката, докато той крачеше към мен и се смееше на нелепата ситуация.
	Пуснах табелката и хукнах към него, и този път той не ме фрасна по крака, а пусна чантата на земята и ме грабна в прегръдките си, и се целунахме като по филмите, страстно и с безмерна радост, без никакво чувство за притеснение или страх, че дъхът ти може да мирише на кафе. Или пък не точно. Не мога да кажа, защото от мига, в който Сам ме вдигна, забравих за всичко останало, за чантите и за хората, и за тълпите от зяпачи. О, Господи, усещах само ръцете му върху тялото си, мекотата на устните му върху моите. Не исках да го пускам. Притисках го здраво и усещах силата му, вдъхвах уханието на кожата му и зарових лице във врата му, кожа до кожа, имах чувството, че всяка клетка от тялото ми е жадувала за него.
	— По-добре ли е така, луда главо? — попита той, когато най-сетне успя да се дръпне леко и да ме огледа. Червилото ми сигурно бе размазано по половината ми лице. Почти съм сигурна, че бях получила ожулване от брадата му. Ребрата ме боляха от силната му прегръдка.
	— О, да — отвърнах, ухилена до уши. — Много по-добре.


	Решихме първо да си оставим багажа в хотела, като аз много се стараех да не запелтеча от вълнение. Приказвах пълни глупости — поток от несвързани мисли и наблюдения, които се ръсеха от устата ми без всякаква мярка. Той ме гледаше, както човек би погледнал кучето си, ако неочаквано се впусне в танц: леко развеселено и с едва прикрита тревога. Но когато вратите на асансьора се затвориха, той ме притегли към себе си, обхвана лицето ми с ръце и отново ме целуна.
	— Това, за да спра да говоря ли, беше? — попитах, когато ме пусна.
	— Не. Защото исках да го направя от четири дълги седмици и възнамерявам да го правя колкото може по-често, докато съм тук.
	— Отличен отговор.
	— Подготвях го през целия полет.
	Загледах го, докато пъхаше картата, за да отключи, и за хиляден път се удивих на късмета си да го срещна, след като си мислех, че вече никога няма да обикна някого. Чувствах се импулсивна, романтична, като героиня от филм в неделен следобед.
	— Ииии, ето готово.
	Спряхме на прага. Хотелската стая беше по-малка и от стаята ми в апартамента на Гопник, с мокет на кафяво каре, а леглото, вместо да е луксозният разкош, застлан с бели ленени чаршафи, който си бях представяла, беше потънало в средата двойно легло с карирана покривка в тъмночервено и оранжево. Не смеех и да си помисля кога за последно е била почиствана. Сам затвори вратата зад гърба си, а аз оставих чантата си на пода и заобиколих леглото, за да надникна през вратата на банята. Имаше душ, но не и вана, а когато включиш лампата, вентилаторът виеше като хлапе на касата на супермаркет. Цялата стая миришеше на смесица от стар тютюнев дим и промишлен ароматизатор.
	— Не ти харесва. — Сам се взираше в лицето ми.
	— Напротив! Идеална е!
	— Не е идеална. Съжалявам. Намерих я в един сайт, когато тъкмо бях свършил нощна смяна. Искаш ли да проверим на рецепцията дали нямат други стаи?
	— Чух жената да казва, че всички са заети. Все едно, супер е! Има легло и душ, в центъра на Ню Йорк е и ти си в нея. Което означава, че е чудесна!
	— О, по дяволите. Трябваше да го съгласувам с теб.
	Никога не съм била добра в лъжите. Той се пресегна да хване ръката ми и аз стиснах неговата.
	— Чудесна е. Наистина.
	Стояхме и гледахме леглото. Закрих устата си с ръка, защото осъзнах, че не мога да спра и да не кажа онова, което не исках да кажа.
	— Но най-вероятно трябва да проверим за дървеници.
	— Сериозно?
	— Според Илария има епидемия.
	Раменете на Сам увиснаха.
	— Дори и в някои от най-лъскавите хотели ги има. — Пристъпих напред и рязко дръпнах завивките, оглеждайки внимателно белия чаршаф, преди да се наведа и да проверя по ръба на матрака. Приближих се още малко. — Нищо! — обявих високо. — В такъв случай всичко е наред! Намерили сме хотел без дървеници! — Вдигнах палец. — Ура!
	Последва дълго мълчание.
	— Да се разходим — предложи той.
	Излязохме. Хотелът поне беше на разкошно място. Минахме няколко пресечки по Шесто Авеню и се върнахме на Пето, като вървяхме на зигзаг и тръгвахме накъдето ни хрумне, като аз се мъчех да не говоря безспирно за себе си или Ню Йорк, което се оказа по-трудно, отколкото си мислех, предвид, че Сам предимно мълчеше. Хвана ме за ръка, аз се облегнах на рамото му и се стараех да не го гледам непрекъснато тайничко. Имаше нещо неочаквано странно в това, че беше тук. Улових се, че се вглеждам във всеки дребен детайл, в драскотината на ръката му, в леко по-дългата му коса, сякаш се опитвах да го запечатам в ума си.
	— Вече не накуцваш — отбелязах, когато се спряхме пред витрината на Музея на модерното изкуство. Беше ми притеснено, че не приказва, сякаш ужасната хотелска стая беше развалила всичко.
	— И ти също.
	— Напоследък тичам! — похвалих се. — Казах ти! Бягам в Сентръл Парк всяка сутрин с Агнес и Джордж, нейния треньор. Ето — пипни ми крака! — Сам стисна леко горната част на бедрото ми, което повдигнах към него, и се впечатли подобаващо. — Вече можеш да ме пуснеш — добавих, когато хората почнаха да ни зяпат.
	— Извинявай — каза той. — Мина доста време.
	Бях забравила, че той предпочита да слуша, вместо да говори. Мина известно време, преди да сподели нещо за себе си. Най-сетне имал нов партньор. След два фалстарта — един младеж, който бързо решил, че не иска да е парамедик, и Тим, профсъюзен деятел, който явно мразел целия свят, което не е подходяща нагласа за работата им — бил събран с някаква жена от участъка в Норт Кенсингтън, която наскоро се била преместила и искала да работи по-близо до дома си.
	— Как е тя?
	— Не е Дона — отвърна той, — но не е лоша. Поне изглежда, че си разбира от работата.
	Бил се видял с Дона на кафе предната седмица. Баща й не реагирал добре на химиотерапията, но тя прикривала мъката си със сарказъм и шеги, както обикновено.
	— Искаше ми се да й кажа, че няма нужда да го прави. Тя знае през какво минах със сестра ми. Но… — Той ме погледна странишком. — Всички се справяме с тези неща по свой начин.
	Джейк се оправял в колежа. Пращал ми поздрави. Баща му, зетят на Сам, се отказал да ходи на терапията за преодоляване на скръбта, като заявил, че не е за него, макар тези посещения да бяха допринесли за преодоляването на манията му да си ляга с непознати жени.
	— Сега се тъпче с храна, за да потисне чувствата си. Качил е поне шест килограма, откакто ти замина.
	— А ти?
	— О, карам я някак си.
	Каза го простичко, но нещо в мен се пропука.
	— Не е завинаги — казах аз, когато спряхме.
	— Знам.
	— И ще правим куп забавни неща, докато си тук.
	— Какво си планирала?
	— Хм, в общи линии ти да си гол. След това вечеря. После още от голото ти тяло. Може би разходка из Сентръл Парк, малко сладникави туристически снимки на ферибота на Статън Айланд или „Таймс Скуеър“, както и малко пазаруване из Ист Вилидж, вкусно похапване и още разголване от твоя страна.
	Той се ухили.
	— За мен ще има ли разголване от твоя страна?
	— О, да, сделката е две в едно. — Облегнах глава на рамото му. — Сега сериозно. Много бих искала да видиш къде работя. Може да се запознаеш с Нейтън и Ейшък, и останалите, за които постоянно ти говоря. Господин и госпожа Гопник са извън града, така че вероятно няма да ги видиш, но поне ще получиш най-обща представа.
	Той спря и ме извърна с лице към него.
	— Лу. Няма значение какво ще правим, стига да сме заедно. — Леко се изчерви, след като го каза, сякаш думите бяха изненадали и самия него.
	— Това беше много романтично, господин Фийлдинг.
	— Едно ще ти кажа обаче. Трябва много скоро да хапна нещо, след като ще има разголване. Къде може да намерим храна?
	Минавахме край Радио Сити и наоколо бяха огромни офис сгради.
	— Наблизо има едно кафене — предложих аз.
	— О, не — отсече той и плесна с ръце. — Ето това ми трябва. Истинска количка за храна в Ню Йорк!
	Посочи към едно от емблематичните камиончета, които продаваха храна на улицата. Това рекламираше „буритос с всички добавки“: „Правим ги както пожелаете“. Последвах го и изчаках, докато той си поръча сандвич, по-дълъг и от ръката му до лакътя, от който се разнасяше аромат на разтопено сирене и някакво тлъсто месо.
	— Нали нямаме планове да хапваме на ресторант тази вечер? — попита той, докато напъхваше края му в устата си.
	Само се засмях.
	— Все ми едно, стига да останеш буден. Макар да подозирам, че след това нещо ще изпаднеш в кома от преяждане.
	— О, Господи, толкова е вкусно. Искаш ли?
	Исках. Но бях с наистина хубаво бельо и не ми се щеше телесата ми да преливат над него. Затова изчаках да го изяде, после да си оближе шумно пръстите и да метне салфетката в коша. Въздъхна с огромно удоволствие.
	— Така — каза той, хвана ме за ръка и изведнъж всичко отново стана блажено нормално. — Относно разголването.


	Върнахме се до хотела мълчаливо. Вече не се чувствах неловко, сякаш времето ни на раздяла е издълбало някаква невидима пропаст между нас. Не исках повече да говоря. Исках само да усетя кожата му до своята. Исках да съм изцяло негова отново, обгърната, обладана. Вървяхме по Шесто Авеню, покрай „Рокфелер Сентър“ и аз вече не забелязвах туристите, които ни се пречкаха. Сякаш бях обвита в невидимо мехурче, всичките ми сетива бяха ангажирани от топлата му длан, стиснала моята, от ръката му, която прегръщаше раменете ми. Сякаш всяко негово движение бе целенасочено. Направо ми спираше дъха. Помислих си, че спокойно мога да понеса разделите, ако времето ни заедно е толкова прекрасно.
	Едва влязохме в асансьора и той се обърна и ме придърпа към себе си. Целунахме се и аз се разтопих, изгубих се в усещането за тялото му до моето, кръвта бучеше шумно в ушите ми и едва чух отварянето на вратите. Излязохме със залитане.
	— Нещото за вратата — каза той, потупвайки забързано джобовете си. — Картата за вратата! Къде я оставих?
	— У мен е — измъкнах я от задния си джоб.
	— Слава богу — каза той, после ритна вратата и тихо прошепна в ухото ми. — Нямаш представа колко време мисля за това.
	Две минути по-късно лежах върху ужасната тъмночервена покривка на леглото, потта се охлаждаше върху тялото ми и се чудех дали ще е много грубо, ако се пресегна за бикините си. Въпреки проверките за дървеници нещо в тази покривка ме принуждаваше да поставя бариера между нея и която и да е гола част от тялото си.
	Гласът на Сам се разнесе тихо до мен.
	— Извинявай — измърмори той. — Знаех си, че се радвам да те видя, но не чак толкова.
	— Всичко е наред — обърнах се към него. Имаше навик да ме придърпва към себе си, сякаш ме обвиваше, и се чувствах напълно обгърната от него. По-рано не разбирах какво имат предвид жените, когато казват, че някой мъж ги кара да се чувстват в безопасност — но точно така се чувствах със Сам. Очите му се затваряха, бореше се със съня. Пресметнах, че за него сега е около три след полунощ. Целуна ме по носа.
	— Дай ми двадесет минутки и пак съм готов.
	Леко погалих с пръсти лицето и устните му и се поместих, така че той да придърпа завивките върху двама ни. Преметнах крак върху неговия, така че почти нямаше част от тялото ми, която да не го докосва. Дори и това движение възпламени нещо в мен. Не знам какво точно у Сам ме караше да излизам от кожата си — без задръжки, изгаряща от жажда. Не знам дали изобщо бих могла да докосна кожата му, без да усетя тази инстинктивна вътрешна жажда. Стигаше само да погледна раменете му, мускулите на ръцете му, меките косъмчета по врата му на границата с косата, и направо пламвах от копнеж.
	— Обичам те, Луиза Кларк — тихо каза той.
	— Двадесет минути, а? — подхвърлих усмихната и се притиснах още по-силно към него.
	Но той заспа като пън на секундата. Погледах го известно време, чудейки се дали е възможно да го събудя и какви точно средства бих могла да използвам, но после се сетих колко дезориентирана и изтощена бях, когато пристигнах в Ню Йорк. Спомних си и че той току-що е приключил цяла седмица от дванадесетчасови смени. И че това са само няколко часа от трите ни дни заедно. Въздъхнах и го пуснах от прегръдките си, за да се обърна по гръб. Навън вече беше тъмно, до ушите ми достигаха звуците на уличния трафик. Изпитвах милион различни чувства и с тревога осъзнах, че сред тях е разочарованието.
	„Престани“, смъмрих се строго. Очакванията ми за този уикенд се бяха вдигнали високо като суфле, което не може да издържи на продължителния контакт с въздушното налягане. Той беше тук, бяхме заедно и след няколко часа отново щеше да е буден. „Заспивай, Кларк“, наредих си мислено. Издърпах ръката му върху себе си, вдишах уханието на кожата му. И затворих очи.


	Час и половина след това лежах в далечния край на леглото, преглеждах си фейсбука на телефона и се дивях на явно неизчерпаемия апетит на майка ми към вдъхновяващи цитати и снимки на Том в училищната му униформа. Беше десет и половина и сънят явно нямаше никакво намерение да ме посети. Станах от леглото и отидох до тоалетна, като не запалих лампата, за да не събудя Сам с ужасното бръмчене на вентилатора. Поколебах се за миг, преди да се върна в леглото. Заради провисналия матрак Сам леко се бе търколил в средата и ми бе оставил само по няколко сантиметра откъм ръба, освен ако не исках да легна отгоре му. Замислих се дали час и половина сън не са му достатъчни. После легнах, притиснах тялото си към неговото, затоплено от съня, и след миг колебание го целунах.
	Тялото му се събуди преди него. Ръката му ме прегърна, едрата му длан се спусна надолу по тялото ми и той отвърна на целувката ми с бавни, сънени целувки, които бяха нежни и разтапящи и които накараха тялото ми да се извие към него. Наместих се така, че тежестта му да е върху мен, ръката ми потърси неговата, сплетохме пръсти, от устните ми се откъсна въздишка на удоволствие. Той ме желаеше. Отвори очи в полумрака и аз потънах в тях, изтръпнала от копнеж, като с изненада забелязах, че по челото му е избила пот.
	Той ме изгледа.
	— Здравей, красавецо — прошепнах.
	Понечи да отвърне нещо, но от устата му не излезе нито звук.
	Извърна се настрани. После рязко скочи.
	— Какво казах?
	— Извинявай — отвърна той. — Изчакай за миг.
	Хукна към банята и затръшна вратата след себе си. Чух само „О, боже“ и после звуци, които, слава богу, бяха до голяма степен заглушени от бучащия вентилатор.
	Останах на място, притаила дъх, после станах и си навлякох тениска.
	— Сам?
	Наведох се към вратата, допрях ухо до нея, после рязко се дръпнах. Интимността, както стана ясно, си имаше определени граници по отношение на звуковите ефекти.
	— Сам? Добре ли си?
	— Добре съм — разнесе се приглушеният му отговор.
	Не беше добре.
	— Какво става?
	Дълга тишина. Звук от пускането на вода в тоалетната.
	— Аз… хм… мисля, че имам хранително натравяне.
	— Сериозно? Мога ли да ти помогна?
	— Не. Просто… просто не влизай. Разбра ли? — Думите му бяха последвани от звуци от повръщане и приглушени ругатни. — Не влизай тук.
	Прекарахме така почти два часа: той в болезнена битка с вътрешните си органи от едната страна на вратата, а аз, притеснена и само по тениска, от другата й страна. Отказваше да ме пусне да го видя — гордостта му, предполагам, не му позволяваше.
	Мъжът, който най-сетне излезе малко преди един часа, беше с цвета на глина и лъщеше като намазан с вазелин. Скочих на крака при отварянето на вратата и той леко залитна, сякаш се изненада, че още съм там. Протегнах ръка, сякаш можех да спра падането на човек с неговия ръст.
	— Как да ти помогна? Имаш ли нужда от лекар?
	— Не. Само… просто трябва да поседя кротко. — Отпусна се на леглото, задъхан и притиснал ръка към корема си. Очите му бяха оградени с тъмни сенки, гледаше право напред. — Буквално.
	— Ще ти донеса вода. — Вперих поглед в него. — Всъщност ще изтичам до аптеката и ще ти донеса нещо против повръщане.
	Той дори не отвърна, само се търколи настрани, вторачил поглед право напред, с мокро от пот тяло.


	Взех нужните лекарства и мислено отправих благодарствена молитва към града, който не само че никога не спеше, но и предлагаше средства за рехидратиране. Сам изгълта хапчето, после се извини и отново се затвори в банята. От време на време му подавах бутилка вода през леко открехната врата, а накрая включих телевизора.
	— Извинявай — измърмори той, когато отново излезе със залитане малко преди четири. После се строполи върху ужасната червена покривка и потъна в неспокоен сън.
	Аз също задрямах за час-два, завита с хотелския халат за баня, и когато се събудих, той още спеше. Взех си душ и се облякох, след което тихичко излязох, за да си взема кафе от машината във фоайето. Бях леко замаяна. Поне ни оставаха още два дни, успокоявах се сама.
	Но когато влязох в стаята, Сам отново беше в банята.
	— Много съжалявам — каза той, когато излезе оттам. Бях дръпнала завесите и на дневна светлина той изглеждаше дори още по-блед на фона на чаршафите. — Не мисля, че съм във форма днес.
	— Няма проблем! — отвърнах.
	— Може да се оправя до следобед — предположи той.
	— Супер!
	— Може и да не съм готов за разходка с ферибот обаче. Май не е добра идея да съм някъде, където…
	— Има общи тоалетни. Разбирам.
	Той въздъхна.
	— Не си представях точно така деня ни.
	— Няма проблем — казах отново и седнах на леглото до него.
	— Престани да казваш, че няма проблем — раздразнено отвърна той.
	Поколебах се за миг, засегната, после ледено отсякох:
	— Няма проблем.
	Той ме изгледа косо.
	— Извинявай.
	— Престани да се извиняваш.
	Седяхме върху покривката на леглото и двамата вторачили погледи напред. После той пресегна ръка към моята.
	— Виж какво — каза той накрая. — Вероятно трябва да поседя тук още няколко часа. Ще се опитам да се съвзема. Няма нужда да ми правиш компания. Излез по магазините или се разходи.
	— Но ти си тук само до понеделник. Не искам да правя нищо без теб.
	— В момента не ставам за нищо, Лу.
	Изглеждаше така, сякаш иска да разбие стената с юмрук. Стига да може да събере сили да си свие ръката.


	Отидох до една будка на две преки от хотела и купих купчина вестници и списания. После си взех хубаво кафе и пълнозърнеста кифличка, както и обикновено бяло хлебче, в случай че е в състояние да хапне нещо.
	— Запаси за деня — казах, изсипвайки ги от моята страна на леглото.
	Именно така прекарахме деня. Прочетох всяка страница на „Ню Йорк Таймс“, включително и спортната притурка. Оставих табелка на вратата да не ни безпокоят, гледах го как подремва и чаках лицето му да върне нормалния си цвят.
	Може би щеше да се оправи навреме, за да се поразходим по светло.
	Може би ще си вземем по едно питие в бара на хотела.
	Дори и само да поседне би било добре.
	Добре де, може би ще е по-добре утре.
	В девет и четиридесет и пет, когато изключих телевизора, по който вървеше някакво токшоу, избутах вестниците от леглото и се сгуших под завивките, единствената част от телата ни, която все още се докосваше, бяха сплетените ни пръсти.


	Събуди се доста по-бодър в неделя. Мисля, че дотогава в тялото му не бе останало почти нищо, което да може да излезе навън. Донесох му малко бистър бульон, който той изяде предпазливо, след което обяви, че е достатъчно добре за разходка. Двадесет минути по-късно дотичахме в стаята и той се затвори в банята. Тогава наистина много се ядоса. Опитах се да му кажа, че няма проблем, но това сякаш още повече го разгневи. Няма нищо по-жалко от едър, почти двуметров мъжага, който се опитва да се разгневи, макар че едва може да вдигне чаша вода.
	Тогава го оставих за малко, защото разочарованието ми започваше да проличава. Имах нужда да повървя навън и да си напомня, че това не е някакъв знак, че не означава нищо и че е лесно човек да изгуби перспектива, когато не е спал и е бил затворен четиридесет и осем часа в компанията на мъж със стомашно-чревно разстройство и баня с крайно незадоволителна шумоизолация.
	Но фактът, че вече беше неделя, ми късаше сърцето. На другия ден бях на работа. И не бяхме направили никое от нещата, които бях планирала. Не бяхме ходили на бейзболен мач, нито с ферибота до Статън Айланд. Не бяхме се изкачили на върха на Емпайър Стейт Билдинг, нито се бяхме разходили ръка за ръка из парка „Хай Лайн“. Онази нощ останахме в леглото и той яде малко варен ориз, който бях взела от един суши ресторант, а аз хапнах сандвич с пилешко филе, който нямаше никакъв вкус.
	— Вече съм много по-добре — промърмори той, докато го завивах.
	— Супер — казах аз. После той заспа.


	Не можех да понеса още една вечер в разглеждане на телефона си, затова тихичко станах, оставих му бележка и излязох. Чувствах се нещастна и леко ядосана. Защо бе ял нещо, което му бе докарало хранително натравяне? Защо не можеше да се оправи по-бързо? Нали беше парамедик. Защо не беше избрал по-хубав хотел? Вървях по Шесто Авеню с ръце в джобовете, докато край мен профучаваха коли, и преди да се усетя, се бях запътила към вкъщи.
	Вкъщи.
	Сепнах се, когато осъзнах, че вече смятам апартамента за свой дом.
	Ейшък стоеше под тентата на входа и бъбреше с друг портиер, който се отдалечи, когато се приближих.
	— Здрасти, госпожице Луиза. Не си ли с приятеля си?
	— Болен е — отвърнах. — Хранително натравяне.
	— Шегуваш се. Къде е той сега?
	— Спи. Аз просто… не можех да понеса да прекарам още дванадесет часа в онази стая.
	Изведнъж усетих, че ще се разплача. Мисля, че и Ейшък го усети, защото ми направи знак да вляза. В малката си портиерска стаичка сложи чайника да кипне вода и ми запари ментов чай. Седях до бюрото му и отпивах от него, докато той от време на време надничаше навън, за да провери дали няма да мине госпожа Де Уит и да го обвини в пренебрегване на задълженията.
	— Както и да е, защо ти си на смяна? Не трябваше ли да е нощният портиер?
	— И той е болен. Жена ми ми е адски сърдита в момента. Имаше среща в библиотеката, но няма кой да гледа децата. Каза, че ако прекарам още един от почивните си дни тук, ще говори със самия господин Овиц. А никой не иска това. — Той поклати глава. — Съпругата ми е страховита жена, госпожице Луиза. Никой не би искал да я ядосва.
	— Бих предложила помощта си. Но мисля, че е най-добре да ида да видя как е Сам.
	— Бъди мила с него — каза той, когато му подадох чашата си. — Дошъл е отдалеч, за да те види. И мога да ти гарантирам, че се чувства много по-зле от теб в момента.


	Когато се върнах в хотела, Сам беше буден, подпрян на възглавниците, и гледаше размазания образ на телевизора. Вдигна очи, щом отворих вратата.
	— Само излязох да се поразтъпча. Аз… аз…
	— Не можеш да понесеш и минутка повече да си затворена тук с мен.
	Останах до вратата. Беше отпуснал рамене. Изглеждаше блед и неописуемо тъжен.
	— Лу… ако знаеш само колко се обвинявам…
	— Няма пр… — Спрях се навреме. — Наистина — казах аз. — Всичко е наред.
	Нагласих водата на душа, накарах го да влезе и му измих косата, като изцедих и последната капка от мъничкото шишенце шампоан от хотела, после се загледах как пяната се стича надолу по широките му рамене. Той се пресегна, мълчаливо хвана ръката ми и целуна вътрешната страна на китката ми нежно, сякаш за да ми се извини. Наметнах раменете му с хавлията и отидохме в спалнята. Той се върна в леглото с въздишка. Аз се съблякох и легнах до него, чувствайки се крайно нещастна.
	— Кажи ми нещо за себе си, което не знам — каза той.
	Обърнах се към него.
	— О, знаеш всичко. Като отворена книга съм за теб.
	— Хайде. Моля те. — Гласът му бе тих до ухото ми. Не можех да се сетя за нищо. Още бях подразнена от уикенда, макар да знаех, че не е справедливо от моя страна.
	— Добре — каза той, след като стана ясно, че няма да говоря. — Тогава аз ще започна. Никога повече няма да хапна друго, освен препечен хляб.
	— Много смешно.
	Той се загледа в лицето ми за миг. Когато отново заговори, гласът му бе необичайно тих.
	— Нещата не са никак розови у дома.
	— Какво имаш предвид?
	Измина около минута, преди да продължи, сякаш още не бе сигурен, че трябва да го направи.
	— В работата. Знаеш, че преди да ме прострелят, не ме беше страх от нищо. Можех да се справя. Може би съм се смятал за корав тип. Сега обаче случилото се се е загнездило в съзнанието ми.
	Постарах се да скрия шока си.
	Той потри лице.
	— Откакто се върнах, усещам, че преценявам ситуациите, в които се намесваме… различно, опитвам се да изчисля маршрут за евакуация, потенциални източници на опасност. Дори и когато няма нужда.
	— Страхуваш ли се?
	— Да. Точно аз. — Усмихна се унило и поклати глава. — Предложиха ми помощ от психолог. Процедурата ми е позната от времето, когато бях в армията. Да говориш открито, да разбереш, че това е начинът на съзнанието ти да се справи със случилото се. Всичко ми е ясно. Но е смущаващо. — Обърна се по гръб. — Честно казано, не се чувствам на себе си.
	Изчаках.
	— Затова напускането на Дона ми се отрази толкова тежко. Знаех, че тя винаги ще ми пази гърба.
	— Но и новият ти партньор ще го прави. Как й беше името?
	— Кейти.
	— Кейти ще се грижи за теб. Нали все пак има опит, а и вас ви обучават да се грижите един за друг?
	Той ме погледна.
	— Няма да те прострелят отново, Сам. Знам, че няма.
	След това осъзнах, че звучи глупаво. Но го казах, защото не можех да понеса мисълта, че той е нещастен. И защото исках да е истина.
	— Всичко ще се оправи — тихо каза той.
	Почувствах се така, сякаш го бях разочаровала. Запитах се колко ли дълго е чакал, за да го сподели с мен. Останахме да лежим мълчаливо известно време. Галех разсеяно ръката му и се опитвах да реша какво да кажа.
	— Ами ти? — промърмори той.
	— Какво аз?
	— Кажи ми нещо, което не знам. За теб.
	Исках да отвърна, че знае всичко важно. Да бъда тази, която бях в Ню Йорк, самоуверена, енергична, непобедима. Исках да му кажа нещо, което да го разсмее. Но той ми бе казал своята истина.
	Обърнах се с лице към него.
	— Има едно нещо. Но не искам да ме гледаш различно. Ако ти го кажа.
	Той се намръщи.
	— Случи се много отдавна. Но ти ми сподели тайната си. Затова и аз ще го направя…
	Поех си дълбоко въздух и му разказах историята, която бях споделила единствено с Уил, който ме бе изслушал и ме бе освободил от бремето, което тегнеше върху ми. Разказах на Сам за момичето, което десет години по-рано бе пило и пушило твърде много и после бе платило скъпо, и бе научило, че това, че група момчета са от добри семейства, не значи, че са свестни. Разказах му всичко със спокоен, леко безизразен глас. Понякога ми се струваше, че всичко това не се е случило с мен. Сам ме изслуша в мрака, вперил поглед в мен, без да продума.
	— Ето защо идването ми в Ню Йорк е толкова важно за мен. Бях се затворила в себе си години наред, Сам. Бях си внушила, че само така ще се чувствам в безопасност. А сега… ами сега явно имам нужда да предизвиквам себе си. Трябва да разбера на какво съм способна, когато престана да свеждам поглед.
	Той запази мълчание толкова дълго, че се усъмних дали е трябвало да му го казвам изобщо. Но той се пресегна и погали косата ми.
	— Съжалявам. Ще ми се да съм бил там и да те предпазя. Ще ми се…
	— Всичко е наред — отвърнах. — Беше много отдавна.
	— Не е наред. — Той ме притегли към себе си. Отпуснах глава на гърдите му, заслушана в ритмичното туптене на сърцето му.
	— Само, моля те, не ме гледай по-различно — прошепнах.
	— Няма как да стане.
	Вдигнах глава, за да срещна погледа му.
	— Само че смятам, че си още по-невероятна — каза той и ме прегърна здраво. — Освен всички други причини да те обичам, ти си смела и силна и току-що ми припомни… че всички имаме своите препятствия за преодоляване. Аз ще прескоча моето. Но едно ти обещавам, Луиза Кларк. — Гласът му, когато отново заговори, бе тих и нежен. — Никой никога повече няма да те нарани.


>	Девета глава

C>
	От: BusyBee@gmail.com
	До: SiltyLifySgmail.com
	Здравей, Лили!
	Бързам, защото ти пиша докато съм в метрото — напоследък винаги бързам — но се радвам да чуя новини от теб. Страхотно е, че в училище всичко е наред, макар че си извадила голям късмет с онази история с пушенето. Госпожа Трейнър е права — би било жалко да те изключат, преди да си положила изпитите.
	Но няма да ти чета конско. Ню Йорк е невероятен. Наслаждавам се на всеки миг. Да мисля, че ще е чудесно да дойдеш тук, но ще се наложи да отседнеш в хотел, затова е по-добре първо да говориш с родителите си. Освен това съм доста заета, понеже работното ми време при семейство Гопник е дълго, и точно сега няма да мога да обикалям с теб.
	Сам е добре, благодаря. Не, още не ме е зарязал. Всъщност точно сега е тук. По-късно днес си заминава. Можеш да го питаш дали ще ти даде мотора си за малко, когато се прибере. Май ще е най-добре двамата да се разберете по този въпрос.
	Спирката ми наближава. Предай поздравите ми на госпожа Т. Кажи й, че правя нещата, които е правил баща ти, както са описани в писмата му (е, не всички: не съм излизала на срещи с дългокраки руси манекенки).
	Лу.
C$


	Алармата ми звънна в шест и половина, треперлива сирена, която наруши тишината. Трябваше да съм в апартамента на Гопник в седем и половина. Тихо простенах, пресегнах се към нощното шкафче и се помъчих да я изключа. Бях пресметнала, че ми трябват петнадесет минути, за да стигна до Сентръл Парк. Мислено прехвърлих списъка със задачи за деня, докато се чудех дали е останал някакъв шампоан в банята и дали не трябва да си изгладя блузата.
	Сам протегна ръка и ме притегли към себе си.
	— Не тръгвай — сънено измърмори той.
	— Налага се. — Ръката му ме приковаваше на място.
	— Може да закъснееш. — Отвори едното си око. Ухаеше топло и сладостно и не откъсваше очи от моите, докато мускулестият му крак бавно се плъзгаше нагоре по моя.
	Бе невъзможно да му откажа. Сам се чувстваше по-добре. Явно доста по-добре.
	— Трябва да се облека.
	Той целуваше ключиците ми, нежно и леко и ме накара да потръпвам. Устните му, нежни и целеустремени, продължиха пътя си надолу по тялото ми. Погледна ме изпод завивката, повдигнал едната си вежда.
	— Бях забравил тези белези. Много ги харесвам. — Сведе глава и целуна сребристите ръбчета на ханша ми, където ме бяха оперирали, което ме накара да се размърдам, после изчезна под завивката.
	— Сам, наистина трябва да тръгвам. Наистина. — Пръстите ми стиснаха здраво завивката. — Сам… Сам… аз наистина… ооо.
	След известно време, докато по кожата ми засъхваше пот и още дишах тежко, лежах по корем, с усмивка на лице, а мускулите ми потръпваха на неочаквани места. Косата бе разпиляна върху лицето, но не можех да събера сили да я отметна. Едно кичурче се вдигаше и спадаше с всяко вдишване и издишване. Сам лежеше до мен. Ръката му се премести по чаршафите, докато намери моята.
	— Липсваше ми — каза той. Премести се и се търкулна така, че да се озове отгоре ми, приковавайки ме. — Луиза Кларк — измърмори той, а гласът му, невероятно плътен, отекна някъде дълбоко в мен. — Правиш нещо с мен.
	— Мисля, че ти беше този, който направи нещо с мен, ако трябва да сме съвсем точни.
	Лицето му бе изпълнено с нежност. Аз също се размекнах и го целунах. Сякаш последните четиридесет и осем часа се бяха изпарили безследно. Бях на точното място с точния човек, ръцете му бяха върху мен и тялото му бе прекрасно и познато. Погалих с пръст бузата му, после се наведох и го целунах бавно.
	— Не прави така повече — каза той, вперил очи в мен.
	— Защо?
	— Защото тогава няма да мога да се въздържа, а ти вече си закъсняла и не искам да съм причината да загубиш работата си.
	Извърнах глава да погледна часовника. Примигнах.
	— Осем без петнадесет? Шегуваш ли се? Как така е станало осем без петнадесет? — Измъкнах се с мъка изпод него, размахах ръце и хукнах към банята. — О, боже. Толкова съм закъсняла. О, не… не, не, не.
	Втурнах се под душа и се изкъпах с такава скорост, че вероятно капките вода изобщо не са стигнали до тялото ми, а когато излязох от банята, той стоеше и ми подаваше дрехите една по една, за да ги облека по-бързо.
	— Обувки. Къде са ми обувките?
	Подаде ми ги.
	— Косата — махна с ръка той. — Трябва да си срешеш косата. Цялата е… ами…
	— Какво?
	— Разчорлена е. Секси. Сякаш току-що си правила секс. Ще ти събера нещата — каза той.
	Втурнах се към вратата, но той ме хвана за ръка и ме прегърна.
	— Или пък би могла да закъснееш още мъничко.
	— Вече съм закъсняла. Ужасно много.
	— Само веднъж. Нали сте приятелки. Едва ли ще те уволнят. — Ръцете му се плъзнаха по тялото ми и прокара устни по шията ми, а аз потреперих. — А и това е последната ми сутрин тук…
	— Сам…
	— Пет минути.
	— Никога не са пет минути. О, Господи, не мога да повярвам, че го казах, сякаш е нещо лошо.
	Той изръмжа задавено.
	— По дяволите. Днес се чувствам добре. И то много добре.
	— Повярвай ми, личи си.
	— Съжалявам — каза той. А после: — Не, не съжалявам. Никак даже.
	Усмихнах му се, затворих очи и го целунах, представяйки си колко лесно би било да се стоварим отново на шарената завивка и да забравя за всичко.
	— И аз не съжалявам. Ще се видим после. — Измъкнах се от ръцете му и побягнах надолу по коридора, и го чух как вика подире ми: „Обичам те!“. Реших, че въпреки риска от дървеници, нехигиеничната покривка на леглото и липсващата шумоизолация в банята всъщност това бе един чудесен хотел.


	Господин Гопник страдаше от силни болки в краката, които го бяха държали буден през половината нощ, затова сега Агнес беше разтревожена и сприхава. Била прекарала ужасен уикенд в кънтри клуба, където другите жени я изолирали от разговорите и клюкарствали за нея в спа салона. Нейтън ми сподели всичко това шепнешком, докато се разминавахме по коридора, и ми прозвуча, сякаш описва злополучно гости с преспиване на тринадесетгодишни момичета.
	— Закъсняваш — изръмжа Агнес, когато се върна от бягането в парка с Джордж, бършейки лицето си с кърпа. В съседната стая чух господин Гопник да говори необичайно високо по телефона. Тя дори не ме погледна.
	— Съжалявам. Заради моя… — започнах, но тя вече ме бе подминала.
	— В паника е заради благотворителния прием довечера — измърмори Майкъл, който мина край мен, нарамил куп дрехи от химическото чистене и бележника си.
	Мислено прерових своя бележник с ангажименти.
	— За детската ракова болница?
	— Същият — отвърна той. — Трябва да занесе рисунка.
	— Рисунка ли?
	— Малка картина. На специална хартия. Продават ги на търг по време на вечерята.
	— И какъв е проблемът? Може да нарисува усмихнато личице или цвете, или нещо подобно. Аз ще го направя, ако иска. Мога да рисувам страхотен усмихнат кон. Ще му сложа и шапка и ушите му ще стърчат от нея. — Още бях преизпълнена с мисли за Сам и всичко ми се струваше лесно и безпроблемно.
	Майкъл ме изгледа.
	— Скъпа. Мислиш, че „рисунка“ означава рисунка ли? О, не. Трябва да бъде произведение на изкуството.
	— Имам отличен по изобразително изкуство в гимназията.
	— Толкова си сладка. Не, Луиза, не рисуват сами. Явно всички художници оттук до моста „Бруклин“ са прекарали уикенда в сътворяването на красиви рисунки с молив или мастило в замяна на пари в брой. Тя го разбрала едва снощи. Случайно чула две от вещиците да си говорят за това, докато си тръгвали от клуба, и когато ги попитала, те й казали. Така че познай какво ще правиш днес! Приятен ден!
	Той ми прати въздушна целувка и побърза да излезе.


	Докато Агнес си вземе душ и закуси, аз потърсих в интернет „художници в Ню Йорк“. Все едно да търся „кучета с опашки“. Малцината, които имаха уебсайт и си направиха труда да ми вдигнат, отвърнаха на молбата ми така, сякаш им бях предложила да танцуват голи в най-близкия търговски център.
	— Искате господин Фишъл да направи… рисунка? За благотворителен обяд?
	Двама ми затвориха телефона. Художниците явно се имаха за голямата работа.
	Обадих се на всички, които успях да намеря. Звънях в галерии в Челси. Звъннах в Академията за изкуство на Ню Йорк. И през цялото време се опитвах да не мисля какво ли прави Сам. Може би обядваше в онова малко заведение, за което си бяхме говорили. Или се разхождаше в парка „Хай Лайн“, както искахме да направим заедно. Трябваше да ида при него навреме, за да се качим на ферибота преди заминаването му за Англия. По залез щеше да бъде много романтично. Представих си ни на корабчето, с ръката му около раменете ми, загледан в Статуята на свободата и как нежно целува косата ми. С мъка се откъснах от мечтите си и се опитах да измисля нещо. И тогава ми хрумна да се обърна към единствения човек, когото познавах в Ню Йорк и който можеше да помогне.


	— Джош?
	— На телефона? — На заден фон се чуваха още стотици мъжки гласове.
	— Обажда се… Луиза Кларк. Запознахме се на Жълтия бал?
	— Луиза! Радвам се да те чуя! Как си? — Звучеше толкова спокоен, сякаш беше свикнал непознати жени да го търсят по всяко време. Вероятно беше точно така. — Задръж. Нека да изляза… Е, какво става?
	Притежаваше умението да те накара мигновено да се почувстваш добре. Запитах се дали американците не се раждат с това умение.
	— Всъщност намирам се в леко затруднение и понеже не познавам много хора в Ню Йорк, се чудех дали не можеш да ми помогнеш.
	— Пробвай.
	Обясних му ситуацията, като не споменах за настроението на Агнес, нито за параноята й, както и своя ужас от сблъсъка с артистичната общност в Ню Йорк.
	— Няма да е толкова трудно. За кога ти е нужна?
	— Това е проблемът. За тази вечер.
	Рязко поемане на въздух.
	— Доообре. Да. Това ще е по-сложно.
	Зарових пръсти в косата си.
	— Знам. Лудост е. Ако знаех за това по-рано, сигурно щях да измисля нещо. Съжалявам, че те безпокоя.
	— Не, не. Ще видя какво може да се направи. Да се чуем по-късно?
	Агнес беше на балкона и пушеше. Явно все пак не само аз използвах това зелено кътче. Беше студено и тя бе загърната в огромна кашмирена наметка, а пръстите й бяха леко порозовели там, където се подаваха от меката вълна.
	— Обадих се на няколко места. Чакам да ми върнат обаждането.
	— Знаеш какво ще кажат, нали, Луиза? Ако им занеса глупава рисунка?
	Изчаках.
	— Ще кажат, че нямам култура. Какво може да очакваш от глупава полска масажистка? Или че никой не е искал да я нарисува за мен.
	— Едва дванадесет и двадесет е. Имаме достатъчно време.
	— Не знам защо си правя труда — тихо отрони тя.
	Технически погледнато, искаше ми се да отбележа, не беше тя тази, която се труди. Основната й грижа в момента явно бе да пуши и да има навъсен вид. Но си знаех мястото. И тогава телефонът ми звънна.
	— Луиза?
	— Джош?
	— Мисля, че знам кой може да ти помогне. Можеш ли да стигнеш до Ист Уилямсбърг?
	Двадесет минути по-късно бяхме в колата на път за Тунела.
	Докато седяхме в задръстването и Гари мълчеше безизразно отпред, Агнес се обади на господин Гопник, притеснена за здравето му.
	— Нейтън ще дойде ли в офиса? Пийна ли болкоуспокояващи?… Сигурен ли си, че си добре, скъпи? Не искаш ли да мина да ти донеса нещо?… Не… В колата съм. Имам малко работа, свързана със събитието довечера. Да, ще дойда. Всичко е наред.
	Едва чувах гласа му от другата страна. Тих, успокоителен.
	Тя затвори и се загледа през прозореца, а от гърдите й се откъсна дълбока въздишка. Изчаках малко и после запреглеждах бележките си.
	— Изглежда, този Стивън Липкот е изгряваща звезда в света на изящните изкуства. Имал е изложби в известни галерии. И освен това е… — погледнах бележките си — фигуративен. Не абстрактен. Трябва само да му кажеш какво искаш да нарисува и ще го направи. Не съм сигурна колко ще струва обаче.
	— Няма значение — каза Агнес. — Не вярвам да се получи.
	Отново се обърнах към айпада и потърсих в интернет името на художника. С облекчение забелязах, че рисунките му са красиви: нарисуваните тела бяха с привлекателни извивки. Подадох айпада на Агнес, за да види и тя, и само след миг настроението й се подобри.
	— Много са хубави. — Звучеше направо изненадана.
	— Да. Ще го помолим да нарисува каквото пожелаеш, и ще се върнем към… четири може би?
	И после мога да си тръгна, мълчаливо добавих. Докато тя преглеждаше други картини, пратих съобщение на Сам.
C>
	„Как си?“
C$
C>
	„Добре. Бях на разходка. Купих каска за бира за Джейк. Не се смей.“
C$
C>
	„Иска ми се да съм с теб.“
C$
	Пауза.
C>
	„По кое време смяташ, че ще се освободиш? Изчислих, не трябва да тръгна за летището към седем.“
C$
C>
	„Надявам се към четири. Ще се чуем. Хххх“
C$
	Трафикът в Ню Йорк ни забави и ни отне близо час да стигнем до адреса, който Джош ми беше дал: неугледна и безлична бивша офис сграда в дъното на пресечка с индустриални сгради. Гари спря със скептично изражение.
	— Сигурна ли си, че това е мястото? — попита той, след като с мъка се извърна на седалката си.
	Проверих адреса.
	— Така пише.
	— Ще остана в колата, Луиза. Искам пак да се обадя на Ленард.
	Коридорът на горния етаж бе с множество врати и от двете страни, като някои бяха отворени и от тях се носеше силна музика. Вървях бавно и гледах номерата.
	Пред някои имаше кутии с разтворена бяла боя, а после минах край една отворена врата, през която видях жена в широки джинси да разпъва платно върху огромна дървена рамка.
	— Здравейте! Знаете ли къде е Стивън?
	Тя изстреля залп от телчета от огромен такер към рамката.
	— Номер четиринадесет. Но мисля, че току-що излезе за обяд.
	Четиринадесети номер беше в дъното на коридора. Почуках, после внимателно побутнах вратата и влязох. Студиото бе осеяно с платна, две големи маси бяха отрупани с омазани табли с маслени бои и наръфани пастелни моливи. По стените бяха окачени красиви големи портрети на жени в различен стадии на разсъбличане, като някои бяха недовършени. Миришеше на боя, терпентин и застоял цигарен дим.
	— Здравейте.
	Обърнах се и видях един мъж, който носеше бяла найлонова торбичка. Беше около тридесетте, чертите му бяха обикновени, но погледът му бе напрегнат, беше небръснат и дрехите му бяха омачкани и най-обикновени, сякаш изобщо не обръщаше внимание на облеклото. Приличаше на модел в някакво особено езотерично списание за мъжка мода.
	— Здравейте. Аз съм Луиза Кларк. Чухме се по телефона по-рано? Е, не точно — приятелят ми Джош ме изпрати при вас.
	— А, да. Искате да купите картина.
	— Не съвсем. По-скоро да поръчам картина. Малка.
	Той седна на табуретка, отвори картонената кутия с нудъли и започна да яде, като ги пъхаше бързо в устата си с отсечени движения на дървените клечки.
	— С благотворителна цел. Хората правят тези рис… малки картини — поправих се бързо. — И явно доста от най-добрите художници в Ню Йорк ги правят за други хора, така че…
	— Най-добрите художници — повтори той.
	— Ами да. Явно не е прието сам да нарисуваш картината си и Агнес — работодателката ми — се нуждае от брилянтен художник, който да я направи вместо нея. — Гласът ми изтъня и потрепери. — Искам да кажа, няма да ви отнеме много време. Ние… не искаме нищо твърде сложно…
	Той ме зяпаше втренчено и аз усетих как гласът ми заглъхва, тъничък и неуверен.
	— Ние… ще си платим. Доста прилично — добавих. — И е с благотворителна цел.
	Той напълни отново уста, вторачен напрегнато в кутията си. Стоях до прозореца и чаках.
	— Виж — каза той, след като престана да дъвче. — Не съм вашият човек.
	— Но Джош каза…
	— Искате да създам нещо, за да задоволя егото на някаква жена, която не може да рисува и която не иска да се изложи пред приятелките си, които обядват в кънтри клуба… — Той поклати глава. — Искате да ви нарисувам картичка.
	— Господин Липкот. Моля ви. Вероятно не съм го обяснила добре. Аз…
	— Обяснихте го достатъчно добре.
	— Но Джош каза…
	— Джош не е казвал нищо за поздравителни картички. Мразя тъпите им благотворителни вечери.
	— И аз. — Агнес стоеше на прага. Прекрачи вътре, като се огледа внимателно да не стъпи върху някоя от тубичките с боя или парчетата хартия, които бяха осеяли пода. Протегна дългата си бледа ръка. — Агнес Гопник. И аз мразя тъпите им благотворителни вечери.
	Стивън Липкот бавно се надигна, след което, сякаш воден от импулс от отминала кавалерска епоха, над който той нямаше никакъв контрол, протегна ръка да стисне нейната. Не можеше да откъсне очи от лицето й. Бях забравила въздействието, което Агнес оказваше при първа среща.
	— Господин Липкот, нали така? Липкот? Знам, че това не е обичайно за вас. Но трябва да ида на това събитие в зала, пълна с вещици. Можете ли да си представите? Истински вещици. А мога да рисувам колкото и тригодишно хлапе с ръкавици. Ако трябва да отида и да им покажа рисунката си, те ще злословят по мой адрес повече и от сега. — Тя седна и извади цигара от чантата си. Пресегна се и взе запалка от една от масите за рисуване, след което запали. Стивън Липкот продължаваше да я гледа, отпуснал клечките в ръка. — Аз не съм от тук. Полякиня съм, масажистка. В това няма нищо срамно. Но не искам да давам поредната възможност на тези вещици да ме гледат отвисоко. Знаете ли какво е хората да ви гледат отвисоко?
	Тя издиша, загледана в него, леко навела глава, така че димът се стелеше хоризонтално към него. Мисля, че може би беше вдишал от него.
	— Аз… хм… да.
	— Затова ви моля за тази услуга. За вашата помощ. Знам, че това не е обичайна практика за вас, че сте сериозен художник, но наистина се нуждая от помощта ви. И ще ви платя добре.
	В стаята се възцари тишина. В задния ми джоб завибрира телефон. Не му обърнах внимание. Знаех, че в този миг не бива да помръдвам. Тримата останахме така цяла вечност.
	— Добре — каза той накрая. — Но при едно условие.
	— Кажете.
	— Да нарисувам вас.
	В продължение на минута никой не проговори. Агнес повдигна вежда, после бавно вдиша дим от цигарата, като очите й не се откъсваха от неговите.
	— Мен?
	— Съмнявам се, че за пръв път ви отправят такова предложение.
	— Но защо мен?
	— Не се правете на наивна дебютантка.
	Той се усмихна, а тя остана сериозна, сякаш се опитваше да реши дали да се засегне. Сведе очи към краката си, а когато ги вдигна, на устните й играеше лека, загадъчна усмивка, като награда, която той вярваше, че е спечелил.
	Угаси цигарата си на пода.
	— Колко време ще отнеме?
	Той избута кутията с нудъли на една страна и се пресегна за тефтер с дебели листове. Може би единствено аз забелязах как гласът му стана по-плътен и нисък.
	— Зависи колко сте добра в това да стоите неподвижно.


	Само след минути отново бях в колата. Затворих вратата. Гари слушаше записите си.
	— „Рог favor, liabla mas despacio.“
	— „Поор фавор, аа-бла мас дес-паас-и-о“. — Удари с длан по таблото на колата. — О, по дяволите. Ще опитам пак. Абла-масдеспаасио. — Повтори го още няколко пъти, после се обърна към мен. — Тя ще се забави ли?
	Загледах се към празните прозорци на втория етаж.
	— Силно се надявам, че не.
	Агнес най-сетне се появи в четири без петнадесет, близо два часа след като двамата с Гари бяхме изчерпали и бездруго ограничения си запас от теми за разговор. След като изгледа някаква комедия, която си беше свалил на айпада и която не предложи да сподели с мен, той задряма, облегнал брадичка на гърдите си, и леко похъркваше. Аз седях отзад и с напредване на времето все повече се изнервях, като периодично изпращах съобщения на Сам, които бяха вариации на тема: „Още я няма. Няма я. О, боже, какво толкова прави там?“. Той бил хапнал в малко ресторантче в другия край на града и каза, че бил толкова гладен, че можел да изяде цял кон. Звучеше бодър, спокоен и всяка разменена дума ми напомняше, че съм на грешното място, че трябва да съм до него, да се облягам на рамото му, да чувам гласа му в ухото си. Започвах да намразвам Агнес.
	И ето че тя се появи, излезе от сградата с широка усмивка и плосък пакет под мишница.
	— О, слава богу — възкликнах.
	Гари се събуди рязко и побърза да заобиколи колата, за да й отвори вратата. Тя се плъзна спокойно на седалката, сякаш я е нямало две минути, а не близо два часа. От нея се носеше лека миризма на цигари и терпентин.
	— На връщане трябва да спрем при Макнали Джексън. Да вземем красива опаковъчна хартия.
	— Имаме опаковъчна хартия в…
	— Стивън ми каза за тази специална ръчно пресована хартия. Искам да я увия в нея. Гари, ти знаеш кое място имам предвид, нали? Можем да се отбием до Сохо на връщане, нали? — Тя махна с ръка.
	Облегнах се назад отчаяна. Гари потегли, а лимузината леко се поклащаше по изровения път от паркинга, обратно към онова, което той смяташе за цивилизацията.


	Пристигнахме на Пето Авеню в четири и четиридесет. Докато Агнес слизаше, аз побързах да ида при нея, стиснала чантата със специалната хартия.
	— Агнес, аз… питах се… нали каза, че мога да си тръгна по-рано днес…
	— Не знам дали да облека роклята на „Темпърли“, или онази на „Баджли Мишка“ довечера. Ти какво мислиш?
	Опитах се да си представя роклите. Не успях. Мъчех се да сметна колко време ще ми трябва да стигна до „Таймс Скуеър“, където вече ме чакаше Сам.
	— Според мен „Темпърли“. Определено. Идеална е. Агнес, нали помниш, че каза, че мога да тръгна по-рано днес?
	— Но тя е тъмносиня. Не съм сигурна, че това синьо ми подхожда. А и обувките, които са за нея, ми протриват петите.
	— Говорихме миналата седмица. Съгласна си, нали? Много искам да изпратя Сам до летището. — С мъка сдържах раздразнението си.
	— Сам? — тя кимна за поздрав на Ейшък.
	— Приятелят ми.
	Тя се замисли.
	— Мм. Добре. О, тази рисунка толкова ще ги впечатли. Стивън е гений, знаеш ли? Истински гений.
	— Значи мога да тръгвам.
	— Да.
	Въздъхнах от облекчение. Ако тръгнех след десет минути, можех да взема метрото в южна посока и да съм с него в пет и половина. Така щеше да ни остане около час и малко заедно. По-добре от нищо.
	Вратите на асансьора се затвориха зад нас. Агнес отвори малко огледалце да си провери червилото, нацупи устни в огледалото.
	— Но може би е добре да останеш, докато се облека. Трябва ми второ мнение за роклята „Темпърли“.


	Агнес се преоблече четири пъти. Беше твърде късно да срещна Сам в центъра или на площада, или където и да било. Вместо това хукнах към летището и стигнах там петнадесет минути преди той да мине проверка. Разбутах останалите пътници, за да стигна до него пред таблото за заминаващи, и се хвърлих на врата му.
	— Съжалявам. Ужасно много съжалявам.
	Прегръщахме се дълго.
	— Какво стана?
	— Просто Агнес.
	— Нали щеше да те освободи по-рано днес? Мислех, че ти е приятелка.
	— Беше се вманиачила за една рисунка и всичко тръгна… О, Господи, влудяващо е. — Вдигнах ръце. — Защо изобщо върша тази глупава работа. Сам? Накара ме да чакам, защото не можеше да реши коя рокля да облече.
	Уил поне наистина се нуждаеше от мен.
	Той наведе глава и докосна чело до моето.
	— Сутринта бе само наша.
	Целунах го, обвила ръце около врата му, така че цялото ми тяло да е притиснато към неговото. Останахме така, със затворени очи, докато тълпите на летището се движеха и ни заобикаляха.
	Телефонът ми иззвъня.
	— Не му обръщай внимание — казах, притиснала глава до гърдите му.
	Продължи да звъни настоятелно.
	— Може да е тя. — Той нежно ме отдръпна от себе си.
	Изръмжах тихо, после извадих телефона от задния си джоб и го притиснах към ухото си.
	— Агнес? — постарах се да прикрия раздразнението си.
	— Джош е. Обаждам се да разбера как мина.
	— Джош! Хм… О. Да, беше чудесно. Благодаря! — Извърнах се леко, закрих другото си ухо с длан. Усетих как Сам се стяга до мен.
	— Значи е свършил работата?
	— Да. Тя е много щастлива. Много ти благодаря за помощта. Виж, сега съм малко заета, но много ти благодаря. Беше страшно мило от твоя страна.
	— Радвам се, че се е получило. Виж, обади ми се някой път, става ли? Да пийнем по кафе или нещо друго.
	— Разбира се! — Приключих разговора и видях, че Сам ме наблюдава.
	— Джош?
	Пъхнах телефона в джоба си.
	— Онзи, когото си срещнала на бала.
	— Дълга история.
	— Добре.
	— Помогна ми за картината за Агнес. Бях отчаяна.
	— И си имала неговия номер.
	— Това е Ню Йорк. Тук всеки има номера на кого ли не.
	Той прокара пръсти през косата си и се обърна.
	— Няма нищо повече. Наистина. — Направих крачка към него, дръпнах го за колана. Усещах как уикендът отново ми се изплъзва. — Сам… Сам…
	Той въздъхна, прегърна ме. Постави брадичка върху главата ми и леко поклати своята.
	— Това е…
	— Знам — казах. — Знам, че е така. Но аз те обичам, ти ме обичаш и поне успяхме да вмъкнем малко разголване в програмата. И беше страхотно, нали? Онова с разголването?
	— За около пет минути.
	— Най-хубавите пет минути от последните четири седмици. Пет минути, които ще ме държат през следващите четири.
	— Само че този път ще са седем.
	Пъхнах ръце в задните му джобове.
	— Да не се разделяме скарани. Моля те. Не искам да си тръгваш ядосан заради някакво глупаво обаждане от човек, който не значи абсолютно нищо за мен.
	Погледът му омекна. Това бе едно от нещата, които обичах в него, как иначе суровите черти на лицето му сякаш се разтапяха и омекваха, когато ме погледнеше.
	— Не съм ядосан на теб, а на себе си. И на самолетната храна или на буритото, или каквото там беше. И на онази жена, която явно не може сама да си облече роклята.
	— Ще се върна за Коледа. За цяла седмица.
	Сам се намръщи. Обхвана лицето ми с длани. Бяха топли и леко загрубели. Остана така за миг, после се целунахме и сякаш цяла вечност по-късно се изправи и погледна към таблото.
	— Сега вече трябва да тръгваш.
	— Трябва да тръгвам.
	Преглътнах буцата, която бе заседнала в гърлото ми. Целуна ме още веднъж, после метна чантата си през рамо. Останах на пътеката, загледана в мястото, където бе стоял цяла минута, след като бе минал през проверката.
	По принцип не съм мрачен човек. Не ме бива в тръшкането на врати, мръщенето и чупенето. Но тази вечер, докато се връщах в града, се блъсках с лакти в тълпата в метрото и се бях намръщила като местен жител. През целия път си поглеждах часовника. Сега той е в салона за заминаващи. Сега се качва на самолета. И… вече го няма. В мига, в който самолетът му трябваше да излети по разписание, почувствах как нещо в мен натежава и настроението ми се влоши още повече. Взех си суши за вкъщи и тръгнах пеша от спирката на метрото до сградата на Гопник. Прибрах се в стаята си, седнах и зяпнах кутията, после стената, и когато разбрах, че повече не мога да стоя насаме с мислите си, отидох да почукам на вратата на Нейтън.
	— Влез!
	Гледаше американски футбол, стиснал бира в ръка. Беше по шорти и тениска. Погледна ме въпросително с леко закъснение, както правят хората, когато искат да ти покажат, че са заети с нещо друго.
	— Мога ли да си изям вечерята тук с теб?
	Той отново откъсна поглед от екрана.
	— Лош ден?
	Кимнах.
	— Искаш ли прегръдка?
	Поклатих глава.
	— Само виртуална. Ако си мил с мен, сигурно ще се разплача.
	— О. Значи твоят човек си е тръгнал, така ли?
	— Беше ужасно, Нейтън. Беше му зле почти през цялото време, а после Агнес не ме пусна по-рано, както ми беше обещала, така че едва успях да стигна навреме, за да го изпратя, а като стигнах, се чувствахме… неловко.
	Нейтън изключи звука на телевизора с въздишка и потупа леглото до себе си. Седнах и сложих кутията си със суши на скута си, като по-късно видях, че соевият сос е протекъл върху служебния ми панталон. Облегнах глава на рамото му.
	— Връзките от разстояние са трудно нещо — заяви Нейтън, сякаш бе първият човек, който някога се е замислял над това. После добави: — Наистина трудно.
	— Да.
	— Не само заради секса и неизбежната ревност…
	— Ние не сме ревниви.
	— Но той няма да е първият, с когото споделяш ежедневните случки и дреболии. А те са важни.
	Подаде ми бирата си, аз отпих и му я върнах.
	— Знаехме, че ще е трудно. Бяхме говорили за това, преди да замина. Но знаеш ли кое най-много ме ядосва?
	Той отново откъсна очи от телевизора.
	— Казвай.
	— Агнес знаеше колко много искам да прекарам повече време със Сам. Бяхме говорили за това. Тя беше тази, която казваше, че трябва да бъдем заедно, не бива да сме разделени и все неща от този сорт. А после ме накара да остана при нея до последната минута.
	— Такава ни е работата, Лу. Те са на първо място.
	— Но тя знаеше колко е важно това за мен.
	— Може би.
	— Нали ми е приятелка.
	Нейтън повдигна вежда.
	— Лу. Семейство Трейнър не бяха обичайните работодатели. Уил не беше обикновен работодател. Нито пък семейство Гопник са такива. Тези хора може да се държат любезно, но в крайна сметка не трябва да забравяш кой е силният в тази връзка. Това е бизнес сделка. — Пийна глътка бира. — Знаеш ли какво стана с последната лична асистентка на семейството? Агнес каза на Гопник, че тя говорела зад гърба й, че издавала семейни тайни. И я уволниха. След двадесет и две години служба. Просто така.
	— А тя правеше ли го?
	— Кое?
	— Издавала ли е семейни тайни?
	— Не знам. Но не в това е въпросът, нали?
	Не исках да му противореча, но за да му обясня защо отношенията между мен и Агнес са различни, трябваше да издам тайната й. Затова не казах нищо.
	Нейтън сякаш искаше да добави нещо, но размисли.
	— Какво?
	— Виж… никой не може да има всичко.
	— Какво искаш да кажеш?
	— Това е страхотна работа, нали? Искам да кажа, че може и да не ти се струва така тази вечер, но имаш чудесна работа в сърцето на Ню Йорк, добро заплащане и свестен работодател. Ходиш по най-различни страхотни места, ползваш различни привилегии. Купиха ти рокля за почти три хиляди долара, нали така? Аз ходих на Бахамите с господин Гопник преди няколко месеца. Петзвезден хотел, гледка към плажа, всички екстри. Работим само по няколко часа на ден. Така че с теб сме късметлии. Но в дългосрочен план цената на всичко това може да се окаже връзката с някого, чийто живот е напълно различен и на хиляди мили от тук. Това е изборът, който трябва да направиш, когато заминаваш.
	Зяпнах го.
	— Просто мисля, че трябва да си реалист в това отношение.
	— Не ми помагаш особено, Нейтън.
	— Говоря откровено с теб. Но пък погледни откъм хубавата страна. Чух, че си свършила страхотна работа с рисунката днес. Господин Г. ми каза, че бил много впечатлен.
	— Наистина ли са я харесали? — Помъчих се да прикрия прилива на задоволство, който изпитах.
	— И то много. Агнес направо ще удари в земята всички онези дами на благотворителния търг.
	Облегнах се на него, а той отново увеличи звука на телевизора.
	— Благодаря, Нейтън — казах и отворих кутията със суши. — Ти си истински приятел.
	Той леко се намръщи.
	— Да. Колкото до тези рибешки неща… Има ли начин да ги ядеш в стаята си?
	Затворих кутията. Беше прав. Човек не можеше да има всичко.


>	Десета глава

C>
	От: BusyBee@gmail.com
	До: MirandMrsBernardClark@yahoo.com
	Здравей, мамо.
	Извинявай за късния отговор. Много съм заета! Няма нито миг скука!
	Радвам се, че си харесала снимките. Да, килимите са сто процента вълна, някои постелки са от коприна, дървото е истинско и определено не е фурнир. Питах Илария и тя каза, че завесите се носят на химическо чистене веднъж годишно, когато семейството прекарва един месец в Хамптънс. Служителите на почистващата фирма са много съвестни, но Илария сама мие пода на кухнята всеки ден, защото им няма доверие.
	Да, госпожа Гопник наистина има отделна душ-кабина, както и допълнително помещение към гардеробната си. Тя обожава гардеробната си и прекарва много време там в разговори по телефона с майка й в Полша. Все още не съм преброила обувките й, както ме помоли, но мога да кажа, че със сигурност са повече от сто чифта. Държи ги в кутии със снимка отпред, за да знае кой чифт в коя кутия е. Когато си купи нови, аз съм тази, която трябва да направи снимката. Има си фотоапарат специално за кутиите за обувки!
	Радвам се, че курсът по рисуване е минал добре, и новият курс по подобряване на комуникацията на двойките звучи прекрасно, но трябва да кажеш на татко, че не е свързан с умения в спалнята. Вече ми прати три имейла тази седмица, за да ме пита дали да не се престори, че има шум на сърцето.
	Съжалявам, че дядо не се чувства добре. Още ли крие зеленчуците си под масата? Сигурна ли си, че се налага да се откажеш от Вечерните курсове? Би било жалко.
	Добре, вече трябва да тръгвам. Агнес ме вика. Ще ти пиша за Коледа, но не се притеснявай, ще дойда.
	Обичам те, Луиза, ххх
	P.S. Не, не съм видяла Робърт де Ниро пак, но да, ако го срещна, непременно ще му предам, че много си го харесала в „Мисията“.
	P.P.S. Не, наистина не съм прекарала никакво време в Ангола и нямам спешна нужда от паричен превод.
	Не отговаряй на тези имейли.
C$


	Не съм специалист по депресията. Дори не бях разбрала своята, след като Уил бе починал. Но настроенията на Агнес бяха още по-неразбираеми за мен. Приятелките на майка ми, които страдаха от депресия, а те, изглежда, не бяха никак малко, имаха вид на смазани от живота, с мъка се тътреха през мъглата, която ги бе обвила толкова плътно, че не виждаха никаква радост, никакво удоволствие. Тя закриваше пътя им напред. Личеше си по начина, по който ходеха из града, с приведени рамене, стиснали устни в знак на примирение. Сякаш мъката струеше от порите им.
	При Агнес беше различно. Тя беше превъзбудена и бъбрива в един момент, а след секунда плачеше и беснееше. Бяха ми казали, че се чувства изолирана, съдена от другите, без съюзници. Но това не бе съвсем вярно. Защото, колкото повече време прекарвах с нея, толкова повече осъзнавах, че тя не се бои от онези жени: те я вбесяваха. Крещеше колко са несправедливи, възмущаваше се пред господин Гопник; имитираше ги безмилостно зад гърбовете им и гневно мърмореше под нос по адрес на първата госпожа Гопник или Илария и нейните коварни планове. Беше непостоянна, готова да пламне от възмущение в миг и да ръмжи думи като cipa*, debi** или dziwka***. (В свободното си време проверявах какво означават думите и цялата почервенявах от срам.)
	[* Вагина (от полски). — Б.пр.]
	[** Идиот (от полски). — Б.пр.]
	[*** Уличница (от полски). — Б.пр.]
	А после изведнъж ставаше съвсем различен човек — оттегляше се задълго в стаята си и тихо плачеше, беше напрегната, с каменно лице, след дълъг разговор на полски. Тъгата й се изразяваше в главоболие, което не бях сигурна, че е истинско.
	Споделих това с Трина в кафенето с безплатния интернет, където бях седнала в първото си утро в Ню Йорк. Използвахме само аудиовръзка, която предпочитах пред това да си гледаме лицата, докато говорим, защото се разсейвах от видимо огромния си нос или от нещо, което някой правеше зад гърба ми. Освен това не исках тя да види колко големи кифлички похапвам.
	— Може да е с биполярно разстройство — предположи Трина.
	— Да. Потърсих го в интернет, но не ми се струва, че е това. Никога не изпада в маниакална превъзбуда, просто е някак… енергична.
	— Не мисля, че депресията е еднаква при всички, Лу — отбеляза сестра ми. — Освен това нали всички в Америка страдат от някакво разстройство? Не вземат ли купища лекарства?
	— За разлика от Англия, където мама ще те накара да се разходиш хубаво.
	— За да се отърсиш от тревогите си. — Сестра ми се засмя.
	— И да изтриеш намръщената си физиономия.
	— Или да си сложиш от хубавото червило. Да си освежиш лицето. Готово. На кого са му нужни тъпите лекарства?
	Нещо в отношенията ми с Трина се бе променило, след като бях заминала. Чувахме се поне веднъж седмично и за първи път през съзнателния ми живот тя бе престанала да ме критикува. Изглеждаше искрено заинтригувана от живота ми, питаше за работата ми, за местата, на които съм била, и за хората около мен. Ако я помолех за съвет, тя ми даваше обмислен отговор, вместо да ме нарече тъпачка или да ме пита дали знам за какво служи Гугъл.
	Харесвала някого, бе споделила с мен преди две седмици. Били излизали да пийнат изискани коктейли в някакъв бар в Шордич, после на кино в Клептън и след това няколко дни се чувствала леко замаяна. Мисълта за замаяната ми сестра бе съвсем нова за мен.
	— Разкажи ми за него.
	— Все още не. Обикновено, когато говоря за тези неща, всичко се обърква.
	— Дори и на мен ли няма да кажеш?
	— Засега. Просто… Все едно. Щастлива съм.
	— Значи затова си толкова мила.
	— Какво?
	— Явно правиш секс. А аз си мислех, че най-сетне одобряваш постъпките ми.
	Тя се разсмя. Сестра ми обикновено не се смееше, освен ако не ми се присмиваше.
	— Просто мисля, че е хубаво, че всичко се нарежда. Ти имаш чудесна работа в Щатите. Аз обичам своята. На двама ни с Том много ни харесва в града. Имам усещането, че пред всички ни се откриват нови възможности.
	Това бе толкова необичайно изявление за сестра ми, че сърце не ми даде да й кажа за Сам. Поговорихме още малко за това, че мама иска да почне почасова работа в местното училище, но не е подала молба, понеже здравето на дядо се е влошило. Изядох си кифличката и изпих кафето, и осъзнах, че макар да бях загрижена за тях, не изпитвах носталгия.
	— Само гледай да не заговориш с ужасен презокеански акцент, нали?
	— Аз съм си аз, Трина. Това няма как да се промени — казах аз с ужасен презокеански акцент.
	— Ама че си глупава!


	— О, Господи. Още си тук.
	Госпожа Де Уит излизаше от сградата, когато се прибрах, и тъкмо си слагаше ръкавиците под тентата. Отстъпих крачка назад, като за съвсем малко избегнах зъбите на Дийн Мартин, които изтракаха до крака ми, след което любезно й се усмихнах.
	— Добро утро, госпожо Де Уит. А къде да съм?
	— Мислех, че естонската екзотична танцьорка вече те е уволнила. Изненадана съм, че не се притеснява, че ще забегнеш с нейния старец, следвайки примера й.
	— Не е в стила ми, госпожо Де Уит — бодро отвърнах аз.
	— Пак я чух да крещи в коридора миналата вечер. Вдига ужасна врява. Другата поне кротко се цупеше в продължение на няколко десетилетия. Много по-лесно беше за съседите.
	— Ще й предам.
	Тя поклати глава и се канеше да продължи, но спря и се загледа в тоалета ми. Бях със златиста пола на ситни плисета, дълго палто от изкуствена кожа и плетена шапка с цвета на гигантска ягода, която Том бе получил за Коледа преди две години, но отказваше да носи, защото била „момичешка“. На краката си носех чифт яркочервени лачени зимни обувки, които бях купила на разпродажба в един детски магазин, в който бях подскочила от радост насред изтормозените майки и хленчещи хлапета, когато видях, че ми стават.
	— Полата ти.
	Сведох поглед и се приготвих за поредната хаплива реплика.
	— Някога имах такава от „Биба“.
	— Това е „Биба“! — зарадвах се аз. — Купих си я от една разпродажба в интернет преди две години. За четири лири и половина! Имаше само една мъничка дупчица на колана.
	— Имам същата пола. През шестдесетте много пътувах. Винаги, когато ходех в Лондон, прекарвах часове в онзи магазин. Купувах цели купища рокли на „Биба“ и ги пращах у дома в Манхатън. Нямахме такива неща тук.
	— Звучи фантастично. Виждала съм снимки — казах аз. — Колко страхотно е било да можеш да го направиш. С какво сте се занимавали? Имам предвид защо сте пътували толкова много?
	— Работех в модната сфера. За едно женско списание. Беше… — Тя залитна леко напред, изненадана от пристъп на кашлица, и аз я изчаках, докато си поеме дъх. — Е, все едно. Изглеждаш доста прилично — допълни тя, облегнала ръка на стената. После се обърна и закуцука нататък по улицата, докато Дийн Мартин хвърляше злобни погледи едновременно към мен и към бордюра зад гърба му.


	Останалата част от седмицата беше, както би се изразил Майкъл, интересна. Апартаментът на Табита в Сохо беше в ремонт и нашият се превърна за седмица-две в бойно поле на териториални войни, които очевидно бяха недоловими за мъжкия поглед, но крайно явни за Агнес, която чувах да шепти яростно на господин Гопник, когато си мислеше, че Табита не може да я чуе.
	Илария се наслаждаваше на ролята си на пехотинец. Нарочно сервираше любимите ястия на Табита — лютиво къри и червени меса, които Агнес не можеше да понася, но се правеше, че не го знаела, когато Агнес се оплакваше. Грижеше се най-напред дрехите на Табита да са изпрани и грижливо сгънати на леглото й, докато Агнес тичаше из апартамента по халат след банята и се чудеше къде се е дянала блузата, която била искала да облече.
	Вечер Табита засядаше във всекидневната, докато Агнес говореше по телефона с майка си в Полша. Тананикаше си шумно, ровичкайки в айпада си, докато Агнес, вбесена, не станеше и не се затвореше в гардеробната си. Понякога Табита канеше свои приятелки на гости и те превземаха кухнята или всекидневната, шумно развеселени и бъбрещи момичета, цяла групичка руси глави, сведени една към друга, които се умълчаваха, ако Агнес случайно минеше наблизо.
	— Това е и неин дом, скъпа — кротко отвръщаше господин Гопник, когато Агнес протестираше. — Все пак е израснала тук.
	— Отнася се с мен, сякаш съм временно пребиваваща.
	— Ще свикне. Все още е дете в много отношения.
	— На двадесет и четири е. — Агнес изръмжа гърлено по начин, който, убедена съм, никоя англичанка не би могла да изимитира (самата аз пробвах няколко пъти), след което вдигна отчаяно ръце. Майкъл мина край мен с каменно лице и само мълчаливо ме погледна в знак на солидарност.


	Агнес ме помоли да изпратя колет до Полша с „ФедЕкс“. Искаше да платя в брой и да запазя бележката. Пакетът беше голям, квадратен и не особено тежък и двете водехме разговора в кабинета й, който тя напоследък заключваше, за ужас на Илария.
	— Какво има вътре?
	— Просто подарък за майка ми. — Тя махна пренебрежително с ръка. — Но Ленард мисли, че харча твърде много семейството си, затова не искам да знае за всичко, което им пращам.
	Отнесох го до офиса на „ФедЕкс“ на Петдесет и седма улица и се наредих на опашката. Докато попълвах формуляра заедно с куриера, той ме попита:
	— Какво е съдържанието? Информация за митницата?
	Тогава се сетих, че не знам. Писах съобщение на Агнес и тя мигновено отговори:
	„Просто кажи, че е подарък за роднини“.
	— Но какъв подарък, госпожо? — попита мъжът отегчено.
	Отново пратих съобщение. На опашката зад мен някой шумно въздъхна.
	„Джунджурийки“.
	Зяпнах съобщението. После показах на човека телефона си.
	— Съжалявам. Не мога да го произнеса.
	Той се вторачи в думата.
	— Да, госпожо. Не ми помагате особено.
	Пак писах на Агнес.
	„Кажи му да си гледа работата! Какво го интересува какво искам да изпратя на майка си“.
	Пъхнах телефона в джоба си.
	— Казва, че е козметика, пуловер и няколко диска с музика.
	— На каква стойност?
	— Сто осемдесет и пет долара и петдесет и два цента.
	— Най-сетне — измърмори служителят на куриерската фирма. Подадох му парите, като силно се надявах никой да не забележи, че с другата си ръка стисках палци.


	В петък следобед, когато Агнес започна урока си по пиано, аз се оттеглих в стаята си и се обадих до Англия. Докато набирах номера на Сам, усетих познатата възбуда и нетърпение да чуя гласа му. В някои дни толкова много ми липсваше, че изпитвах истинска болка. Седях на леглото и чаках, докато телефонът звънеше.
	Вдигна жена.
	— Ало? — каза тя. Учтив леко дрезгав глас, сякаш пресипнал от цигари.
	— О, извинете. Сигурно съм сбъркала номера. — Дръпнах телефона от ухото си и зяпнах екрана.
	— Кого търсите?
	— Сам? Сам Фийлдинг?
	— Под душа е. Изчакайте, ще го повикам. — Ръката й явно закри слушалката и тя го извика по име. Вцепених се. В семейството на Сам нямаше млади жени. — Идва веднага — каза тя. — За кого да предам?
	— Луиза.
	— О. Добре.
	Обажданията отдалеч те правят изключително чувствителен към леките вариации в тона и интонацията, а в това „О“ имаше нещо, което ме притесни. Тъкмо щях да попитам с кого говоря, когато Сам взе слушалката.
	— Здравей!
	— Здравей! — Прозвуча странно накъсано, защото устата ми внезапно бе пресъхнала, и се наложи да го повторя.
	— Какво има?
	— Нищо! Искам да кажа, нищо спешно. Аз… просто исках да те чуя.
	— Изчакай секунда. Да затворя вратата. — Представих си го в малкия стар вагон как затваря вратата на спалнята. Когато се върна, звучеше бодър, за разлика от предния път, когато си бяхме говорили. — Е, какво става? Всичко наред ли е при теб? Колко е часът там?
	— Малко след два. Хм, коя беше жената?
	— О. Това е Кейти.
	— Кейти?
	— Кейти Инграм. Новата ми партньорка?
	— Кейти! Добре! И… хм… какво прави в дома ти?
	— О, само ще ме закара до партито за изпращането на Дона. Моторът ми е в сервиза. Има проблем с ауспуха.
	— Значи наистина се грижи за теб! — Зачудих се разсеяно дали се е загърнал с кърпа.
	— Да. Живее наблизо, така че беше логично. — Каза го с премерения тон на човек, който знае, че го слушат две жени.
	— И къде ще ходите?
	— Онова място, където сервират тапас в Хакни, сещащ ли се? Дето преди е било църква? Не съм сигурен дали сме ходили там заедно.
	— Църква! Ха-ха-ха! Значи всички ще трябва да се държите много прилично! — Засмях се малко пресилено и твърде високо.
	— Цял куп медици в свободната им вечер? Съмнявам се.
	Последва кратко мълчание. Помъчих се да не обръщам внимание на топката, която се бе стегнала в стомаха ми. Тонът на Сам омекна.
	— Сигурна ли си, че си добре? Звучиш малко…
	— Добре съм! Напълно! Исках само да чуя гласа ти.
	— Скъпа, радвам се да те чуя, но сега трябва да вървя. Кейти ми направи огромна услуга, като ме докара дотук, и вече закъсняваме.
	— Добре! Ами приятно прекарване! Не прави нищо, което и аз не бих направила! — Вече говорех само с възклицателни фрази. — И предай на Дона поздрави от мен!
	— Непременно. Ще се чуем скоро.
	— Обичам те. — Прозвуча по-жално, отколкото ми се искаше. — Пиши ми!
	— О, Лу… — каза само той.
	И после затвори. Останах вторачена в телефона в твърде тихата стая.


	Организирах частна прожекция на един нов филм в малък салон специално за съпругите на бизнес партньорите на господин Гопник и се погрижих за ордьоврите, които щяха да бъдат поднесени. Върнах една сметка за цветя, които не бяха доставени, после изтичах до бутика на „Сефора“ и купих две шишенца лак, които Агнес беше видяла във „Вог“ и искаше да вземе със себе си извън града.
	Две минути след края на смяната ми и след като семейство Гопник бяха заминали за уикенда, отказах любезно предложените ми от Илария кюфтета от предната вечер и хукнах обратно към стаята си.
	Направих нещо изключително глупаво. Потърсих я във Фейсбук.
	Отне ми не повече от четиридесет минути да намеря точно тази Кейти Инграм от стотината други. Профилът й не беше заключен и имаше логото на Националната здравна служба. Описанието на работата й беше: „Парамедик: Обичам работата си!!!“. Косата й беше червена или ягодворуса, трудно можеше да се прецени от снимките, вероятно двадесет и няколко годишна, красива, с чипо носле. На първите тридесет снимки, които бе качила, се смееше с приятели, уловена в разгара на „Страхотно прекарване“. Изглеждаше дразнещо добре в бански („Скиатос 2014!! Голям смях!!!“), имаше дребно дългокосместо кученце, обичаше да носи умопомрачително високи токчета, а най-добрата й приятелка беше с тъмна дълга коса и явно много обичаше да я целува по бузата на снимките. За малко си позволих да се надявам, че е лесбийка, но пък принадлежеше към Фейсбук група, наречена: „Вдигнете ръка, ако тайничко се радвате, че Брад Пит отново е свободен!!“.
	Беше се отбелязала като „необвързана“.
	Порових се в публикациите й, като вътрешно се мразех, че го правя, но не можех да се спра. Прегледах снимките й, мъчейки се да намеря някоя, на която изглежда дебела, нацупена или поне страдаща от някаква противна кожна болест. Тъкмо се канех да затворя лаптопа, когато една снимка привлече вниманието ми. Беше публикувана преди три седмици. В едно ясно зимно утро Кейти Инграм в тъмнозелената си униформа бе застанала гордо до раницата си пред сградата на Спешната помощ в Източен Лондон. Бе прегърнала Сам, който стоеше със скръстени пред гърдите ръце в пълна униформа, и се усмихваше на камерата.
	„Най-добрият партньор на СВЕТА — пишеше под снимката. — Обичам новата си работа!“.
	Точно под тези думи тъмнокосата й приятелка бе отбелязала: „Чудя се защо ли…?“ и бе добавила намигащо личице.


	Едно ще ви кажа за ревността. Не е никак красива. И с рационалната част на съзнанието си го знаех. Повтарях си, че не съм от ревнивите! Та те са ужасни! И няма никакъв смисъл! Ако някой те харесва, ще остане с теб; ако не те харесва достатъчно, за да остане с теб, значи и бездруго не си струва да бъдеш с него. Знаех това. Аз съм разумна и зряла жена на двадесет и осем години. Чела съм статии за самопомощ. Гледала съм предаванията на доктор Фил.
	Но когато си на три хиляди и петстотин мили от красивия си, мил и секси приятел парамедик, който си има нова партньорка, която звучи и изглежда като секси мацка — жена, която прекарва поне дванадесет часа на ден в непосредствена близост с човека, когото обичаш и който ти е признал колко трудно понася физическата раздяла — тогава рационалната ти половина е категорично смазана от ирационалната.
	Каквото и да правех, не успявах да залича тази снимка от съзнанието си. Беше се загнездила като бял образ върху черен негатив някъде точно зад очите ми и ме преследваше: леко загорялата й ръка, плътно обгърнала кръста му, пръстите й, леко отпуснати върху колана му. Дали сега не бяха един до друг в някой работещ до късно бар и дали не си разменяха шегички? Дали беше от онези жени, които обичаха да те докосват непрекъснато, и дали сега не го потупваше по ръката? Дали ухаеше приятно, така че когато си тръгне, той да усеща по недоловим начин, че нещо му липсва?
	Знаех, че така само влудявам себе си, но не можех да се спра. Мислех да му се обадя, но не исках да изглеждам като обсебваща и несигурна приятелка, която звъни на гаджето си в четири сутринта. Мислите ми се въртяха и щураха във всички посоки и се вихреха в някакъв токсичен облак. Мразех се заради тези мисли. Но те продължаваха да кръжат и да се трупат.
	— О, защо не можеше да ти намерят за партньор някой приятен дебелак? — измърморих към тавана. И по някое време в малките часове най-сетне съм заспала.


	В понеделник тичахме и аз спрях само веднъж, след това отидохме до „Мейсис“ и купихме цял куп детски дрешки за племенницата на Агнес. Изпратих ги до Краков от офиса на „ФедЕкс“, този път сигурна за съдържанието на колета.
	По време на обяда тя ми разказа за сестра си, която се била омъжила твърде млада за мениджъра на местна пивоварна, който се отнасял зле с нея, и тя се чувствала толкова потисната и безполезна, че Агнес не можела да я убеди да го напусне.
	— Всеки ден плаче и се оплаква на мама. Той я обижда, че е дебела и грозна, и я заплашва, че ще си намери по-добра жена. Мръсен и долен нещастник. Дори и куче, изпило сто кофи вода, не би се изпикало върху него.
	Най-съкровеното й желание, сподели тя, докато хапваше салата от листно цвекло, бе да доведе сестра си в Ню Йорк, далеч от онзи мъж.
	— Мисля, че мога да убедя Ленард да й намери работа. Може би като негова секретарка. Или още по-добре като наша икономка! Така ще се отървем от Илария! Сестра ми е много добра, да знаеш. Много съвестна. Но не иска да напусне Краков.
	— Може би не иска да прекъсне образованието на дъщеря си. Моята сестра много се притесняваше да премести Том в Лондон — споделих аз.
	— Хм — измърмори само Агнес, но си личеше, че не смята това за пречка. Зачудих се дали за богатите изобщо съществуваха пречки.


	Бяхме се върнали само преди половин час в апартамента, когато тя погледна телефона си и обяви, че отиваме в Ист Уилямсбърг.
	— При художника? Но аз мислех…
	— Стивън ме учи да рисувам…
	Само примигнах.
	— Добре.
	— Изненада е за Ленард, затова не бива да споменаваш пред него.
	Не ме погледна през целия път дотам.


	— Закъсняваш — отбеляза Нейтън, когато се прибрах у дома. Тъкмо излизаше да играе баскетбол с приятели от фитнеса и беше преметнал чанта с екипа си през рамо, вдигнал качулката на суитшърта си.
	— Да. — Оставих торбичката и напълних чайника. Бях взела кутия с нудъли, която оставих на плота.
	— На някое хубаво място ли беше?
	Поколебах се.
	— Просто… насам-натам. Знаеш как е. — Изключих чайника.
	— Добре ли си?
	— Да, всичко е наред.
	Усещах погледа му върху себе си, докато не се обърнах с пресилена усмивка. После той ме тупна по гърба и тръгна да излиза.
	— Има и такива дни, нали?
	Действително имаше. Стоях вторачена в кухненския плот. Не знаех какво да му кажа. Как да му обясня за двата и половина часа, в които с Гари я бяхме чакали в колата, като аз непрекъснато вдигах поглед към тъмния прозорец и после го свеждах отново към телефона си. След около час Гари, който се бе отегчил от езиковите си упражнения, бе пратил съобщение на Агнес, за да я уведоми, че е трябвало да премести колата по нареждане на разпоредителя на паркинга и би било добре тя да го уведоми, когато пожелае да тръгне, на което тя не отговори. Обиколихме квартала с колата, той зареди с гориво, после предложи да си вземем кафе.
	— Тя не каза колко ще се забави. Това обикновено означава, че ще минат поне два часа.
	— И преди ли се е случвало?
	— Госпожа Г. прави каквото си поиска.
	Купи ми кафе в една почти празна закусвалня, където в ламинираното меню бяха изредени на лошо осветени снимки абсолютно всички предложения за хапване. Седяхме мълчаливо, всеки си гледаше телефона, за да не би тя да звънне, и гледахме как сумракът навън бавно се превръща в неонова светлина. Бях се преместила да живея в най-вълнуващия град на света, но понякога ми се струваше, че светът ми се е смалил: от лимузината — в апартамента, после пак в лимузината.
	— От дълго време ли работиш за семейство Гопник?
	Гари бавно разбърка две захарчета в кафето си, като смачка пакетчетата в едрата си длан.
	— Година и половина.
	— Преди това за кого работеше?
	— За друг.
	Отпих глътка от кафето си, което се оказа изненадващо добро.
	— Някога не ти ли дотежава?
	Той ме изгледа изпод гъстите си вежди.
	— Цялото това чакане? — поясних аз. — Имам предвид, тя често ли го прави?
	Той продължи да бърка кафето си, очите му отново бяха вперени в чашата.
	— Хлапе — обади се той след около минута. — Не искам да бъда груб. Но виждам, че не си в този бизнес отдавна и ще издържиш доста по-дълго, ако не задаваш въпроси. — Облегна се назад на стола си и огромният му корем се разстла в скута му. — Аз съм шофьорът. Там съм, когато им потрябвам. Говоря, когато ме попитат. Не виждам нищо, не чувам нищо, забравям всичко. Затова съм в играта от тридесет и две години и така успях да изуча в колеж двете си неблагодарни деца. След две години и половина ще се пенсионирам предсрочно и ще се оттегля в къщата си на плажа в Коста Рика. Така се прави. — Избърса носа си със салфетка, при което бузите му се разтресоха. — Разбираш ли ме?
	— Нищо не виждаш, нищо не чуваш…
	— И забравяш всичко. Това е. Искаш ли поничка? Тук правят хубави понички. През целия ден са пресни.
	Той стана и тромаво отиде до бара. Когато се върна, не ми каза нищо повече, само кимна, след като се съгласих, че поничките наистина са много хубави.
	Агнес не каза нищо, когато се появи при нас. След няколко минути попита:
	— Ленард звъня ли? Случайно съм изключила телефона си.
	— Не.
	— Сигурно е в офиса. Ще му звънна. — Оправи си косата, после се облегна на седалката. — Беше много добър урок. Вече научавам много неща. Стивън е много добър художник — заяви тя.
	Едва на половината път към къщи забелязах, че не носи никакви скици и рисунки.


>	Единадесета глава

C>
	Скъпи Том,
	Изпращам ти бейзболна шапка, защото с Нейтън бяхме на истински бейзболен мач вчера и всички играчи носеха такива, е, всъщност те бяха с каски, но това е традиционната шапка. Взех една за теб и една за един друг мой познат. Кажи на майка ти да те снима с нея, за да мога да закача снимката на стената си тук!
	Не, съжалявам, но в тази част на Америка няма никакви каубои — но днес ще ходя в кънтри клуб, така че ще си държа очите отворени, в случай че някой мине оттам с коня си.
	Благодаря ти за много хубавата рисунка на дупето ми с моето въображаемо куче. Не знаех, че задникът ми е толкова морав под панталона, но ще го имам предвид, ако някога реша да се разходя гола покрай Статуята на свободата като на рисунката ти.
	Мисля, че твоята версия на Ню Йорк е дори по-вълнуваща от действителността.
	С много обич, леля Лу ххх
C$


	Кънтри клубът „Гранд Пайнс“ се простираше сред безброй декари пищна зелена природа, в която дърветата и полята се редуваха толкова идеално подредени и в толкова наситено зелено, сякаш са били измислени от някое седемгодишно хлапе с цветни моливи. В едно свежо и ясно утро Гари бавно мина по дългата алея, а когато колата спря пред ниската и доста обширна бяла сграда, един младеж в бледосиня униформа пристъпи към нея и отвори вратата на Агнес.
	— Добро утро, госпожо Гопник. Как сте?
	— Много добре, благодаря, Ранди. Ти как си?
	— Много добре, госпожо. Вече е доста оживено тук. Голям ден предстои!
	Понеже господин Гопник имаше извънредна работа, на Агнес се бе паднала честта да поднесе на Мери, една от дългогодишните служителки в неговия кънтри клуб, подаръка по случай пенсионирането й. Агнес доста явно бе изразила мнението си за това през цялата предходна седмица. Мразела кънтри клуба. Бившата госпожа Гопник можело да е там. Агнес мразела да говори пред хора. Не можела да го направи без Ленард. Но този път той беше непреклонен. „Ще ти помогне да затвърдиш позицията си, скъпа. И Луиза ще бъде с теб.“
	Упражнявахме речта и съставихме план. Да пристигнем в Голямата зала възможно най-късно, в последния момент, преди да поднесат ордьоврите, така че, докато заемаме местата си, да се извиним за ужасния трафик в Манхатън. Мери Ландър, жената, която щеше да се пенсионира, щеше да се изправи пред всички след кафето в два часа и няколко души щяха да кажат хубави думи за нея. После Агнес щеше да стане, да се извини за отсъствието на господин Гопник и също да каже няколко хубави думи за Мери, преди да й поднесе подаръка за пенсионирането. Щяхме да изчакаме дипломатично около половин час и после да си тръгнем, като обясним, че имаме важна работа в града.
	— Мислиш ли, че роклята е подходяща? — Агнес беше с необичайно консервативен тоалет от две части: права рокля в цвят фуксия и по-бледорозово сако с къси ръкави, допълнен от перлено колие. Не беше в неин стил, но напълно разбирах желанието й да усеща, че носи предпазна броня.
	— Идеална е. — Тя си пое въздух, а аз леко я сръчках с усмивка. Тя пое ръката ми и за миг я стисна. — Влизаме и излизаме — казах аз. — Нищо работа.
	— Да им натрием носовете — измърмори тя и се усмихна леко.
	Самата сграда бе доста просторна и светла, стените бяха боядисани в цвят магнолия, имаше огромни вази с цветя, а мебелите бяха копия на старинни такива. Коридорите бяха с дъбова ламперия, по стените имаше окачени портрети на основателите, мълчаливи и тихи служители минаваха от стая в стая и навсякъде се носеха приглушени разговори и случаен лек звън от някоя кристална или порцеланова чаша. Всяка гледка бе красива и сякаш всички нужди бяха предварително задоволени.
	Голямата зала беше пълна, имаше близо шестдесет елегантно подредени маси, край които седяха добре облечени жени, бъбрещи си на чаша минерална вода или плодов пунш. Прическите им бяха перфектни, а предпочитаното облекло бе скъпо и елегантно — отлично скроени рокли със сака от букле или грижливо съчетани пола и блуза. Въздухът бе натежал от омайваща смесица от парфюми. Тук-там на масите седеше по някой самотен мъж, обграден от жени, но те изглеждаха странно безполови в тази предимно женска среда.
	За случайния наблюдател — или за средностатистическия мъж вероятно — едва ли имаше нещо нередно. Леко извръщане на глави, недоловимо спадане на нивото на шума, докато минавахме, лекото свиване на устни. Аз вървях зад Агнес и когато внезапно спря за миг, за малко да се сблъскам с нея. И тогава видях разпределението на гостите на масата: Табита, млад мъж, по-възрастен мъж, две жени, които не познавах, и точно до мен една по-възрастна жена, която вдигна глава и погледна Агнес право в очите. Когато сервитьорът пристъпи напред и издърпа стола за Агнес, тя се озова точно срещу „тъмнолилавото“, самата Катрин Гопник.
	— Добър ден — поздрави Агнес, обръщайки се към всички на масата, като някак успя да не погледне към първата госпожа Гопник.
	— Добър ден, госпожо Гопник — отвърна на поздрава мъжът, който седеше от моята страна на масата.
	— Господин Хенри — с колеблива усмивка поздрави Агнес. — Таб. Не си споменавала, че ще идваш днес.
	— Не мисля, че сме длъжни да те информираме за всяка своя постъпка — отвърна Табита.
	— А вие коя сте?
	Възрастният господин от дясната ми страна се обърна към мен. Тъкмо щях да отвърна, че съм приятелка на Агнес от Лондон, когато осъзнах, че не бе възможно.
	— Аз съм Луиза — представих се. — Луиза Кларк.
	— Емет Хенри — представи се и той и ми протегна съсухрената си ръка. — За мен е удоволствие да се запознаем. Английски акцент ли долавям?
	— Да, така е. — Вдигнах очи да благодаря на сервитьорката, която ми сипваше вода.
	— Колко очарователно. На гости ли сте тук?
	— Луиза е асистентка на Агнес, Емет. — Гласът на Табита се разнесе над масата. — Агнес е придобила неочаквания навик да води служителите си на светски събития.
	Страните ми почервеняха. Усещах изгарящия ме изпитателен поглед на Катрин Гопник, както и на останалите край масата.
	Емет се замисли.
	— Е, както знаете, моята Дора водеше своята болногледачка Либи навсякъде със себе си през последните десет години. На ресторант, на театър, където и да отидехме. Казваше, че Либи е много по-интересен събеседник от мен. — Той ме потупа по ръката и се засмя, при което неколцина на масата любезно го последваха. — Опасявам се, че беше права.
	И просто така бях спасена от социално унижение от един осемдесет и шест годишен мъж. Емет Хенри си бъбреше с мен по време на ордьовъра със скариди, като ми разказваше за годините си в кънтри клуба, дългогодишната си кариера на адвокат в Манхатън и оттеглянето си в дом за възрастни хора недалеч оттук.
	— Идвам тук всеки ден. Така се поддържам във форма, а и винаги има хора, с които да си поговоря. Това е моят дом извън дома.
	— Много е красиво — казах аз и надникнах през рамо. Няколко глави моментално се извърнаха. — Разбирам защо ви се идва тук.
	Агнес изглеждаше спокойна, но забелязах леко потрепване на ръцете й.
	— О, това е сграда с историческо значение, скъпа моя. — Емет махна с ръка към една от стените, където имаше плакет. — Датира още от… — Той поспря, за да се увери, че внимавам напълно, после обяви тържествено: — Хиляда деветстотин тридесет и седма година.
	Не ми се искаше да му казвам, че на нашата улица в Англия има по-стари общински жилища. Мисля дори, че мама имаше чифт чорапогащници на повече години. Само кимнах, усмихнах се, дъвчех си пилето с гъби и се чудех дали има начин да се приближа до Агнес, която очевидно беше нещастна.
	Обядът се проточи. Емет ми разказваше безкрайни истории за клуба и забавни случки с хора, за които не бях и чувала, а от време на време Агнес ме поглеждаше и аз й се усмихвах, но виждах как помръква. Чуждите погледи непрекъснато тайничко се спираха на нашата маса и хората скланяха глави един към друг. Двете госпожи Гопник седят на сантиметри една от друга! Представете си само! След основното ястие се извиних и станах от мястото си.
	— Агнес, би ли ми показала къде е тоалетната? — Реших, че дори и десет минути далеч от тази зала ще й се отразят добре.
	Преди тя да успее да отговори, Катрин Гопник остави салфетката си на масата и се обърна към мен.
	— Аз ще ти я покажа, скъпа. Натам съм тръгнала. — Взе чантичката си и застана до мен, изчаквайки. Погледнах към Агнес, но тя не помръдна.
	После кимна.
	— Върви. Аз… ще си довърша пилето — каза тя.
	Последвах госпожа Гопник между масите в Голямата зала и навън по коридора, докато мислите ми препускаха бясно. Минахме по дълъг, застлан с мокет коридор, като аз вървях на няколко крачки след нея, после спряхме пред тоалетните. Тя отвори махагоновата врата и застана встрани, давайки ми път да мина пред нея.
	— Благодаря — измърморих и побързах да вляза в една кабинка. Дори не ми се пишкаше. Просто седнах на седалката, надявайки се, че ако остана вътре достатъчно дълго, тя може да си тръгне, преди да изляза, но когато се подадох навън, тя стоеше до мивките и освежаваше червилото си. Погледът й се плъзна към мен, докато си миех ръцете.
	— Значи сега живееш в стария ми дом — каза тя.
	— Да. — Не виждах смисъл да отричам.
	Тя нацупи устни, после, явно доволна, прибра червилото.
	— Трябва да е доста неловко за теб.
	— Просто си върша работата.
	— Хм.
	Тя извади от чантата си малка четка и леко приглади косата си. Зачудих се дали би било грубо да си тръгна и дали етикетът не ме задължаваше да се върна на масата заедно с нея. Подсуших ръцете си и се наведох към огледалото, оглеждайки за размазана спирала под очите си, като се стараех да мине повече време.
	— Как е съпругът ми?
	Примигнах.
	— Ленард. Как е той? Едва ли издаваш голяма тайна, като ми кажеш. — Отражението й ме гледаше вторачено.
	— Аз… не го виждам често. Но изглежда добре.
	— Чудех се защо не е тук. Дали артритът не го тормози отново?
	— О. Не. Мисля, че има служебен ангажимент.
	— Служебен ангажимент. Е, предполагам, че това е добра новина. — Тя грижливо прибра четката в чантата и извади пудра. Потупа леко с тампончето носа си по два пъти от всяка страна, после затвори кутийката. Не знаех какво да правя. Зарових в чантата си, мъчейки се да си спомня дали си бях взела пудрата. И тогава госпожа Гопник се обърна към мен. — Щастлив ли е той?
	— Извинете?
	— Въпросът е съвсем ясен.
	Сърцето ми сякаш се блъскаше в гърдите.
	Гласът й бе мелодичен, равен.
	— Таб не иска да говори с мен за него. Още му е доста ядосана, макар да го обича силно. Винаги е била момичето на татко. Затова си мисля, че едва ли би могла да бъде обективна.
	— Госпожо Гопник, с цялото ми уважение, наистина не смятам, че е моя работа да…
	Тя извърна глава настрани.
	— Не. Вероятно не е. — Внимателно прибра пудрата в чантичката си. — Убедена съм, че мога да отгатна какво са ви казали за мен, госпожице…?
	— Кларк.
	— Госпожице Кларк. Но съм сигурна, че знаете, че животът рядко е черно-бял.
	— Така е. — Преглътнах. — Знам също и че Агнес е добър човек. Умна е. Мила. Образована. И не е златотърсачка. Както сама казвате, тези неща рядко са еднозначни.
	Очите й срещнаха моите в огледалото. Останахме така още няколко секунди, после тя затвори чантичката си и с един последен поглед в огледалото ми отправи изкуствена усмивка.
	— Радвам се, че Ленард е добре.


	Когато се върнахме на масата, поднесоха десертите с кафето, разговорите постепенно стихнаха и обядът вървеше към своя край. Няколко от възрастните дами бяха отведени до тоалетната, при което бастуните им трябваше да се измъкват изпод краката на столовете, в които се блъскаха, и това предизвика лека суматоха. Управителят на клуба, който носеше официален костюм и се бе изпотил, се изправи на малкия подиум в единия край на залата. Той любезно благодари на всички присъстващи, после каза няколко думи за предстоящите събития в клуба, включително и за благотворителната вечеря след две седмици, поканите за която вече били разпродадени, факт, който бе посрещнат с овации. Накрая заяви, че е време за специално изявление, и погледна към нашата маса.
	Агнес издиша дълбоко и стана, а погледите на всички в залата се впериха в нея. Тя отиде до подиума и зае мястото на управителя пред микрофона. Изчака, докато той доведе една възрастна афроамериканка в тъмен костюм. Жената размахваше ръце, сякаш искаше да каже, че е излишно да се вдига толкова шум. Агнес й се усмихна, пое си дълбоко въздух, както я бях инструктирала, после остави двете си малки картончета с речта на високата масичка и заговори ясно и отчетливо.
	— Добър ден на всички. Благодаря ви, че дойдохте, и благодаря на персонала за вкусния обяд.
	Гласът й бе перфектно модулиран, думите се ронеха от устата й като полирани скъпоценни камъни след часовете на упражнения през изминалата седмица. Разнесе се одобрително мърморене. Погледнах към госпожа Гопник, чието изражение бе неразгадаемо.
	— Както мнозина от вас знаят, днес е последният ден на Мери Ландър в клуба. Искаме да й пожелаем всичко добро. Ленард ме помоли да ти предам, че много съжалява, но е възпрепятстван да присъства лично. Той цени високо всичко, което си направила за клуба, и е сигурен, че и останалите споделят мнението му. — Тя поспря, както я бях посъветвала. Залата затаи дъх и по лицата на жените се изписа очакване. — Мери започва работа в „Гранд Пайнс“ през хиляда деветстотин шестдесет и седма година като помощник в кухнята и се издига до позицията на помощник-управител на клуба. Мери, твоето присъствие и работата ти значат много за всички ни, ти наистина ще ни липсваш. Ние, както и останалите членове на клуба, бихме искали да ти връчим този подарък и да ти пожелаем да се наслаждаваш пълноценно на пенсионирането си.
	Последваха учтиви аплодисменти, на Агнес й подадоха стъклена скулптура във формата на свитък с гравираното име на Мери. Тя я подаде на възрастната жена с усмивка и остана така, докато хората правеха снимки. После се оттегли от подиума и се върна на масата, като лицето й бе пламнало от облекчение, че вече не е нужно да бъде центърът на вниманието на всички в залата. Наблюдавах как Мери позираше за нови снимки, този път с управителя. Тъкмо щях да се наведа към Агнес да я поздравя, когато Катрин Гопник се изправи.
	— Всъщност — обади се тя и гласът й се разнесе над бъбренето на останалите. — Бих искала да кажа няколко думи.
	Качи се на подиума и подмина високата масичка. Взе подаръка на Мери от ръката й и го подаде на управителя. После сграбчи ръцете на Мери в своите.
	— О, Мери — каза тя, а после се обърна, така че и двете да са с лице към гостите, и продължи: — Мери, Мери, Мери. Колко си ни скъпа само.
	Из залата се разнесоха спонтанни аплодисменти. Госпожа Гопник кимна и изчака, докато заглъхнат.
	— През годините дъщеря ми порасна, докато ти се грижеше за нея — и за нас — през стотиците, не — хилядите часове, които сме прекарали тук. Толкова щастливи мигове. Ти беше насреща и при най-малкия проблем, уреждаше нещата, бинтоваше ожулените колене и винаги имаше подръка торбичка с лед за някоя пукната глава. Мисля, че всички помним случката в хангара за лодки!
	Последва бурен смях.
	— Ти обожаваше децата ни. С Ленард винаги сме смятали това място за убежище, защото тук се чувствахме спокойни и щастливи. Тези красиви морави са били свидетели на толкова много приятни преживявания и толкова смях. Докато ние играехме голф или се наслаждавахме на страхотни коктейли с приятели, ти бе неизменно до нас и се грижеше за децата ни или ни поднасяше от своя несравним студен чай. Всички обожаваме специалния студен чай на Мери, нали, приятели?
	Последваха възторжени викове. Забелязах, че Агнес се стегна и механично заръкопляска, сякаш не бе съвсем сигурна какво друго да направи.
	Емет се наведе към мен.
	— Студеният чай на Мери е невероятен. Не знам какво слага в него, но Бог ми е свидетел, направо е убиец. — Той вдигна очи към небето.
	— Табита днес дойде специално от града, както мнозина от нас, защото знам, че не гледа на теб като на служител, а те смята за част от семейството. Всички знаем, че нищо не може да замени семейството!
	Не посмях повече да погледна към Агнес посред новите аплодисменти.
	— Мери — продължи Катрин Гопник, след като шумът отново заглъхна, — ти допринесе за утвърждаването на истинските ценности на това място — ценности, които някой може да сметне за старомодни, но които превръщат нашия кънтри клуб в това, което е: постоянство, добродетелност и лоялност. Ти беше неговото усмихнато лице и неговото туптящо сърце. Знам, че говоря от името на всички, когато казвам, че той просто няма да е същият без теб. — Възрастната жена направо грееше, очите й блестяха от сълзи. — Напълнете чаши и нека вдигнем тост за нашата прекрасна Мери!
	Залата избухна в аплодисменти. Онези, които можеха, се изправиха на крака. Докато Емет треперливо се изправяше, аз се озърнах наоколо и после, с леко угризение, сякаш извършвам предателство, също станах. Агнес се надигна последна, продължаваше да ръкопляска, а усмивката бе застинала като мъртвешка гримаса на лицето й.


	Имаше нещо утешително в един наистина претъпкан бар, в който се налага да протегнеш ръка през поне трима души пред теб, за да се добереш до бармана, и в който си късметлия, ако две трети от питието ти още е в чашата, когато най-сетне си проправиш път до масата си. „Балтазар“, обясни ми Нейтън, беше нещо като институция в Сохо: винаги претъпкан, винаги изпълнен със забавление, задължителна спирка в обиколката на баровете в Ню Йорк. И тази вечер, макар да бе неделя, беше пълно с хора, толкова шумно и оживено, че непрекъснато движещите се наоколо сервитьори, светлините и музиката бяха напълно достатъчни да заличат събитията от деня от съзнанието ми.
	Изпихме по няколко бири, застанали до бара, и Нейтън ме запозна с приятелите си от фитнеса, чиито имена моментално забравих, но които бяха забавни и любезни, и беше достатъчно присъствието на само една жена в компанията, за да ги предизвика да се шегуват солено един с друг. Най-накрая успяхме да се доберем до една маса, където аз пийнах още, хапнах чийзбургер и се почувствах по-добре. Някъде около десет часа, докато момчетата бяха заети да имитират грубо другите редовни посетители на фитнеса, като правеха смешни физиономии и надуваха мускули, станах, за да отида до тоалетната. Останах там поне десет минути, наслаждавайки се на относителната тишина, докато си оправях грима и прическата. Мъчех се да не мисля какво ли прави Сам. Това вече не ми носеше утеха, а се бе превърнало в повод за тревога. После излязох.
	— Да не би да ме следиш?
	Рязко се извърнах в коридора. Насреща ми стоеше Джошуа Райън по риза и джинси, с вдигнати вежди.
	— Какво? О, здравей! — Ръката ми инстинктивно се вдигна към косата. — Не… не, просто съм тук с приятели.
	— Шегувам се. Как си, Луиза Кларк? Далеч от Сентръл Парк. — Наведе се и ме целуна по бузата. Ухаеше приятно на лимони и нещо топло и мъжествено. — Уха. Това прозвуча почти като поезия.
	— Обикалям поред всички барове в Манхатън. Знаеш как е.
	— О, да. Намерението ти да опиташ нещо ново. Изглеждаш страхотно. Харесва ми цялата… — Той махна към правата ми рокля и жилетка с къси ръкави. — … визия на ученичка.
	— Днес трябваше да ходя в един кънтри клуб.
	— Отива ти. Искаш ли да пийнем по бира?
	— Аз… не мога да оставя приятелите си. — На лицето му се изписа разочарование. — Но, хей — добавих, — защо не дойдеш ти при нас!
	— Супер! Нека само да се обадя на моята компания. Домъкнах се с една двойка — с удоволствие ще се отърват от мен. Къде сте вие?
	С мъка си проправих път до Нейтън, с внезапно пламнало лице и леко бучене в ушите. Нямаше значение колко различен е акцентът му и какви са веждите му, както и леката извивка на очите, които не бяха точно такива, каквито ги помнех — беше невъзможно да гледам Джош и да не видя Уил в него. Зачудих се дали това някога ще престане да ме стряска така. После се зачудих на подсъзнателната употреба на думата „някога“.
	— Срещнах един приятел! — казах аз, когато Джош се появи.
	— Приятел? — обади се Нейтън.
	— Нейтън, Дийн, Арън, запознайте се с Джош Райън.
	— Забрави Трети. — Той ми се ухили, сякаш споделяхме тайничко наша си шега. — Здрасти.
	Джош протегна ръка, наведе се напред и пое тази на Нейтън. Видях как погледът на Нейтън го обхожда от глава до пети и после той се обърна към мен. Усмихнах му се ведро и невинно, сякаш имах купища страхотно изглеждащи приятели из цял Манхатън, които може случайно да се присъединят към нас в бара.
	— Някой иска ли бира? — предложи Джош. — Тук предлагат и вкусна храна, ако някой е гладен.
	— „Приятел“? — измърмори Нейтън, когато Джош отиде до бара.
	— Да. Приятел. Срещнах го на Жълтия бал. С Агнес.
	— Прилича на…
	— Знам.
	Нейтън се замисли. Погледна мен, после и Джош.
	— Онзи твой план, да казваш „да“ на нещата… Нали не си…
	— Обичам Сам, Нейтън.
	— Разбира се, скъпа. Само питам.
	Усещах изпитателния поглед на Нейтън през остатъка от вечерта. Двамата с Джош някак се озовахме на ръба на масата и далеч от всички други, където той заговори за работата си и за безумната смесица от опиати и антидепресанти, с която почти всичките му колеги се тъпчели, за да смогнат с напрежението в офиса, и как той се мъчел да не засегне с нещо лесно обидчивия си шеф, и как се провалял непрекъснато, за апартамента, който все не му оставало време да обзаведе, и какво станало, когато вманиачената му на тема чистота майка му дошла на гости от Бостън. Аз кимах и се усмихвах, слушах и се мъчех да си придам вид, сякаш го гледам със съвсем уместен интерес, а не с леко вманиачената и отнесена усмивка, която сякаш казва: „Колко ужасно много приличаш на него“.
	— Ами ти, Луиза Кларк? Почти нищо не каза през цялата вечер. Как върви ваканцията? Кога трябва да се прибираш?
	Работата. Рязко осъзнах, че последния път, когато се бяхме видели, бях излъгала коя съм. Освен това ми стана ясно, че съм твърде пияна, за да поддържам лъжата или да се почувствам засрамена, че се налага да си призная преструвката, както вероятно би било редно.
	— Джош, трябва да ти кажа нещо.
	Той се наведе напред.
	— О. Омъжена си.
	— Не.
	— Е, и това е нещо. Имаш неизлечима болест? Остават ти само няколко седмици живот?
	Поклатих глава.
	— Отегчена си? Отегчена си. Предпочиташ да си говориш с някой друг? Разбирам те. Не спрях да говоря през цялото време.
	Разсмях се.
	— He. He е това. Чудесна компания си. — Сведох очи към краката си. — Аз… не съм тази, за която се представих. Не съм приятелка на Агнес от Англия. Казах го само защото тя се нуждаеше от съюзник на Жълтия бал. Аз, хм, съм нейна асистентка. Просто асистентка.
	Когато вдигна очи, той ме гледаше втренчено.
	— И?
	Зяпнах го. В очите му имаше мънички златни искрици.
	— Луиза. Това е Ню Йорк. Тук всеки се представя за нещо повече. Всеки банков служител е младши вицепрезидент. Всеки барман има продуцентска компания. Досетих се, че сигурно работиш за Агнес, от начина, по който я обгрижваше. Никоя приятелка не би го направила. Освен ако не е наистина доста глупава. Каквато ти очевидно не си.
	— И нямаш нищо против?
	— Хей. Радвам се, че не си омъжена. Освен ако сега не кажеш, че си. Това не беше лъжа, нали?
	Беше хванал ръката ми. Усетих как дъхът ми леко спира и се наложи да преглътна, преди да проговоря.
	— Не. Но си имам приятел.
	Той не отклони очи от моите, вероятно очакваше да чуе дали няма някакво продължение, но после неохотно пусна ръката ми.
	— Е, това е жалко. — Облегна се на стола си, отпи глътка от чашата си. — И защо не е тук?
	— Защото е в Англия.
	— Но ще дойде скоро?
	— Не.
	Той направи физиономия, каквато хората правят, когато смятат, че вървиш нещо глупаво, но не искат да го кажат на глас. Сви рамене.
	— Значи можем да бъдем приятели. Знаеш, че тук всички ходят по срещи, нали? Не е непременно нещо сериозно. Ще бъда твоят изключително красив придружител.
	— Да не би под „ходене по срещи“ да имаш предвид „секс“?
	— Уха. Вие англичанките не говорите със заобикалки.
	— Просто не искам да останеш с грешно впечатление.
	— Казваш ми, че това няма да е приятелство с бонуси. Добре, Луиза Кларк. Разбирам.
	Опитах се да сдържа усмивката си. И не успях.
	— Много си сладка — отбеляза той. — И забавна. И пряма. Не приличаш на никоя от познатите ми.
	— А ти си много чаровен.
	— Това е, защото съм леко очарован.
	— А аз съм леко пияна.
	— О, сега вече ме засегна. Наистина ме засегна. — Той се хвана за сърцето.
	В този момент извърнах глава и забелязах, че Нейтън ни наблюдава. Леко повдигна вежди, после потупа китката си. Беше достатъчно да ме върне на земята.
	— Знаеш ли, наистина трябва да тръгвам. Ще ставам рано.
	— Отидох твърде далеч. Уплаших те.
	— О, не се плаша толкова лесно. Но наистина утре ме чака тежък ден. А сутрешното ми бягане не ми се отразява добре след няколко бири и текила за десерт.
	— Ще ми се обадиш ли? За една платонична бира? За да мога да си помечтая малко за теб? Сериозен съм. Обади ми се.
	Излязох навън, като през цялото време усещах погледа му върху себе си. Докато Нейтън викаше такси, аз се обърнах тъкмо когато вратата се затваряше. Едва успях да го зърна през тесния процеп на входа, но беше достатъчно, за да видя, че още ме гледа. И се усмихва.


	Обадих се на Сам.
	— Здравей — казах, когато вдигна телефона.
	— Лу? Защо ли изобщо питам? Кой друг ще ми звъни в пет без двадесет сутринта?
	— Е, какво правиш? — Излегнах се и оставих обувките си да паднат на килима.
	— Тъкмо се върнах от смяна. Четях. Ти как си? Звучиш бодра.
	— Бях в един бар. Имах тежък ден. Но сега съм много по-добре. Просто исках да чуя гласа ти. Защото ми липсваш. И си моето гадже.
	— Пияна си. — Той се разсмя.
	— Може би. Малко. Книга ли четеш?
	— Да. Роман.
	— Сериозно? Мислех, че не си падаш по художествена литература.
	— О, Кейти ми я даде. Настоява, че ще ми хареса. Не можех да понасям постоянното й натякване, затова започнах да я чета.
	— Тя ти дава книги? — Изправих се в леглото, защото доброто ми настроение внезапно се бе изпарило.
	— И какво от това? — Звучеше поразвеселен.
	— Означава, че те харесва.
	— Не е вярно.
	— Вярно е. — Алкохолът бе премахнал задръжките ми. Чух как думите се търкулват от устата ми, преди да мога да ги спра. — Ако някоя жена се опита да те накара да прочетеш нещо, то е, защото те харесва. Иска да бъде в мислите ти. Иска да те накара да мислиш за нещо определено.
	Чух го да се смее.
	— Ами ако е наръчник за поправка на мотоциклети?
	— Пак се брои. В такъв случай се опитва да ти покаже каква готина, секси и влюбена в моторите мацка е самата тя.
	— Е, тази книга не е за мотори. Някаква френска история.
	— Френска? Още по-лошо. Какво й е заглавието?
	— „Мадам дьо“
	— „Мадам дьо“ какво?
	— Просто „Мадам дьо“. Разправя се за един генерал и някакви обеци…
	— И какво?
	— Той има връзка.
	— Кара те да четеш книги за французи и любовните им афери? О, мили боже. Тя определено си пада по теб.
	— Грешиш, Лу.
	— Знам кога някой харесва друг, Сам.
	— Сериозно. — В гласа му прозвуча умора.
	— Виж, един мъж се опита да ме сваля тази вечер. Разбрах, че ме харесва. Затова направо му казах, че си имам приятел. Отпратих го по пътя му.
	— О, така ли? И кой беше той?
	— Казва се Джош.
	— Джош. Същият Джош, който ти се обади, когато си тръгвах ли?
	Дори и в леко замаяното си състояние започнах да разбирам, че този разговор не върви на добре.
	— Да.
	— И просто случайно си го срещнала в някакъв бар.
	— Да! Бях там с Нейтън. И буквално се сблъсках с него пред дамската тоалетна.
	— И какво каза той? — Сега в гласа му имаше някаква острота.
	— Той… каза, че е жалко.
	— А така ли е?
	— Как?
	— Жалко ли е?
	Последва кратко мълчание. Внезапно се почувствах ужасно трезва.
	— Просто ти предадох неговите думи. Аз съм с теб, Сам. Просто използвах този пример, за да ти покажа, че знам кога някой си пада по мен и как съм го отпратила, преди да си състави грешно мнение. Което явно ти отказваш да схванеш.
	— На мен ми се струва, че ми звъниш посред нощ, за да ми натякваш за партньорката ми в службата, която ми е дала някаква си книга, докато ти самата водиш пиянски разговори с този Джош за личните ни отношения. Господи. Ти дори не искаше да признаеш, че имаме връзка, докато не те принудих да го направиш. А сега спокойно си споделяш интимни неща с някакъв тип, когото просто си срещнала в бара. Ако наистина случайно си го срещнала там.
	— Просто ми трябваше малко време, Сам! Мислех, че само си играеш с мен!
	— Трябваше ти време, защото още беше влюбена в спомена за друг мъж. Който бе починал. А сега си в Ню Йорк, защото, ами защото той е искал да отидеш там. Затова нямам представа защо се държиш странно и ревнуваш от Кейти. Не си ми правила проблем за времето, което прекарвах с Дона.
	— Защото Дона не те гледаше влюбено.
	— Дори не си виждала Кейти! Как изобщо може да знаеш дали ме харесва, или не?
	— Видях снимките!
	— Какви снимки? — избухна той.
	Бях пълна идиотка. Затворих очи.
	— На Фейсбук профила й. Има снимки. На двама ви. — Преглътнах. — Една снимка.
	Последва дълга тишина. От онези, които крещят: „Сериозно ли говориш?“. От онези злокобни паузи, които настават, когато някой мълчаливо пренастройва представата си за теб. Когато Сам отново проговори, гласът му бе тих и овладян.
	— Този разговор е абсурден, а аз трябва да поспя.
	— Сам, аз…
	— Заспивай, Лу. Ще говорим по-късно.
	Затвори ми.


>	Дванадесета глава

	Почти не спах заради всички неща, които ми се искаше да съм казала или да не съм казала и които се въртяха в неспирна въртележка в главата ми, а накрая се събудих от тропане по вратата. Измъкнах се с мъка от леглото, отворих и видях на прага да стои госпожа Де Уит по халат. Изглеждаше дребничка и крехка без обичайните си грим и прическа, лицето й беше набръчкано от тревога.
	— О, тук си, значи — каза тя, сякаш можеше да съм другаде. — Ела. Ела. Трябва ми помощта ти.
	— К-какво? Кой ви пусна?
	— Едрият мъж. Австралиецът. Ела. Няма време за губене.
	Потърках очи, мъчейки се да се разбудя.
	— Той ми е помагал преди, но каза, че не може да остави господин Гопник. О, какво значение има това? Отворих вратата тази сутрин да извадя боклука, а Дийн Мартин изтича навън и сега е някъде в сградата. Нямам представа къде. Не мога да го намеря сама. — Гласът й потреперваше, но все още бе властен, а ръцете й постоянно се вдигаха към главата. — По-бързо. По-бързо. Страхувам се, че някой ще отвори входната врата и ще излезе на тротоара. — Тя закърши ръце. — Не може да се оправи сам навън. А и някой може да го открадне. Той е породист, нали знаеш.
	Грабнах си ключа и тръгнах след нея по коридора, все още по тениска.
	— Къде сте го търсили?
	— Ами никъде, скъпа. Не ме бива в ходенето. Затова се нуждая от помощта ти. Ще ида да си взема бастуна.
	Изгледа ме, сякаш бях казала някаква огромна глупост. Въздъхнах и се опитах да си представя къде бих отишла, ако бях кривогледо кученце с неочаквано придобита свобода.
	— Той е всичко, което имам. Трябва да го намериш. — Тя се закашля, сякаш дробовете й не можеха да издържат на напрежението.
	— Ще потърся първо в централното фоайе.
	Изтичах надолу по стълбите, водена от презумпцията, че Дийн Мартин не може да си повика асансьора, и оглеждах коридорите за дребничък ядосан мопс. Нямаше никой. Погледнах си часовника и с лек потрес установих, че това е така, защото още нямаше шест часа. Надникнах зад и под бюрото на Ейшък, после изтичах до офиса му, който беше заключен. През цялото време тихичко виках Дийн Мартин по име, като се чувствах леко глупаво. От него нямаше и следва. Изтичах нагоре по стълбите и повторих същото упражнение на нашия етаж, като проверих в кухнята и страничните коридори. Нищо. Потърсих и на четвъртия етаж, преди да осъзная, че щом аз бях останала без дъх, шансът е почти нулев един дребен и дебел мопс да може да се изкачи толкова високо, и то бързичко. И тогава чух отвън трополенето на камиона за боклука. И си спомних за старото ни куче, което имаше забележителната дарба да понася — и дори да се наслаждава — на възможно най-противните миризми, познати на човечеството.
	Запътих се към служебния вход. Там, запленен, стоеше Дийн Мартин и точеше лиги, докато хората от службата по чистота търкаляха огромните миризливи контейнери от сградата до камиона си. Приближих се бавно, но шумът бе толкова силен, а вниманието му така приковано от боклука, че изобщо не ме чу чак докато не го сграбчих.
	Някога държали ли сте разбеснял се мопс? Не бях ставала свидетел на такова теглене и дърпане, откакто се бе наложило да държа двегодишния Том на дивана, докато сестра ми вадеше топче от лявата му ноздра. Мъчех се да задържа Дийн Мартин, а той се мяташе наляво и надясно, очите му бяха изскочили от ярост, докато възмутеното му джафкане отекваше из тихата сграда. Наложи се да го стисна с две ръце, извила глава встрани, за да не ме достигнат тракащите му челюсти. Някъде отгоре чух госпожа Де Уит да вика:
	— Дийн Мартин? Това той ли е?
	С огромни усилия успях да го задържа в ръцете си. Изтичах нагоре по стълбите, само и само по-бързо да се отърва от него.
	— Намерих го! — задъхано заявих.
	Госпожа Де Уит пристъпи напред с протегнати ръце. Вече бе приготвила каишката му, която ловко закачи за нашийника, докато аз го пусках на земята. При което с бързина, напълно несъизмерима с размера и формата му, той се извърна рязко и заби зъби в лявата ми ръка.
	Ако беше останал човек в сградата, който да не е бил разбуден от джафкането му, моят вик със сигурност бе поправил това.
	Поне беше достатъчно силен, за да стресне Дийн Мартин, така че ме пусна. Приведох се над ръката си и изругах високо, а кръвта вече избиваше върху раната ми.
	— Кучето ви ме ухапа! И то сериозно!
	Госпожа Де Уит си пое въздух и леко изпъна рамене.
	— Ами, разбира се, след като го беше стиснала толкова здраво. Сигурно му е било ужасно некомфортно! — Тя прибра малкото куче вътре, където то продължи да ръмжи по мой адрес с оголени зъби. — Ето, виждаш ли? — махна към него. — Виковете ти го уплашиха. Сега е ужасно разстроен. Трябва да научиш нещичко за кучетата, за да се грижиш правилно за тях.
	Не можех да отроня и дума. Долната ми челюст бе увиснала като на герой в анимационно филмче. Точно в този момент вратата ни рязко се отвори и на прага се появи господин Гопник в спортно долнище и тениска.
	— Каква, за бога, е тази врява? — попита той и излезе в коридора. Сепнах се от строгостта в гласа му. Той огледа разкрилата се пред очите му сцена, в която аз стоях по тениска и шорти, стиснала окървавената си ръка, а възрастната дама бе по халат и кучето джафкаше до краката й. Зад гърба на господин Гопник забелязах Нейтън в униформа, вдигнал кърпа към лицето си. — Какво, по дяволите, става тук?
	— О, попитай това окаяно момиче. Тя започна всичко. — Госпожа Де Уит вдигна Дийн Мартин на ръце и после отново размаха тънкия си пръст към господин Гопник. — И не смей да ми четеш лекции на тема шум в тази сграда, младежо! Твоят апартамент е като истинско казино във Вегас с цялото това движение напред-назад. Изненадана съм, че никой не се е оплакал на господин Овиц.
	След което вирна брадичка, обърна се и затвори вратата.
	Господин Гопник примигна два пъти, погледна ме, после отново се вторачи в затворената врата. Последва кратко мълчание. И после неочаквано той се разсмя.
	— Младежо! Виж ти — поклати глава той, — много отдавна никой не ме е наричал така. — Обърна се към Нейтън зад него. — Явно добре се грижиш за мен.
	Някъде от апартамента се разнесе приглушен глас:
	— Не се ласкай толкова, Гопник!


	Господин Гопник разпореди Гари да ме закара с колата до личния му лекар, за да ми бият инжекция против тетанус. Изчаках да ме приемат в стая, която много приличаше на фоайето на луксозен хотел, след което ме прегледа лекар на средна възраст от ирански произход, който със сигурност бе най-любезният човек, когото някога съм срещала. Когато погледнах сметката, която асистентът на господин Гопник щеше да уреди, забравих за ухапването и за малко да припадна.
	Агнес вече бе чула историята, когато се върнах. Явно цялата сграда говореше за мен.
	— Трябва да я съдиш! — весело заяви тя. — Тя е ужасна и досадна старица. А онова куче явно е опасно. Не съм сигурна, че е безопасно да живеем в същата сграда. Трябва ли ти почивен ден? Ако ти трябва, аз бих могла да я осъдя за пропуснати ползи.
	Нищо не казах, скривайки дълбоко мрачните си мисли за госпожа Де Уит и Дийн Мартин.
	— Няма ненаказано добро, нали? — отбеляза Нейтън, когато се видяхме в кухнята. Вдигна ръката ми и огледа превръзката. — Господи. Това дребно кученце трябва да бъде държано на къс повод.
	Но въпреки че й бях доста ядосана, не можех да забравя думите на госпожа Де Уит, когато бе дошла до вратата ми. „Той е всичко, което имам.“


	Макар Табита да се върна в своя апартамент, настроението в цялата сграда остана напрегнато, приглушено и нарушавано от случайни избухвания. Господин Гопник продължи да прекарва дълги часове на работа, докато Агнес запълваше голяма част от времето си с разговори по телефона с майка си. Останах с впечатлението, че се е разразила някаква семейна криза. Илария изгори една от любимите ризи на Агнес, което според мен бе, без да иска, защото от няколко седмици се оплакваше от регулатора за температурата на новата ютия. Но Агнес се разфуча и заяви, че не е лоялна, нарече я предателка, кучка и захвърли съсипаната риза в лицето й. Тогава Илария най-сетне избухна и заяви на господин Гопник, че не може да продължава да работи тук, че било невъзможно, че никой не работел толкова усърдно и за толкова малко през годините. Не можела да търпи повече и искала да си подаде предизвестие за напускане. Господин Гопник с кротки думи и многозначително сведена глава я убеди да си промени решението, като освен това вероятно й е предложил и увеличение на заплатата, но този явен акт на предателство накара Агнес да затръшне вратата си толкова силно, че събори и втората малка китайска вазичка от масичката в хола, която се разби с музикален звън, а самата Агнес прекара цялата вечер в плач в гардеробната си.
	Когато се появих на другата сутрин, Агнес седеше до съпруга си на масата за закуска, облегнала глава на рамото му, докато той тихичко шепнеше нещо в ухото й, а пръстите им бяха сплетени. Тя се извини официално на Илария, докато той я наблюдаваше усмихнат, след което тръгна за работа, а тя се разфуча на полски и продължи да ругае през цялото време, докато тичахме из парка.
	Същата вечер тя заяви, че заминава за Полша за уикенда, за да се види със семейството си, и аз изпитах облекчение, че не желае да я придружавам. Понякога в този огромен апартамент, с непрестанно променящите се настроения на Агнес и пораждащото се напрежение между нея и господин Гопник, Илария и неговите близки, се чувствах доста клаустрофобично. Мисълта да остана сама за няколко дни, ми се струваше като глътка въздух.
	— Какво искаш да правя, докато те няма? — попитах аз.
	— Почини си! — усмихна се тя. — Ти си ми приятелка, Луиза! Забавлявай се, докато ме няма. О, толкова се вълнувам, че ще видя семейството си. Нямам търпение. — Тя плесна с ръце. — Отивам в Полша! Няма да ходя на никакви тъпи благотворителни събития! Толкова съм щастлива.
	Спомних си, че не искаше да остави съпруга си дори и за една вечер, когато бях започнала да работя за тях. Но побързах да заровя тази мисъл дълбоко.
	Когато се върнах в кухнята, все още замислена над тази промяна, заварих Илария да се кръсти.
	— Добре ли си, Илария?
	— Моля се — отвърна тя, без да вдига очи от тигана си.
	— Всичко наред ли е?
	— Наред е. Моля се онази уличница повече да не се върне.


	Пратих имейл на Сам, докато в главата ми се въртеше една идея, която ме изпълваше с вълнение. Щях да му звънна, но той мълчеше след последния ни телефонен разговор и се опасявах, че още ми е ядосан. Писах му, че неочаквано имам свободен тридневен уикенд, че съм проверила полетите и мисля, че мога да се поглезя с непредвидено пътуване до дома. Защо пък не? За какво друго да си харча заплатата? Завърших имейла с усмихнато личице, самолетче, сърчица и целувки.
	Отговорът дойде след около час.
C>
	Съжалявам. Ще работя през цялото време, а в събота вечерта обещах на Джейк да го заведа на „02 Арена“ да гледа някаква група. Идеята е чудесна, но този уикенд не е подходящ. С х
C$
	Зяпнах имейла му и се борех с усещането, че съм била полята с ледена вода. Чудесна идея. Сякаш съм предложила разходка из парка.


	— Чувствата му към мен са охладнели, нали?
	Нейтън го прочете два пъти.
	— Не. Просто ти казва, че е зает и моментът не е подходящ да се прибереш неочаквано у дома.
	— Охладнял е към мен. В този имейл няма нищо. Никаква любов, никакво… желание.
	— Или може да е бил на път за работа, докато го е писал. Или в тоалетната. Или е говорил с шефа си. Просто е мъж.
	Не му повярвах. Познавах Сам. Взирах се в тези два реда и отново се опитвах да разгадая тона им, скрития им смисъл. Влязох във Фейсбук, макар да се мразех за това, за да проверя дали Кейти Инграм не се е похвалила, че ще прави нещо специално през този уикенд. Подразних се, че не е публикувала нищо. Което бе логично да направиш, ако се каниш да съблазниш нечий чужд секси приятел парамедик. После си поех дълбоко въздух и му отговорих. Е, написах няколко отговора, но изпратих следния имейл:
C>
	Няма проблем. Беше случайно хрумване! Надявам се да си изкарате страхотно с Джейк.
C$
	А след като натиснах бутона за изпращане, осъзнах, че думите в имейла биха могли да се различават от действителността.


	Агнес замина в четвъртък вечерта, натоварена с подаръци. Изпратих я с широка усмивка и се строполих пред телевизора.
	В петък сутрин отидох на изложба на китайски оперни костюми в секцията за костюми на „Метрополитън“ и прекарах цял час в разглеждане на сложната бродерия по яркоцветните роби, възхищавах се на огледалния блясък на коприната. Оттам, вдъхновена от видяното, отидох до Западна тридесет и седма улица да посетя няколко магазинчета за платове и шивашки материали, които си бях набелязала предната седмица. Октомврийският ден беше хладен и свеж, предвещаващ настъпването на зимата. Взех метрото и се зарадвах на задушната му и леко спарена топлина. Прекарах близо час в оглеждане на рафтовете, изгубена сред топовете шарени дамаски. Бях решила да съставя собствено цветно табло на настроенията за Агнес, когато тя се върнеше, като покрия малкия шезлонг и всички възглавнички с ярки и веселил цветове — изумруденозелено и розово, с разкошни принтове на папагали и ананаси, съвсем различни от приглушените дамаски и завеси, които скъпоплатените интериорни дизайнери непрекъснато й предлагаха. Онези цветове бяха в стила на първата госпожа Гопник. Агнес трябваше да остави своя отпечатък в апартамента — нещо дръзко, свежо и красиво. Обясних какво искам да направя и жената зад щанда ми каза за един друг магазин, в Ист Вилидж — за дрехи втора употреба, където имали и топове винтидж платове.
	Витрината му не беше многообещаваща — овехтяла и в стил седемдесетте години, тя предлагаше „многообразие от винтидж дрехи от всички десетилетия и стилове на ниски цени“. Но все пак влязох и се заковах на място. Бе истински склад, оборудван с въртележки с дрехи в определени секции, обозначени с ръчно изписани табелки, които гласяха: „1940“, „1960“, „Дрехи, за които само си мечтаеш“ и „Изгодна сделка: Няма нищо страшно в един разпран шев“. Миришеше на застояло, на много стари парфюми, на изядена от молците кожа и на отдавна забравени вечери навън. Вдъхнах всичко това като кислород, сякаш бях открила отново част от себе си, за която едва бях осъзнавала, че ми липсва. Обикалях из магазина, изпробвах купища дрехи от дизайнери, които никога не бях чувала и чиито имена бяха като прошепнато ехо от отдавна отминали епохи — „ушито от Майкъл“, „Фонсека от Ню Джърси“, „Мис Арамис“ — прокарвах пръсти по невидимите шевове, докосвах буза до китайски коприни и шифон. Искаше ми се да купя десетки неща, но накрая се спрях на тъмносиня вталена коктейлна рокля с огромни кожени ръкавели и дълбоко деколте. Казах си, че кожата не се брои, ако е на повече от шестдесет години. Взех и гащеризон от изтъркан деним, каквито са носели навремето железничарите, и една карирана риза, от която ти се искаше да отсечеш някое дърво или да яхнеш кон с рошава опашка. Можех да остана там цял ден.
	— Заглеждам тази рокля тоооолкова отдавна — каза момичето на касата, когато я сложих пред нея. Беше с много татуировки, боядисаната й в черно коса бе прибрана на огромен висок кок, а очите й бяха очертани с плътен черен молив. — Но не можах да си побера задника в нея. На теб ти стоеше добре.
	Гласът й беше дрезгав, леко удебелен от цигарите и непоносимо секси.
	— Нямам представа кога ще я облека, но просто трябваше да я купя.
	— И аз непрекъснато правя така. Сякаш дрехите ти говорят, нали? Тази рокля направо ми крещеше: „Купи ме, глупачке! И престани да се тъпчеш с чипс!“. — Тя я погали. — Сбогом, приятелко. Съжалявам, че те разочаровах.
	— Магазинът ви е невероятен.
	— Е, оправяме се някак. Притиснати сме между брулещия вятър на вдигащите се наеми и жителите на Манхатън, които предпочитат да отидат в „Ти Джей Макс“, вместо да си купят нещо оригинално и красиво. Погледни какво качество. — Тя повдигна подплатата на роклята и посочи ситните шевове. — Как можеш да се надяваш да получиш такава изработка в някой претъпкан шивашки цех в Индонезия? Никой в целия щат Ню Йорк няма да има подобна рокля. — Тя повдигна вежди. — Освен теб, англичанке. Откъде имаш тази красота?
	Бях със зеленото военно палто, за което баща ми се шегуваше, че мирише, сякаш е било в Кримската война, допълнено от червена плетена шапка. Носех ботуши „Док Мартенс“, карирани вълнени шорти и чорапогащник.
	— Много ми харесва стила ти. Ако някога решиш да се отървеш от това палто, ще го продам на мига. — Тя щракна с пръсти толкова силно, че главата ми залитна назад. — Военно палто. Никога не излизат от мода. Имам червено палто на пехотинец, което баба ми се кълне, че е откраднала от страж на Бъкингамския дворец. Отрязах му дългата задна част и го превърнах в късо сако. Нали се сещаш, от което ти замръзва задника? Искаш ли да видиш снимка?
	Исках. Двете с продавачката се наведохме над снимката на това късо сако, както правят другите жени над снимки на бебета. Тя се казваше Лидия и живееше в Бруклин. Двете със сестра й Анджелика наследили магазина от родителите си преди седем години. Имали малка, но лоялна клиентела, но се издържали предимно благодарение на телевизионни и филмови дизайнери на костюми, които купували дрехи, за да ги разшият и прекроят. Повечето от стоката им идвала, сподели тя, от разпродажби в именията.
	— Флорида е истинско чудо. Блика от баби, които имат огромни климатизирани дрешници, пълни до пръсване с коктейлни рокли от петдесетте години, които така и не са изхвърлили. На всеки няколко месеца летим дотам и зареждаме магазина най-вече благодарение на опечалените роднини. Но става все по-сложно. Напоследък конкуренцията е голяма. — Подаде ми визитка с уебсайта им и имейл адрес. — Ако някога решиш, че искаш да продадеш нещо, само ми се обади.
	— Лидия — казах, докато тя опаковаше дрехите в хартия, преди да ги сложи в торбичка. — Мисля, че по-скоро съм купувач, отколкото продавач. Но все пак благодаря. Магазинът ви е просто върхът. Чувствам се… чувствам се като у дома си.
	— Много си сладка. — Каза го без никаква промяна на изражението. Вдигна показалец, после се наведе под щанда. Изправи се с чифт винтидж слънчеви очила, тъмни, с бледосиня пластмасова рамка. — Някой ги остави преди месеци тук. Канех се да ги изложа за продан, но току-що ми хрумна, че ще изглеждат прекрасно на теб, особено с онази рокля.
	— Сигурно не бива — подхванах аз. — Вече похарчих толкова…
	— Шшт! Те са подарък. Така си ми задължена и ще трябва да дойдеш пак. Ето. Виж колко сладко изглеждаш с тях? — Тя вдигна едно огледало.
	Трябваше да призная, че ми стояха добре. Нагласих рамката на носа си.
	— Е, това официално е най-хубавият ми ден в Ню Йорк. Лидия, ще се видим другата седмица. В общи линии вече ще харча всичките си пари тук.
	— Супер! Ето как емоционално изнудваме клиентите си, за да си плащаме наема! — Тя запали цигара „Собрание“ и ми махна за довиждане.


	Прекарах следобеда в съставяне на цветното табло на настроението и изпробване на новите дрехи, но внезапно се оказа, че вече е шест часът, а аз седях на леглото си и барабанях с пръсти по коленете си. Бях се зарадвала на мисълта, че ще разполагам с време за себе си, но сега вечерта се простираше пред мен като пуста и безбрежна пустиня. Пратих съобщение на Нейтън, който още беше с господин Гопник, да видя дали не иска да хапнем по нещо след работа, но той имал среща и ми го каза мило, но категорично, както правят хората, когато не искат да им светиш.
	Отново се замислих дали да не звънна на Сам, но вече се съмнявах, че телефонните ни разговори ще протекат както си ги представях, затова, въпреки че дълго се вглеждах в телефона, пръстите ми така и не посегнаха към него. Сетих се за Джош и се зачудих дали ако му се обадя и го поканя да се видим на по питие, той няма да реши, че това значи нещо повече. А после се зачудих дали самият факт, че искам да се видя с него, не означава нещо повече. Проверих фейсбука на Кейти Инграм, но още не бе публикувала нищо. А после, преди да направя още някоя подобна глупост, отидох в кухнята и попитах Илария дали не се нуждае от помощ в приготвянето на вечерята, което я накара да се олюлее на черните си чехли на токчета и да се вторачи подозрително в мен в продължение на цели десет секунди.
	— Искаш да ми помогнеш в приготвянето на вечерята?
	— Да — потвърдих с усмивка.
	— Не — отсече тя и ми обърна гръб.
	До тази вечер не бях осъзнала колко малко хора познавам в Ню Йорк. Животът ми бе толкова плътно ангажиран с този на Агнес, с нейния график и нейните нужди, че дори не ми бе хрумнало, че нямам приятели. Но когато останеш сам в града в петък вечер, без никакви планове, ами чувстваш се като… неудачник.
	Разходих се до ресторантчето с хубаво суши и си купих супа мисо и малко сашими, които не бях опитвала преди, като се стараех да не мисля, че дъвча змиорка, изпих една бира, после си легнах и запрехвърлях телевизионните канали, изтласквайки от съзнанието си всякакви мисли за Сам. Повтарях си, че съм в Ню Йорк, центъра на Вселената. И какво като съм останала у дома в петък вечер? Просто си почивах от натоварената си и важна нюйоркска работа. Можех да изляза във всяка друга вечер, ако поисках. Повторих си го няколко пъти. И тогава телефонът ми изписука.
	„Пак ли обикаляш баровете на Ню Йорк?“.
	Знаех кой е, без да погледна. Нещо вътре в мен потрепна. Поколебах се за миг, преди да отговоря.
	„Просто си стоя вкъщи всъщност“.
	„Искаш ли една приятелска бира с изтощен роб на корпоративна надница? Ако не друго, то поне ще се погрижиш да не се прибера с неподходяща жена“.
	Усмихнах се. После написах:
	„Какво те кара да мислиш, че ще те спася?“.
	„Да не искаш да кажеш, че никой не би повярвал, че сме двойка?“.
	Опс, това беше жестоко.
	„Исках да кажа, кое те кара да мислиш, че няма да те оставя да се прибереш с друга?“.
	„Фактът, че изобщо отговаряш на съобщенията ми?“.
	Към това бе добавил усмихнато личице.
	Спрях да му пиша, защото внезапно се почувствах като предателка. Гледах си телефона и виждах как курсорът мига нетърпеливо на екрана. Накрая той ми писа:
	„Провалих ли всичко? Всичко обърках, нали? По дяволите, Луиза Кларк. Просто исках да изпия една бира с красиво момиче в петък вечер и бях готов да пренебрегна чувството на леко отчаяние от факта, че то е влюбено в друг. Толкова много харесвам компанията ти. Защо не излезем да пием по бира? Само една?“.
	Лежах на възглавницата и се колебаех. Затворих очи и простенах. После се изправих и написах:
	„Много съжалявам, Джош. Не мога. Х.“
	Той не отговори. Бях го обидила. Никога повече нямаше да го чуя.
	Но после телефонът ми пак изписука.
	„Добре. Но ако се забъркам в някоя каша, ще ти пратя съобщение рачо призори да дойдеш да ме вземеш, като се престориш на лудата ми ревнива приятелка. Бъди готова да се разправяш жестоко. Става ли?“.
	Усетих, че се усмихвам.
	„Това е най-малкото, което мога да направя. Приятно прекарване.“
	„И на теб. Но не твърде приятно. В момента ме крепи единствено мисълта, че тайничко съжаляваш, че не си излязла с мен, х“.
	Мъничко съжалявах. Разбира се, че съжалявах. Човек не може да гледа до безкрай епизодите на „Теория за Големия взрив“. Изключих телевизора и се вторачих в тавана, замислена за приятеля си от другата страна на Атлантическия океан и за американеца, който приличаше на Уил Трейнър и който наистина искаше да излезе с мен, а не с някое момиче с руса коса, което изглежда, сякаш носи прашки с пайети под полата си. Замислих се дали да не звънна на сестра си, но не исках да безпокоя Том.
	За пръв път, откакто бях пристигнала в Америка, усетих физически, че съм на грешното място, сякаш невидими нишки ме теглеха на хиляди мили оттук. В един момент се почувствах толкова зле, че когато влязох в банята и видях огромна кафява хлебарка на мивката, не изпищях както обикновено, а за момент се замислих дали да не я превърна в домашен любимец като герой от детска книжка. Тогава осъзнах, че вече определено мисля като някоя пълна откачалка, затова просто я напръсках с „Райд“.
	В десет часа, раздразнена и неспокойна, отидох в кухнята и откраднах две от бирите на Нейтън, след което пъхнах извинителна бележка под вратата му и ги изпих една след друга толкова бързо, че едва успях да потисна шумното оригване накрая. Почувствах се зле, задето бяха убила проклетата хлебарка. Какво толкова ми правеше гадинката? Просто си вършеше хлебарските дела. Може да е била самотна. Може да е искала да се сприятелим. Потърсих я под мивката, където я бях сритала, но определено си беше мъртва. Това незнайно защо ме вбеси. Нали уж не можело да бъдат унищожени. Явно са ме лъгали за хлебарките. Добавих и това към списъка си с неща, за които да се ядосвам.
	Сложих си слушалките и запях на глас няколко песни на Бионсе, които си знаех, че ще ме накарат да се почувствам по-зле, но някак си не ме интересуваше. Порових си в телефона и прегледах няколкото снимки, на които бяхме двамата със Сам, мъчейки се да преценя дълбочината на чувствата му, съдейки по ръката му върху раменете ми или начина, по който бе наклонил глава към мен. Гледах ги и се мъчех да си спомня какво точно ме караше да се чувствам толкова сигурна и спокойна в прегръдките му. После грабнах лаптопа си, отворих имейла и му написах писмо:
C>
	Липсвам ли ти?
C$
	Натиснах бутона за изпращане и в същия миг осъзнах, че докато думите ми се носят в пространството, се бях обрекла на незнаен брой часове в тревога дали ще ми отговори.


>	Тринадесета глава

	Събудих се с ужасно чувство, и то не заради бирата. Отне ми по-малко от десет секунди неясното усещане за гадене да мине по някой синапс в мозъка ми, който да го свърже със спомена за стореното предната вечер. Бавно отворих лаптопа си и притиснах юмруци към очните си ябълки, когато открих, че наистина съм го изпратила и не, нямаше отговор от него. Дори и след като натиснах бутона за обновяване на страницата четиринадесет пъти подред.
	Свих се в поза зародиш с надеждата да се отърва от топката, която се бе свила в стомаха ми. После се зачудих дали да не му се обадя и да обясня, че: „Виж какво, много смешно!“. Била съм малко развеселена и носталгично настроена, искала съм просто да чуя гласа му, нали така, съжалявам… но той ми беше казал, че ще работи цялата събота, което означаваше, че точно сега е в линейката с Кейти Инграм. А не ми се искаше да водя този разговор, докато тя е наблизо.
	За първи път, откакто бях започнала да работя за семейство Гопник, уикендът се простираше пред мен като безкрайна и мрачна пустош.
	Затова постъпих както би постъпило всяко момиче, когато е далеч от дома и е малко тъжно. Изядох половин кутия шоколадови бонбони и се обадих на мама.
	— Лу! Ти ли си? Чакай малко, тъкмо пера долните гащи на дядо ти. Нека да спра топлата вода.
	Чух как мама отиде до другия край на кухнята, радиото, което тихичко бръмчеше на заден план, рязко бе изключено и мигновено се пренесох в къщичката ни на улица „Ренфрю“.
	— Здрасти! Върнах се! Всичко наред ли е? — Звучеше леко задъхана. Представих си я как си развързва престилката. Винаги я махаше по време на важен телефонен разговор.
	— Всичко е наред! Напоследък нямах време да си поговорим, затова сега реших да ти звънна.
	— Не е ли ужасно скъпо? Мислех, че само ще пращаш имейли. Да не получиш после сметка за хиляди лири? Гледах предаване за хора, които използват телефоните си, докато са на почивка. После им се налага едва ли не да си продадат къщата, за да покрият сметките.
	— Проверих тарифите. Радвам се да те чуя, мамо.
	Радостта на мама от обаждането ми ме накара да се засрамя, че не съм й звъннала по-рано. Разправяше ми как искала да се запише на вечерен курс за поезия, когато дядо се почувствал по-добре, за сирийските бежанци, които се били настанили в долния край на нашата улица, и как им давала уроци по английски.
	— Разбира се, през половината време не разбирам и думичка от това, което казват, но пък си рисуваме картинки, нали се сещаш? А Зейна — така се казва майката — винаги ми приготвя нещо вкусно в отплата. Няма да повярваш какви чудеса може да направи с многолистно тесто. Наистина са много мили, цялото семейство.
	Каза ми също, че новият доктор посъветвал татко да отслабне малко; че слухът на дядо съвсем го нямало вече и че телевизорът винаги бил включен толкова силно, че всеки път, като го пуснел, тя за малко да се напишка; а Димфна, дето живееше през две къщи от нашата, била бременна и можели да я чуят как повръща сутрин, обед и вечер. Седях на леглото си и слушах, и изпитвах странна утеха, че животът си продължаваше както обикновено някъде другаде по света.
	— Говорила ли си скоро със сестра си?
	— Не и в последните няколко дни, защо?
	Тя снижи глас, сякаш Трина беше в стаята, а не на четиридесет мили оттам.
	— Има си мъж.
	— Да, знам.
	— Знаеш ли? И какъв е той? Не иска нищо да ни каже. Вече излиза с него по два-три пъти в седмицата. Все си тананика и се усмихва, когато заговоря за него. Много е странно.
	— Странно ли?
	— Сестра ти да се усмихва толкова. Доста се бях притеснила. Имам предвид, всичко хубаво, но тя не е на себе си. Лу, отидох в Лондон, за да гледам Том вечерта, и когато тя се върна, си тананикаше.
	— Уха.
	— Нали. И то почти в тон. Казах на татко ти и той ме обвини, че не съм била романтична. Не съм била романтична! Заявих му, че само жена, която истински вярва в романтиката, може да остане омъжена, след като тридесет години му е прала гащите.
	— Мамо!
	— О, боже. Забравих. Ти още сигурно не си закусила. Е, както и да е. Ако говориш с нея, опитай се да измъкнеш малко информация. Как е твоят човек, между другото?
	— Сам? О, той… добре е.
	— Чудесно. Отби се в апартамента ти няколко пъти, след като беше заминала. Мисля, че просто искаше да е близо до теб, Бог да го благослови. Трина каза, че бил много тъжен. Все си намирал нещо да свърши из апартамента. Веднъж ни гостува за обяд. Но от известно време не е минавал.
	— Много е зает, мамо.
	— Сигурна съм. Неговата работа е много отговорна. Е, добре, да те оставям на мира, преди сметката да разори и двете ни. Казах ли ти, че ще се виждам с Мария тази седмица? Жената от тоалетната в хубавия хотел, където бяхме миналия август, помниш ли? В петък ще ида до Лондон да видя Трина и Том и ще се отбия при Мария за обяд.
	— В тоалетните?
	— Не ставай смешна. Има страхотна оферта за две порции на цената на една за спагети и паста в онази италианска верига на площад „Лестър“. Все й забравям името. Мария много внимава къде ходи — казва, че можеш да съдиш за кухнята на един ресторант по чистотата на тоалетните. Явно този има много добър график за поддържане на чистота. На всеки кръгъл час. Всичко наред ли е при теб? Как е бляскавият живот на Пета улица?
	— Авеню. Пето Авеню, мамо. Страхотно е. Всичко е… невероятно.
	— Да не забравиш да ми пратиш нови снимки. Показах на госпожа Едуардс онази, на която си на Жълтия бал, и тя каза, че приличаш на кинозвезда. Не каза на коя точно, но знам, че го каза с хубаво чувство. Разправях на баща ти, че е хубаво да ти дойдем на гости, преди да си станала твърде важна персона!
	— Това няма да се случи.
	— Ужасно се гордеем с теб, миличка. Не мога да повярвам, че имам дъщеря във висшето общество на Ню Йорк, която се вози в лимузини и си общува с важните клечки.


	Огледах се в стаичката си с тапети от осемдесетте години и мъртвата хлебарка под мивката.
	— Да — съгласих се. — Наистина съм голяма късметлийка.
	Опитах се да не мисля какво означава това, че Сам вече не изпитва нужда да се отбие до апартамента ми, за да се почувства по-близо до мен. Станах и се облякох. Изпих чаша кафе и слязох долу. Канех се ида отново до магазина за винтидж дрехи. Много се надявах, че Лидия няма да има нищо против да се помотая там.
	Бях подбрала внимателно тоалета си — този път бях с тюркоазна туника в китайски стил, с черен вълнен панталон под коленете и чифт червени пантофки. Дори и само фактът, че бях облякла нещо различно от поло блуза и панталон от изкуствена материя, вече ме караше да се чувствам по-добре в кожата си. Прибрах косата си на две плитки, които завързах отзад с тънка червена панделка, добавих и очилата, които Лидия ми бе подарила, както и едни обеци във формата на Статуята на свободата, които се бяха оказали неустоими, въпреки че бяха на сергия с туристически дрънкулки.
	Чух врявата, докато слизах по стълбите. Отначало се зачудих в какво ли се е забъркала пак госпожа Де Уит, но когато се появих зад ъгъла, видях, че на висок глас говори млада жена, която явно буташе малко дете в ръцете на Ейшък.
	— Ти каза, че това е моят ден. Обеща ми. Трябва да ида на протеста!
	— Не мога, скъпа. Винсент е болен. Няма кой да пази входа.
	— Тогава децата ти могат да седят вътре, докато си зает. Отивам на протеста, Ейшък. Имат нужда от мен.
	— Не мога да гледам децата тук!
	— Библиотеката ще бъде затворена, скъпи. Разбираш ли? Знаеш, че това е единственото място с климатик, където мога да ида през лятото! И единственото място, където се чувствам като разумен човек. Ти ми кажи къде другаде в квартала мога да заведа децата, докато съм сама по осемнадесет часа на ден.
	Ейшък вдигна очи и ме забеляза.
	— О, здравей, госпожице Луиза.
	Жената се обърна. Не съм сигурна какво точно бях очаквала от жената на Ейшък, но не си я бях представяла като войнствена натура, с джинси и лента през челото, с разпиляна по гърба къдрава коса.
	— Добро утро.
	— Добро утро. — Тя се извърна. — Няма да го обсъждам повече, скъпи. Ти ми каза, че събота е моят ден. Отивам на протестното шествие, за да защитя ценна обществена придобивка. Това е.
	— Ще има и друго шествие следващата седмица.
	— Трябва да притискаме властите! Сега е времето, когато общинските съветници определят финансирането! Ако сега не излезем на улицата и местните новини не го отразят, ще си кажат, че никой не го е грижа. Знаеш как действат връзките с обществеността, нали скъпи? Знаеш какво движи този свят?
	— Ще си изгубя работата, ако шефът ми дойде и види тук три деца. Да, обичам те, Надя. Много те обичам. Не плачи, миличка. — Обърна се към мъничето в ръцете си и целуна мократа й бузка. — Татко просто трябва да свърши една работа днес.
	— Тръгвам, скъпи. Ще се върна в ранния следобед.
	— Не тръгвай. Да не си посмяла… хей!
	Тя се отдалечи с вдигната нагоре длан, сякаш да предотврати по-нататъшни възражения, излезе от сградата и спря само да вземе един голям плакат, който бе оставила до вратата. Сякаш по даден знак и трите деца ревнаха. Ейшък изруга тихо.
	— Ами сега, какво, по дяволите, да правя?
	— Аз ще се погрижа. — Казах го, преди да се усетя.
	— Какво?
	— Горе няма никой. Ще ги кача в апартамента.
	— Сериозно ли говориш?
	— Илария ходи при сестра си в събота. Господин Гопник е в клуба си. Ще ги сложа пред телевизора и готово. Колко трудно може да е?
	Той ме погледна.
	— Нямаш деца, нали, госпожице Луиза? — После бързо се усети. — Но, Господи, спасяваш ми кожата. Ако господин Овиц се отбие и ме види с тези трите тук, ще ме уволни, преди да можеш да кажеш… — Замисли се за момент.
	— Уволнен си?
	— Точно така. Добре. Ще се кача с теб и ще ти обясня кой кой е и какво обича. Хей, деца, отивате на приключение горе при госпожица Луиза! Не е ли страхотно? — Трите деца ме зяпнаха с мокри и сополиви личица. Усмихнах им се бодро. И в пълен унисон трите отново ревнаха.
	Ако някога се озовете в меланхолично настроение, далеч от семейството си и леко несигурни относно любимия човек, горещо препоръчвам да бъдете оставени да наглеждате временно трима малки непознати, поне двама от които още не са способни сами да идат до тоалетната. Фразата „да живееш за мига“ придоби смисъл за мен едва когато се озовах подгонила пълзящо бебе с неприлично пълен полуизхлузен от тялото му памперс по безценния обюсонски килим, докато едновременно с това се опитвах да накарам четиригодишното му сестриче да престане да тормози травматизирания котарак. Средното дете, Абик, можеше да бъде залъгано с бисквити и затова го оставих с пълна кутия да гледа анимационни филмчета в стаята с телевизора и да тъпче трохи в олигавената си муцунка, докато се мъчех да задържа другите две в поне триметров радиус наоколо. Бяха забавни и сладки, не можеха да стоят на едно място и ме изтощаваха, като непрекъснато писукаха, тичаха и се блъскаха в мебелите. Вазите се клатеха, книгите трябваше бързо да бъдат прибирани от рафтовете и после поставяни отново там. Врява, както и неприятни миризми изпълваха въздуха. В един момент се озовах на пода, стиснала две от децата в ръцете си, докато Рачана, най-голямата, ми бъркаше в окото в лепкави пръсти и се смееше. И аз се разсмях. Беше донякъде смешно, но само защото, слава Богу, скоро щеше да свърши.
	След два часа Ейшък се качи горе и ми каза, че жена му още била заета с протестното шествие и дали не можело да ги погледам още час? Казах „да“. Гледаше ме с широко отворени очи като наистина отчаян човек, а и в крайна сметка нямах други планове. Но все пак взех предпазни мерки и ги преместих в стаята си, където пуснах анимационния канал на телевизора, постарах се да не отварят вратата и приех с примирение, че въздухът в тази част на сградата може никога повече да не мирише както преди. Тъкмо се опитвах да измъкна спрея против хлебарки от ръцете на Абик, преди да си го пъхне в устата, когато на вратата се почука.
	— Почакай, Ейшък! — викнах, докато се мъчех да изтръгна флакона от ръцете на детето, преди баща му да го види.
	Но зад вратата се показа лицето на Илария. Тя ме зяпна, после погледна децата и после пак мен. Абик за секунда спря да плаче и я погледна с огромните си кафяви очи.
	— Хм. Здравей, Илария.
	Тя не каза нищо.
	— Аз… само помагам на Ейшък за няколко часа. Знам, че не е съвсем по правилата, но моля те, не казвай нищо. Ще останат тук само още малко.
	Тя огледа отново цялата сценка, после помириса въздуха.
	— След това ще дезинфекцирам стаята. Моля те, не казвай на господин Гопник. Обещавам да не се повтаря. Знам, че трябваше първо да попитам, но тук нямаше никой, а Ейшък беше отчаян.
	Докато говорех, Рачана изтича разхлипана към по-възрастната жена и се заби като топка за ръгби с корема й. Потръпнах, когато Илария залитна назад.
	— След минута няма да са тук. Мога веднага да се обадя на Ейшък. Наистина. Няма нужда никой да разбира…
	Но Илария само си оправи блузата, после вдигна момиченцето с една ръка.
	— Жадна ли си, миличка? — Без да погледне назад, тя отмина нататък, сгушила Рачана до щедрия си бюст, докато малката бе пъхнала палец в уста.
	Не помръднах от мястото си, докато гласът на Илария не се разнесе по коридора:
	— Доведи ги в кухнята.
	Изпече им бананови курабийки, като им даде парченца банан да хапват, за да има с какво да се занимават, докато тя готви, а аз пълнех чашите им с вода и се опитвах да попреча на по-малките да паднат от столовете. На мен не каза нищо, но постоянно говореше тихичко на децата с мелодичен и нежен глас. А те, също както кучетата реагират на опитен треньор, моментално се укротиха и притихнаха, протягаха пълнички ръчички за още банан, не забравяха да кажат „моля“ и „благодаря“, следвайки инструкциите на Илария. Не спираха да хапват, ставаха все по-усмихнати и спокойни, а бебето почна да търка очички с ръце, сякаш бе готово за дрямка.
	— Гладни са били — отбеляза Илария и кимна към празните чинии.
	Опитах се да си спомня дали Ейшък ми беше казал нещо за храна в бебешката раница, но бях твърде разсеяна, за да погледна. Толкова се радвах, че има възрастен човек в стаята.
	— Страхотно се оправяш с децата — казах, докато дъвчех парченце курабийка.
	Тя сви рамене. Но изглеждаше странно доволна.
	— Трябва да смениш памперса на малката. Можем да й направим легълце в чекмеджето ти.
	Аз само зяпнах.
	— Защото иначе ще падне от леглото ти, нали така? — Тя вдигна очи към тавана, сякаш беше нещо съвсем явно.
	— О, разбира се.
	Взех Надя в стаята си и й смених памперса с много гримаси. Дръпнах завесите. После измъкнах най-долното чекмедже на скрина, разместих пуловерите си, така че да закрият стените му, и сложих Надя вътре, след което я зачаках да заспи. Отначало тя се бореше със съня, големите й очи ме гледаха вторачено, пухкавите й ръчички посягаха към мен, но си личеше, че е готова да загуби битката. Опитах се да последвам примера на Илария и тихичко запях приспивна песничка. Е, не беше съвсем приспивна: единствената мелодия, чиито думи помнех, беше „Молахонки“, която я разсмя, и една друга за Хитлер, който имал само един тестис, която татко ми пееше, когато бях малка. Но на бебето явно му хареса. Очите му почнаха да се затварят.
	Чух стъпките на Ейшък в коридора и вратата зад гърба ми се отвори.
	— Не влизай — прошепнах. — Почти е готова… „Химлер имал нещо подобно“…
	Ейшък остана на място.
	— „Но горкият Гьобелс нямал никакви топки.“
	И точно в този миг тя заспа. Изчаках секунда, завих я с тюркоазния си кашмирен пуловер, за да не й стане студено, после се изправих.
	— Може да я оставиш тук, ако искаш — прошепнах. — Илария е в кухнята с другите две деца. Мисля, че тя…
	Обърнах се и сепнато извиках. Сам стоеше на прага, скръстил ръце, и се усмихваше. На пода до краката му седеше голям сак. Примигнах насреща му, като си мислех, че халюцинирам. После бавно вдигнах ръце към лицето си.
	— Изненада! — тихо изрече той, а аз залитнах към него и го избутах в коридора, където можех да го нацелувам.


	Бил го планирал в нощта, когато му бях казала за неочаквания си свободен уикенд. Нямало никакъв проблем с Джейк — все някой от неговите приятели щял да се зарадва на безплатен билет за концерт — след което пренаредил смените в работата си, като обещал да поеме чужди. После си купил евтин билет в последната минута и дошъл да ме изненада.
	— Имаш късмет, че не реших да направя същото.
	— Тази мисъл ми мина през главата на девет хиляди метра над земята. Внезапно си представих как ти летиш в обратната посока.
	— Колко време имаме?
	— Само четиридесет и осем часа, за съжаление. Трябва да летя обратно в понеделник сутрин. Но, Лу, просто… не исках да чакам още няколко седмици.
	Не каза нищо повече, но знаех какво има предвид.
	— Толкова се радвам, че дойде. Благодаря ти. Благодаря ти. А кой те пусна тук?
	— Твоят човек на рецепцията. Предупреди ме за децата. После ме попита дали съм се оправил от хранителното натравяне. — Той повдигна вежда.
	— Да. Нямаме тайни в тази сграда.
	— Каза също, че си истинско съкровище и най-прекрасният човек тук. Което аз вече си знаех, разбира се. А после някаква възрастна дама с лаещо кученце се появи в коридора и се развика за някакъв боклук, така че го оставих да се разправя с нея.
	Пихме кафе, докато жената на Ейшък дойде да си прибере децата. Казваше се Мийна и още грееше от енергията, която я бе изпълнила по време на протестното шествие. Благодари ми от сърце и ни разказа за библиотеката в Уошингтън Хайтс, която се опитваха да спасят. Илария сякаш не искаше да й върне Абик: смееше се с него, леко пощипваше бузките му и го разсмиваше. През цялото време, докато стояхме край масата с двете жени и си приказвахме, усещах ръката на Сам на кръста си, грамадното му тяло изпълваше малката ни кухничка, другата му ръка стискаше една от чашите ни за кафе и тогава изведнъж почувствах как това място заприлича малко повече на мой дом, защото сега можех да си го представя в него.
	— Много ми е приятно да се запознаем — бе се обърнал той към Илария в началото и бе протегнал ръка към нея, а тя, вместо да го изгледа с обичайното си студено подозрение, се бе усмихнала леко и бе стиснала ръката му. Осъзнах колко малко хора си правят труда да й се представят. Двете с нея бяхме невидими през повечето време, а Илария — може би заради възрастта или националността си — дори повече от мен.
	— Гледай да не го види господин Гопник — измърмори тя, когато Сам отиде до банята. — Не е позволено да се водят приятели в сградата. Използвайте служебния вход. — Тя поклати глава, сякаш сама не можеше да повярва, че се съгласява с нещо толкова неморално.
	— Илария, няма да го забравя. Благодаря ти — казах аз. Разтворих ръце да я прегърна, но тя само ме прониза с поглед. Заковах се на мястото си и вместо това вдигнах палците и на двете си ръце.
	Хапнахме пица — с безобидни вегетариански добавки — после се отбихме в един тъмен и шумен бар, където от малък телевизор над главите ни гърмеше някакъв бейзболен мач, седнахме на една малка маса с допрени колене. През половината време нямах представа за какво говорим, защото не можех да повярвам, че Сам е тук, пред мен, облегнат назад на стола си, смее се на нещата, които му казвам, и прокарва ръка в косата си. Сякаш по мълчаливо съгласие не говорехме за Кейти Инграм и Джош и вместо това си приказвахме за семействата ни. Джейк си имал нова приятелка и вече рядко идвал при Сам. Липсвал му, макар да разбирал, че никое седемнадесетгодишно момче не иска да се мотае с вуйчо си.
	— Сега е много по-щастлив, а баща му още не се е оправил, така че би трябвало да се радвам за него. Но е странно. Бях свикнал да е наоколо.
	— Винаги можеш да идеш на гости при нашите — предложих аз.
	— Знам.
	— Мога ли да ти кажа за петдесет и осми път колко съм щастлива, че си тук?
	— Можеш да ми кажеш каквото поискаш, Луиза Кларк — тихо каза той и вдигна пръстите ми към устните си.
	Останахме в бара до единадесет. Странно, но въпреки ограниченото време, с което разполагахме, никой от двама ни не изпитваше паническото нетърпение да запълним всяка свободна минута. Това, че той беше тук, беше такъв неочакван бонус, че сякаш и двамата без думи се бяхме разбрали просто да се наслаждаваме на компанията си. Нямаше нужда да ходим по забележителности, да отмятаме преживявания или да хукваме към леглото. Всичко беше, както казваха младежите, суперготино.
	Измъкнахме се от бара прегърнати, като двама доволни пияници, аз застанах до бордюра, пъхнах два пръста в устата си и изсвирих рязко, без дори да трепна, когато жълтото такси спря със свистене на гуми до мен. Обърнах се и махнах на Сам, но той само ме зяпаше.
	— О, да. Ейшък ме научи на това. Трябва някак си да сложиш пръсти под езика. Виж… ето така.
	Усмихнах му се, но нещо в изражението му ме разтревожи. Смятах, че трикът за викане на такси ще му хареса, но вместо това той сякаш гледаше непозната.
	Пристигнахме в смълчаната сграда. „Лейвъри“ се издигаше притихнала и величествена, с гледка към парка, издигаща се над шума и хаоса на града, сякаш бе над всичко това. Сам спря за миг, когато стигнахме до покрития тротоар пред входната врата, и вдигна очи към сградата, надвиснала над нас, към солидната й тухлена фасада с тройните паладийски сводести прозорци. Поклати глава, сякаш потънал в мислите си, после влязохме. Мраморното фоайе беше тихо, нощният портиер дремеше в офиса на Ейшък. Решихме да не използваме служебния асансьор и вместо това тръгнахме нагоре по стълбите, а стъпките ни бяха заглушени от дебелия кралскосин килим под краката ни, докато плъзгахме ръце по полирания бронзов парапет. После се качихме още един етаж по нагоре, до коридора към апартамента на семейство Гопник. В дъното Дийн Мартин започна да лае. Отворих вратата и тихо я затворих, щом влязохме.
	В стаята на Нейтън не светеше, а нататък по коридора се чуваше телевизорът на Илария. Двамата със Сам минахме на пръсти през голямото фоайе, покрай кухнята и се вмъкнахме в моята стая. Отидох да си измия зъбите и си сложих тениската, като внезапно ми се прииска да имам нещо по-изискано за спане. Когато излязох от банята, Сам седеше на леглото и зяпаше стената. Престанах да търкам с четката и го погледнах въпросително, доколкото това е възможно, докато устата ти е пълна с ментова пяна.
	— Какво?
	— Ами… странно е — каза той.
	— Тениската ми ли?
	— Не. Да бъда тук. На това място.
	Върнах се в банята, изплюх и си изплакнах устата.
	— Няма проблем — казах и спрях водата. — Илария не е против, а господин Гопник ще се върне чак в неделя вечер. Ако наистина се чувстваш неудобно, утре ще запазя стая в един малък хотел, който Нейтън знае, на две преки оттук и можем да…
	Той поклати глава.
	— Не е това. Ти. Тук. Когато бяхме в хотела, всичко си беше както преди. Просто двамата бяхме на различно място. Тук най-сетне виждам колко се е променило всичко за теб. Живееш на Пето Авеню, за бога. Един от най-скъпите адреси в света. Работиш в тази необикновена сграда. Навсякъде мирише на много пари. И всичко е съвсем нормално за теб.
	Леко се засегнах.
	— Пак съм си аз.
	— Разбира се — съгласи се той. — Но сега си на различно място. Буквално.
	Каза го с равен глас, но нещо в темата явно го караше да се чувства неудобно. Отидох до него с босите си крака, сложих ръце на раменете му и заявих с повече страст, отколкото възнамерявах.
	— Аз съм същата Луиза Кларк, леко откачената ти приятелка от Стортфолд. — Когато той не проговори, добавих: — Аз съм само част от персонала тук, Сам.
	Той ме погледна в очите, после вдигна ръка и погали бузата ми.
	— Не разбираш. Не можеш да видиш колко си се променила. Различна си, Лу. Вървиш по тези улици, сякаш са твои. Викаш таксита с едно изсвирване и те пристигат. Дори походката ти е различна. Сякаш… не знам. Пораснала си. Или може би си станала нов човек.
	— Виж сега как казваш нещо хубаво, а звучи сякаш е нещо лошо.
	— Не е лошо — каза той. — Само е… различно.
	Размърдах се и се наместих в скута му, така че голите ми крака се притискаха от двете му страни. Вдигнах лице съвсем близо до неговото, допрях носа си до неговия, устните ми бяха само на сантиметри от неговите. Обвих ръце около врата му, за да усетя мекотата на късата му коса върху кожата си, топлия му дъх върху гърдите си. Беше тъмно и само студен неонов лъч осветяваше тясна пътечка върху леглото ми. Целунах го и с тази целувка се опитах да му покажа поне частица от онова, което той означаваше за мен, да го убедя, че можех да спра милион таксита с едно изсвирване и да съм убедена, че той е единственият на света, с когото искам да се кача вътре. Целувах го и целувките ми ставаха все по-дълбоки и страстни, притисках се към него, докато той не се предаде на ласките ми, докато ръцете му не се сключиха около талията ми и после се плъзнаха нагоре, докато не усетих точния миг, в който той престана да мисли. Рязко ме притисна към себе си, устните му покриваха моите и едва си поех дъх, когато той се извъртя и ме притисна към леглото, а цялото му същество бе устремено към едно-единствено нещо.
	В онази нощ отдадох нещо на Сам. Бях необуздана, не бях себе си. Бях станала друга, защото исках отчаяно да му покажа колко силно се нуждая от него. Беше истинска битка, макар той да не знаеше за нея. Скрих своята сила и го заслепих с неговата собствена мощ. Нямаше нежност, нито тихи думи. Когато очите ни се срещнаха, моите бяха направо гневни. „Пак съм си аз — казвах му без думи. — Не смей да се съмняваш в мен. Не и след всичко това.“ Той закри очите ми, допря устни до косата ми и ме завладя напълно. Аз му позволих. Исках да полудее от страст. Исках да усети, че е взел всичко от мен. Нямам представа какви звуци сме издавали, но когато всичко свърши, ушите ми бучаха.
	— Това беше… различно — каза той, когато отново можехме да си поемем дъх. Ръката му се плъзна по тялото ми, вече нежно, палецът му погали бедрото ми. — Никога досега не си била такава.
	— Може би защото ти никога не си ми липсвал толкова. — Наведох се и го целунах по гърдите. Усетих сол върху устните си. Останахме да лежим в мрака, примигвайки към неоновия лъч на тавана.
	— Същото небе е — обади се той в тъмнината. — Това трябва да си напомняме. Все още сме под едно и също небе.
	В далечината зави полицейска сирена, последвана от втора в накъсан и неприятен асонанс. Вече почти не ги забелязвах: звуците на Ню Йорк ми бяха станали до болка познати и се губеха в общия шум. Сам се обърна към мен, лицето му беше в сянка.
	— Бях започнал да забравям разни неща. Всички онези дреболии, които обичам в теб. Не можех да си спомня уханието на косата ти. — Сведе глава към моята и вдъхна дълбоко. — Или линията на челюстта ти. Или как потръпва кожата ти, когато направя така… — Той леко прокара пръст по ключицата ми и аз се усмихнах на неволната реакция на тялото си. — Онзи прекрасен замечтан поглед, който имаш след това… Трябваше да дойда тук, за да си ги припомня.
	— Още съм си аз, Сам — казах аз.
	Той ме целуна, устните му се притиснаха леко към моите, четири, пет пъти, нежни като шепот.
	— Е, която и да си, Луиза Кларк, аз те обичам — каза той и бавно, с въздишка се отпусна по гръб.
	Но в този момент се налагаше да призная една неприятна истина. Бях се държала различно с него. И не само защото исках да му покажа колко силно го желаех, колко го обожавах, макар че и това бе вярно.
	Но в някакво дълбоко скрито, тъмно кътче от себе си исках да му покажа, че съм по-добра от нея.


>	Четиринадесета глава

	Спахме до след десет часа, после отидохме в центъра до закусвалнята на „Кълъмбъс Съркъл“. Ядохме, докато ни заболяха стомасите, изпихме литри кафе и седяхме един срещу друг с допрени колене.
	— Радваш ли се, че дойде? — попитах аз, сякаш не знаех отговора.
	Той протегна ръка и нежно обхвана тила ми, след което се наведе над масата, за да може да ме целуне, и продължи да ме целува толкова дълго, че най-сетне получих всички отговори. Край нас седяха двойки на средна възраст с неделните си вестници, групичка странно облечени любители на нощните клубове, които явно още не си бяха лягали и които говореха един през друг, както и изтощени на вид двойки със сърдити деца.
	Сам се облегна отново на мястото си и въздъхна дълбоко.
	— Сестра ми винаги е искала да дойде тук. Струва ми се глупаво, че така и не го направи.
	— Наистина ли? — пресегнах се и хванах ръката му, а той я обърна с дланта нагоре и после хвана пръстите ми.
	— Да. Имаше цял списък с неща, които иска да направи, като да иде на бейзболен мач. На „Кикс“? Или „Никс“? Някакъв отбор, който много искала да гледа. И да яде в закусвалня в Ню Йорк. Но най-много от всичко искаше да се качи на върха на „Рокфелер Сентър“.
	— Не на Емпайър Стейт Билдинг?
	— Не. Казваше, че на Рокфелер било по-хубаво — имало някаква стъклена зала, от която можеш да гледаш навън. Явно оттам можела да се види дори Статуята на свободата.
	Стиснах ръката му.
	— Бихме могли да идем днес.
	— Бихме могли — каза той. — Но това те кара да се замислиш, нали? — Посегна към кафето си. — Трябва да се възползваш от шанса, когато се появи.
	В очите му се появи лека меланхолия. Не се опитах да я разсея. Знаех по-добре от всеки, че понякога трябва просто да те оставят да потъгуваш. Изчаках секунда, после казах:
	— Така се чувствам всеки ден.
	Той се обърна към мен.
	— Сега ще кажа нещо, свързано с Уил Трейнър. — Заявих го като предупреждение.
	— Добре.
	— Почти всеки ден тук се чувствам така, сякаш той щеше да се гордее с мен.
	Бях леко притеснена, докато го казвах, защото съзнавах колко жестоко бях измъчвала Сам в началото на връзката ни, когато непрекъснато му говорех за Уил, за това колко много е означавал за мен и каква зейнала рана е оставил в сърцето ми. Но той само кимна.
	— И аз мисля така. — Погали с палец пръста ми. — Аз определено се гордея. С теб. Искам да кажа, че адски много ми липсваш. Но Господи, Лу, ти си фантастична. Дойде в този град, който не познаваш, и направи така, че тази работа, свързана с милионери и милиардери, да ти пасне като ръкавица, създаде си приятели, създала си свой собствен свят тук. Някои хора прекарват целия си живот, без да свършат и половината от това. — Той махна с ръка наоколо.
	— И ти би могъл да го направиш. — Думите просто се изплъзнаха от устата ми. — Проверих го. Властите в Ню Йорк постоянно търсят добри служители в спешната помощ. Но съм сигурна, че и за теб ще се намери нещо. — Бях го изтърсила на шега, но щом думите излязоха от устата ми, осъзнах колко силно исках да се случи. Наведох се през масата. — Сам. Можем да си наемем малък апартамент в Куинс или някъде другаде и да бъдем заедно всяка нощ, в зависимост от непосилния ни график, разбира се, и можем да идваме тук всяка неделя сутрин. Ще бъдем заедно. Не би ли било страхотно?
	„Човек има само един живот.“ Думите му отекваха в главата ми. „Кажи «да» — умолявах го мълчаливо. — Само кажи «да».“
	Той се пресегна да хване дланта ми. После въздъхна.
	— Не мога, Лу. Къщата ми още не е построена. Дори и да реша да я дам под наем, все пак трябва да я довърша. А и точно сега не мога да оставя Джейк. Трябва да знае, че съм наблизо. Поне още малко.
	Насилих се да се усмихна, да се опитам да обърна всичко на шега.
	— Разбира се! Беше просто глупава идея.
	Той допря устни до дланта ми.
	— Не е глупава. Просто е неизпълнима точно сега.
	Решихме по негласно споразумение да не споменаваме евентуално спорни теми повече, но те се оказаха немалък брой — работата му, домашните му, бъдещето ни, затова се разходихме в парка „Хай Лайн“, после се отбихме от пътя и отидохме до магазина за винтидж дрехи, където Лидия ме поздрави като стара приятелка. Облякох се в розов гащеризон с пайети от седемдесетте години, после добавих кожено палто от петдесетте и сложих моряшка шапка, което разсмя Сам.
	— Ето това вече — каза той, когато се появих от пробната кабинка в къса и свободно падаща рокля в сюрреалистично розово и жълто, — това е Луиза Кларк, която познавам и обичам.
	— Показа ли ти синята коктейлна рокля? Онази с ръкавите?
	— Не мога да реша между тази и коженото палто.
	— Скъпа — каза Лидия, докато палеше нова цигара „Собрание“, — не можеш да носиш кожа на Пето Авеню. Хората няма да схванат иронията.
	Когато най-сетне излязох от пробната, Сам стоеше до касата. Подаде ми един пакет.
	— Роклята от шестдесетте — подсказа ми Лидия.
	— Купил си ми я? — взех пакета от ръцете му. — Наистина ли? Не ти ли се стори твърде крещяща?
	— Напълно откачена е — със сериозно лице заяви Сам. — Но ти изглеждаше толкова щастлива с нея… затова…
	— О, боже, този си го бива — прошепна Лидия, докато си тръгвахме, стиснала цигара в ъгълчето на устните си. — Но следващия път го накарай да ти купи гащеризона. Стоеше ти адски готино.
	Върнахме се в апартамента за няколко часа и дремнахме кротко, напълно облечени и прегърнати, прекалено натъпкани с въглехидрати. Към четири се събудихме с мъка и се разбрахме, че трябва да излезем и да си направи последна разходка заедно, защото Сам трябваше да хване самолета в осем сутринта на другия ден. Докато си събираше малкото вещи в стаята ми, аз отидох в кухнята да направя чай и заварих там Нейтън да бърка някакъв протеинов шейк. Той се ухили.
	— Чух, че твоят човек е тук.
	— Абсолютно нищо ли не остава скрито в този коридор? — Напълних чайника и го сложих на печката.
	— Не и когато стените са толкова тънки, скъпа — отвърна той. — Шегувам се! — побърза да каже, когато се изчервих до корените на косата си. — Нищо не съм чул. Но по изчервяването ти съдя, че си прекарала добре снощи!
	Канех се да го ударя с нещо, но тогава на вратата се появи Сам. Нейтън спря пред него, протегна му ръка.
	— О. Прочутият Сам. Радвам се да се запознаем най-сетне, приятел.
	— И аз се радвам.
	Зачаках нервно да видя дали няма да почнат да се мерят кой е по-голям мъж от другия. Но Нейтън бе сдържан по природа, а Сам явно още бе в добро настроение след двадесет и четири часа добра храна и секс. Просто си стиснаха ръце и си размениха любезности.
	— Ще излизате ли тази вечер? — Нейтън изгълта набързо напитката си, докато подавах на Сам чаша чай.
	— Мислехме да се качим на върха на „Рокфелер Сентър“. Имаме специална мисия.
	— О, скъпите ми те. Хич не ви трябва да се редите на опашки в последната ви вечер заедно. Елате в „Холидей Коктейл Лаундж“ в Ист Вилидж. Имам среща с момчетата там. Лу, ти се запозна с тях последния път, когато излизахме. Има някакво ново шоу. Винаги е пълно и весело.
	Погледнах към Сам. Той сви рамене. Бихме могли да се отбием за час, предложих аз. А после да идем и до Рокфелер. Там беше отворено до единадесет и петнадесет.


	Три часа по-късно се бяхме скупчили нагъсто около една отрупана маса, мислите ми бяха леко замъглени от коктейлите, които изникваха един след друг пред мен. Бях си облякла щурата розово-жълта рокля, за да покажа на Сам колко много ми харесва. Той междувременно, както ставаше с мъжете, които обичат компанията на събратята си, се беше сприятелил с Нейтън и неговите хора. Шумно обясняваха един на друг каква музика харесват и си разправяха невероятни преживелици по разни концерти от младините си.
	Докато се усмихвах и се включвах частично в разговора им, мислено бях заета да изчислявам с колко точно бих могла да допринасям финансово, така че Сам да може да идва тук два пъти по-често, отколкото бяхме предвидили първоначално. Не можеше да се отрече колко хубаво ни беше заедно.
	Сам стана от масата да вземе поредните питиета.
	— Ще взема и нещо за хапване — каза той. Кимнах. Знаех, че е добре да хапна нещо, за да не ме хване алкохолът.
	И тогава усетих нечия ръка на рамото си.
	— Май наистина ме следиш! — Джош се усмихваше насреща ми, белите му зъби блестяха. Рязко се изправих и се изчервих. Обърнах се, но Сам беше на бара с гръб към нас.
	— Джош! Здравей!
	— Нали знаеш, че това е другият ми най-любим бар? — Беше с мека раирана синя риза с навити ръкави.
	— Не знаех! — Гласът ми бе изтънял, говорех твърде високо.
	— Вярвам ти. Искаш ли нещо за пиене? Тук правят страхотни старомодни коктейли. — Пресегна се и докосна лакътя ми.
	Аз подскочих, сякаш ме бе опарил.
	— Да, знам. Но не искам. Благодаря. Тук съм с компания и… — Обърнах се тъкмо навреме, за да видя как Сам пристига с табла с напитки и няколко сандвича.
	— Здрасти — каза той и погледна към Джош, преди да остави таблата на масата. После се изправи бавно и този път го огледа внимателно.
	Стоях със сковани до тялото ръце.
	— Джош, това е Сам, моят… моят приятел. Сам, това е… Джош.
	Сам се бе вторачил в него, сякаш се опитваше да проумее нещо.
	— Да — каза той накрая. — И сам щях да се сетя. — Погледна към мен, после отново към Джош.
	— Вие… искате ли по едно питие? Виждам, че вече си имате, но с удоволствие ще ви почерпя с още едно. — Джош махна към бара.
	— Не. Благодаря, човече — каза Сам, който остана прав, така че стърчеше поне с половин глава над Джош. — Мисля, че си имаме всичко необходимо.
	Последва неловко мълчание.
	— Ами добре тогава. — Джош ме погледна и кимна. — Радвам се, че се запознахме, Сам. Дълго ли ще останеш?
	— Достатъчно дълго. — Усмивката на Сам не стигна до очите му. Никога не го бях виждала толкова настръхнал.
	— Добре, тогава… ще ви оставям. Луиза, ще се видим някой път. Приятна вечер на всички.
	Вдигна длани пред гърдите си като помирителен жест. Отворих уста, но нищо не ми звучеше подходящо в случая, затова само помахах.
	Сам се отпусна тежко на мястото си. Погледнах през масата към Нейтън, който беше запазил безизразен вид. Другите в компанията явно не бяха забелязали нищо и още обсъждаха цените на билетите и последния концерт, на който бяха ходили. Сам за известно време потъна в мислите си. Най-сетне вдигна очи. Пресегнах се да хвана ръката му, но той не стисна моята в отговор.
	Настроението ни така и не се оправи. В бара беше прекалено шумно, за да говоря с него, а и не бях сигурна какво да му кажа. Отпивах от коктейла си и мислено прехвърлях хиляди аргументи в главата си. Сам пиеше от бирата си, кимаше и се усмихваше на шегите на останалите, но аз забелязах издайническото потръпване на челюстта му и знаех, че вече не му е до майтапи. В десет се разделихме с тях и си викнахме такси да се прибираме.
	Оставих той да го повика.
	Качихме се със служебния асансьор, както ни бяха посъветвали, и се ослушахме в коридора, докато се промъквахме към стаята ми. Господин Гопник явно си бе легнал.
	Сам не проговори. Отиде в банята да се преоблече и затвори вратата, изпънал гръб. Чух го да си мие зъбите и да си изплаква устата, докато се пъхах в леглото, чувствайки се едновременно виновна и ядосана. Той остана вътре цяла вечност. Най-накрая отвори вратата и застана на прага по боксерки. Белезите по корема му все още бяха яркочервени.
	— Държах се като глупак.
	— Абсолютно.
	Той въздъхна тежко. Погледна към снимката ми на Уил, сгушена между неговата и една на сестра ми с Том, който бе пъхнал пръст в носа си.
	— Извинявай. Просто се изненадах. Колко много прилича на…
	— Знам. Но това е все едно да кажеш, че е странно да се виждаш със сестра ми, която прилича на мен.
	— Само дето тя не прилича на теб. — Той повдигна вежди. — Какво?
	— Чакам да кажеш, че съм много по-хубава от нея.
	— Много по-хубава си.
	Отметнах завивките, за да дойде при мен, и той се настани в леглото.
	— Много по-хубава си от сестра си. Несравнимо по-хубава. Направо си супермодел. — Сложи ръка на бедрото ми. Дланта му беше топла и тежка. — Но с по-къси крака. Така по-добре ли е?
	Опитах се да прикрия усмивката си.
	— По-добре е. Но беше доста грубо да кажеш, че краката ми са къси.
	— Имаш красиви крака. Любимите ми. Краката на супермоделите са… скучни. — Завъртя се и се настани върху мен. Всеки път, когато го правеше, нещо в мен неволно пламваше и трябваше да положа усилие да не се размърдам. Той се облегна на лакти, така че да остана заклещена напълно под него, после се вгледа в лицето ми, което аз се мъчех да запазя сериозно, макар сърцето ми да биеше лудешки.
	— Мисля, че успя да изплашиш до смърт горкичкия човек — казах аз. — Изглеждаше, сякаш се каниш да го удариш по лицето.
	— Защото донякъде исках да го направя.
	— Ти си пълен идиот, Сам Фийлдинг. — Надигнах се и го целунах, а когато отвърна на целувката ми, и той се усмихваше. Брадата му бе набола с гъсти косъмчета, които не си бе направил труда да обръсне.
	Този път беше нежен. Отчасти защото сега смятахме, че стените са тънки, а той не биваше да е тук. Но мисля, че освен това и двамата бяхме внимателни един с друг след неочакваните събития тази вечер. Всяко негово докосване беше с някакво особено благоговение. Казваше ми, че ме обича, тихо и нежно и гледаше право в очите ми, докато го произнасяше. Думите отекваха в мен като трус при леко земетресение.
	Обичам те.
	Обичам те.
	И аз те обичам.


	Бяхме навили будилника за пет без петнадесет и се събудих с проклятие, прокудена от съня от резкия му звук. До мен в леглото Сам придърпа възглавница върху очите си. Налагаше се да го сритам, за да се събуди.
	Избутах го, мърморещ, към банята, пуснах душа и отидох в кухнята да направя кафе и за двама ни. Когато се върнах, го чух да спира душа. Седнах на ръба на леглото, отпих от кафето си и се зачудих чия беше великата идея да пием силно алкохолни коктейли в неделя вечер. Вратата на банята се отвори тъкмо когато се бях отпуснала тежко на възглавницата.
	— Може ли да обвиня теб за коктейлите? Все някой трябва да е виновен. — Главата ми туптеше. Внимателно я вдигнах и пак я отпуснах. — Какво изобщо имаше в тях? — притиснах пръсти към слепоочията си. — Сигурно са били двойни. Обикновено не се чувствам толкова зле. О, боже. Трябваше да си идем на „Рокфелер Сентър“.
	Той мълчеше. Обърнах глава към него. Стоеше на прага на банята.
	— Искаш ли да ми кажеш нещо за това?
	— За кое? — Надигнах се и седнах. Беше заметнал кърпа около кръста си и държеше малка бяла правоъгълна кутийка. За един кратък миг си помислих, че ще ми подари бижу, и за малко да се засмея. Но когато ми подаде кутийката, той съвсем не се смееше.
	Взех я от ръката му. И се вторачих невярващо в тест за бременност. Кутийката беше отворена и бялата пластмасова тест лента вътре беше използвана. Погледнах и разсеяно отбелязах, че няма синя черта, после вдигнах очи, временно изгубила дар слово.
	Той седна тежко на ръба на леглото.
	— Използвахме презерватив, нали? Последния път, когато бях тук. Използвахме презерватив.
	— Какво…? Къде го намери?
	— В кошчето ти. Наведох се да си изхвърля самобръсначката.
	— Не е мой, Сам.
	— Някой друг използва ли тази баня?
	— Не.
	— Тогава защо не знаеш чий е?
	— Не знам! Но не е мой! Не съм правила секс с никого другиго! — Докато се оправдавах, осъзнах, че дори самият факт, че настояваш, че не си правил секс с другиго, може да означава, че се опитваш да скриеш, че си правил секс. — Знам как изглежда, но нямам представа как това нещо се е озовало в банята ми!
	— Затова ли все ми натякваш за мен и Кейти? Защото се чувстваш гузна, че се срещаш с някого? Как се нарича това? Прехвърляне на вина? Затова… затова ли беше толкова… различна онази нощ?
	Въздухът в стаята сякаш внезапно изчезна. Почувствах се, сякаш са ме ударили. Вторачих се в него.
	— Наистина ли го мислиш? След всичко, през което минахме?
	Той не каза нищо.
	— Ти… наистина ли мислиш, че бих ти изневерила?
	Беше блед и шокиран като мен.
	— Просто мисля, че ако нещо прилича на патица и кряка като патица, тогава обикновено си е точно патица.
	— Аз не съм ти някаква проклета патица… Сам. Сам.
	Обърна неохотно глава.
	— Не бих ти изневерила. Не е мой. Трябва да ми повярваш.
	Огледа внимателно лицето ми.
	— Не знам колко пъти да ти го кажа. Не е мой.
	— Заедно сме от толкова малко време. И през по-голямата част бяхме разделени. Аз не мога…
	— Какво не можеш?
	— Просто една от онези ситуации, нали знаеш? Ако споделиш с приятелите си в бара? Те ще те изгледат само и ще кажат: „Човече“…
	— Тогава не говори с тъпите си приятели в бара! Чуй ме!
	— Искам да ти вярвам, Лу!
	— Тогава къде, по дяволите, е проблемът?
	— Той изглежда също като Уил Трейнър! — Избликна от него, сякаш повече не можеше да го сдържа в себе си. Седна на леглото. Опря глава в ръцете си. И после го каза отново, тихо: — Изглежда точно като Уил Трейнър.
	Очите ми бях пълни със сълзи. Избърсах ги с длан, като ми беше ясно, че така вероятно съм размазала вчерашната си спирала по цялото си лице, но не ме беше грижа. Когато заговорих, гласът ми беше тих и суров и не звучеше особено като моя.
	— Ще го кажа още само веднъж. Не съм спала с никого другиго. Ако не ми вярваш, аз… Ами не знам какво правиш тук тогава.
	Той не каза нищо, но мълчаливият му отговор сякаш се понесе тихо между нас: „Нито пък аз“. Стана и отиде при сака си. Извади оттам някакъв панталон и го нахлузи, като го издърпа нагоре с гневни и резки движения.
	— Трябва да вървя.
	Не можех да кажа нищо повече. Останах на леглото и го наблюдавах, като се чувствах едновременно съсипана и разгневена. Мълчах, докато той се обличаше и прибираше останалите си вещи в сака. После го метна през рамо, отиде до вратата и се обърна.
	— Лек път — казах аз. Не можах да се усмихна.
	— Ще ти звънна, когато се прибера.
	— Добре.
	Наведе се и ме целуна по бузата. Не вдигнах поглед, когато той отвори вратата. Остана там за още миг, после си тръгна и затвори тихо след себе си.


	Агнес се върна у дома по обед. Гари я взе от летището и тя се прибра някак странно потисната, сякаш не искаше особено да е тук. Поздрави ме, без да си свали слънчевите очила, с едно формално „здрасти“ и се оттегли в гардеробната си, където остана зад заключената врата цели четири часа. Късно следобед се появи, изкъпана и облечена, и се усмихна насила, когато влязох в кабинета й, понесла готовите табла с цветови схеми. Обясних й всичко за цветовете и материите, а тя кимаше разсеяно, но си личеше, че изобщо не разбира какво бях направила. Оставих я да си изпие чая, после изчаках, докато Илария слезе долу. Затворих вратата на кабинета и тя ме погледна.
	— Агнес — тихо започнах аз. — Въпросът ми може да ти прозвучи малко странно, но ти ли хвърли тест за бременност в банята ми?
	Тя примигна насреща ми над чая си. После остави чашата върху чинийката и се нацупи.
	— О. Това ли било. Да, щях да ти кажа.
	Усетих как гневът се надига като жлъч в мен.
	— Щяла си да ми кажеш? Знаеш ли, че приятелят ми го намери?
	— Приятелят ти е дошъл за уикенда? Колко хубаво! Добре ли си прекарахте?
	— Да, до момента, когато намери използван тест за бременност в банята ми.
	— Но ти си му казала, че не е твой, нали?
	— Казах му, Агнес. Но странно, мъжете стават леко подозрителни, когато намерят тест за бременност в банята на приятелката си. Особено когато тя живее на три хиляди мили от тях.
	Тя махна с ръка, сякаш да омаловажи тревогите ми.
	— Ако ти има доверие, всичко ще бъде наред. Ти не му изневеряваш. Не може да е толкова глупав.
	— Но защо? Защо си изхвърлила теста за бременност в моята баня?
	Тя замълча. Озърна се наоколо, сякаш да провери дали вратата на кабинета е добре затворена. Внезапно изражението й стана сериозно.
	— Защото, ако го бях оставила в моята баня, Илария щеше да го намери — спокойно обясни тя. — А не мога да допусна Илария да види подобно нещо. — Вдигна ръце, сякаш искаше да каже, че съм крайно недосетлива. — Ленард беше пределно ясен, когато се оженихме. Никакви деца. Сключихме сделка.
	— Наистина ли? Но това не е… Ами ако решиш, че искаш да имаш деца?
	Тя сви устни.
	— Това няма да се случи.
	— Но… ти си на моите години. Как можеш да си сигурна? Аз често не съм сигурна дали искам да продължа да си купувам същия балсам за коса. Много хора си променят решенията.
	— Няма да имам деца от Ленард — сопна се тя. — Ясно? Стига с тези приказки за деца.
	Изправих се крайно неохотно, а тя извърна глава с решително изражение.
	— Съжалявам. Много съжалявам, ако съм ти причинила неприятности. — Притисна длан към челото си. — Ясно? Съжалявам. Сега отивам да тичам. Сама.


	Илария беше в кухнята, когато влязох там малко по-късно. Мачкаше огромна топка тесто в някаква купа с отмерени и резки движения и не вдигна очи към мен.
	— Мислиш, че ти е приятелка.
	Спрях с чаша, протегната към кафемашината.
	Тя продължи да блъска тестото с особена жестокост.
	— Онази уличница ще те продаде и хвърли на кучетата, само и само да си спаси кожата.
	— Не ми помагаш особено, Илария — казах аз. Това сигурно беше първият път, в който й отвръщах. Напълних си чашата и тръгнах към вратата. — И ако искаш ми вярвай, но и ти не знаеш всичко.
	Чух изсумтяването й чак в другия край на коридора.
	Слязох долу до офиса на Ейшък да взема дрехите на Агнес от химическото чистене и останах да си побъбря няколко минути с него, за да разсея мрачното си настроение. Ейшък винаги беше уравновесен и позитивен. Разговорите с него бяха като да погледнеш през прозорец към един по-светъл свят. Когато се върнах горе в апартамента, видях подпряна на входната врата малка и леко омачкана найлонова торбичка. Наведох се да я взема и открих, за своя изненада, че е адресирана до мен. Или поне до „Луиза, така мисля, че се казва“.
	Отворих я в стаята си. Вътре, увит в рециклирана опаковъчна хартия, беше сгънат винтидж шал от „Биба“, украсен с принт на паунови пера. Разгънах го и го увих около врата си, наслаждавайки се на лекия блясък на материята и мекото трептене на цветовете в сумрачната стая. Ухаеше на карамфил и стар парфюм. Бръкнах в торбичката и намерих картичка. Името отгоре бе отпечатано с тъмносиньо мастило, с едър шрифт с много завъртулки: Марго де Уит. Под него с треперлива ръка бе написано: „Благодаря, че ми спаси кучето“.


>	Петнадесета глава

C>
	От: BusyBee@gmail.com
	До: MirandMrsBernardClark@yahoo.com
	Здравей, мамо.
	Да, Хелоуин е голямо събитие тук. Разходих се из града и беше много хубаво. Имаше много малки духове и вещици, понесли кошнички с лакомства, следвани на разстояние от родителите си с фенери. Дори и някои от тях носеха костюми. Хората тук явно наистина му се радват, а не като на нашата улица, където половината съседи гасят лампи или се крият в задните стаички, за да не ги безпокоят децата. Всички витрини са пълни с пластмасови тикви и макети на духове, явно всички обичат да се маскират. Никой на никого не се подиграва, доколкото успях да забележа.
	Но в нашата сграда нямаше раздаване на лакомства. Не сме в такъв квартал, където хората си тропат по вратите. Може би само се обаждат на шофьорите си. Освен това се налага да минат през нощния портиер, а той си е доста страшен.
	Следващата седмица е Денят на благодарността. Едва бяха разчистили духовете, преди да се появят рекламите на пуйки по витрините. Не съм съвсем сигурна какво точно включва Денят на благодарността — освен обилна храна. Тук май повечето празници са такива.
	Аз съм добре. Съжалявам, че не се обаждам често. Предай поздрави на татко и дядо.
	Липсвате ми.
	Лу х
C$


	Господин Гопник, който се бе разчувствал на тема семейни събирания, както става с повечето наскоро разведени мъже, бе заявил, че ще даде тържествена вечеря за Деня на благодарността за близките си, възползвайки се от факта, че бившата госпожа Гопник заминава за Върмонт със сестра си. Очакването на това щастливо събитие, както и фактът, че той продължаваше да работи по осемнадесет часа на ден, бе достатъчно да докара Агнес до състояние на постоянна паника.
	Сам ми прати съобщение, като пристигна — всъщност двадесет и четири часа след като бе пристигнал — в което казваше, че бил уморен и че всичко било по-трудно, отколкото очаквал. Отговорих му с едно простичко „да“, защото и аз бях уморена.
	Тичах с Агнес и Джордж всяка сутрин. Когато не бягах, се събуждах в стаичката си с шума от града в ушите и образа на Сам, застанал на вратата на банята, в мислите. Лежах и се въртях, докато се оплета в чаршафите, и настроението ми ставаше от лошо по-лошо. Целият ми ден бе провален още преди да е започнал. А когато трябваше да стана и да си обуя маратонките, се събуждах вече в движение, принудена да се съобразявам с живота на другите, усещах разтягането на мускулите, студения въздух в гърдите, чувах тежкото си дишане. Чувствах се стегната, силна и готова да се изправя срещу всяка гадост, която щеше да се изпречи на пътя ми.
	А в онази седмица имаше доста гадости. Дъщерята на Гари бе напуснала колежа, което предизвика и лошото му настроение, така че всеки път, щом Агнес слезеше от колата, той мърмореше за неблагодарните деца, които не разбирали родителските жертви и стойността на заплатата, изкарана с честен труд. Илария бе изпаднала в постоянна мълчалива ярост заради странните привички на Агнес като това да поръчва храна, която след това решаваше, че не иска да яде, или това, че заключваше гардеробната си, така че Илария да не може да прибере дрехите й.
	— Да не иска да оставям бельото й на показ в коридора? Иска ли доставчикът на зеленчуци да види секси парцалките й? Какво толкова крие там?
	Майкъл се носеше из апартамента като призрак, с измъчения и изтормозен вид на човек, който върши две работи. И дори Нейтън бе изгубил прословутото си спокойствие и се сопна на японката, която се грижеше за котарака, когато тя предположи, че неочакваната находка в обувката му е резултат от „лошата му енергия“.
	— Ще й дам аз на нея една лоша енергия — мърмореше той, докато хвърляше съсипаните си маратонки в коша.
	Госпожа Де Уит потропа на вратата ни два пъти тази седмица, за да се оплаче от пианото, в отговор на което Агнес пусна на запис музикалната пиеса „Стълбата на дявола“ и усили звука точно преди да излезем.
	— Това е Лигети — изсумтя тя, докато си оправяше грима пред огледалцето в асансьора, а оглушителните и атонални звуци се извисяваха и заглъхваха някъде горе над нас. Скришом пратих на Илария съобщение с молба да спре музиката, след като тръгнем.
	Температурите паднаха, тротоарите станаха още по-пренаселени, а коледните украси плъзнаха по витрините като бляскава и пищна зараза. Запазих си самолетни билети без особено нетърпение, понеже вече не знаех какво ще заваря у дома. Обадих се на сестра ми с надеждата, че няма да задава твърде много въпроси. Нямаше защо да се тревожа. Тя беше необичайно приказлива и не спря да бърбори за уроците на Том, новите му приятели в града, футболните му успехи. Попитах я за приятеля й и тогава просто млъкна.
	— Ще ни кажеш ли поне нещичко за него? Знаеш, че мама направо се побърква.
	— Ще си идваш ли за Коледа?
	— Да.
	— Може тогава да ви запозная. Ако обещаеш да не се държиш като пълна идиотка в продължение на няколко часа.
	— Виждал ли се е с Том?
	— Предстои да ги запозная този уикенд — каза тя и увереността изчезна от гласа й. — Досега ги държах настрана един от друг. Ами ако не се получи? Знам, че Еди обожава децата, но ако все пак двамата не…
	— Еди!
	Тя въздъхна.
	— Да. Еди.
	— Еди. Еди и Трина. Еди и Трина седели под дървото. И се ц-е-л-у-в-а-л-и.
	— Какво дете си само.
	За първи път тази седмица се разсмях от сърце.
	— Ще се харесат. И след това можеш да го заведеш при мама и татко. Тогава тя ще натяква на теб за сватбени камбани, а аз ще мога да се отдам на заслужена ваканция.
	— Казва се „почивка“. Не говори като американка. А и това никога няма да стане. Знаеш ли, че се притеснява, че ще си придаваш твърде голяма важност на Коледа? Мисли, че няма да искаш да се качиш в минивана на татко на летището, защото си свикнала да се возиш в лимузини.
	— Така си е. Возя се.
	— Сериозно, кажи ми какво става. Нищо не си ми разказвала.
	— Обожавам Ню Йорк — отвърнах гладко със заучената фраза. — Работя много.
	— О, по дяволите. Трябва да затварям. Том се събуди.
	— Дръж ме в течение как е минало.
	— Добре. Освен ако не е пълен провал, в който случай ще емигрирам, без да кажа и дума на никого до края на живота си.
	— Такива сме в нашето семейство. Винаги реагираме адекватно.


	Събота ни поднесе студ с добавка от вихрушки. Нямах представа колко жесток може да е вятърът в Ню Йорк. Сякаш високите сгради оформяха своеобразна фуния, в която всеки ветрец биваше излъскан до блясък и се превръщаше в нещо ледено, сурово и кораво. Често имах усещането, че вървя в ужасен тунел за изпитания при екстремно силен вятър. Държах главата си сведена и тялото под ъгъл от четиридесет и пет градуса, като от време на време се хващах за пожарните кранове или някоя улична лампа. Хванах метрото до магазина за винтидж дрехи, останах да пийна кафе и да се постопля, след което си купих палто с шарки на зебра от щанда с преоценени стоки за дванадесет долара. Истината бе, че убивах време. Не исках да се връщам в тихата си стая, да чувам звука от телевизора на Илария надолу по коридора, да си представям Сам и да се изкушавам да си проверявам имейла на всеки петнадесет минути. Прибрах се по тъмно и бях толкова измръзнала и изморена, че ми бе спестено неизменното усещане на всеки в Ню Йорк, че ако си останеш у дома, пропускаш нещо.
	Седях и гледах телевизия в стаята си, докато си мислех дали да не пиша на Сам, но още бях твърде ядосана, за да искам да се сдобрим, и едва ли онова, което планирах да му кажа, щеше да подобри нещата помежду ни. Взех един роман на Джон Ъпдайк от библиотеката на господин Гопник, но в него се описваха сложните отношения между хората в съвременния свят и всички герои бяха или нещастни, или лудо влюбени в някой друг, така че накрая изгасих лампата и заспах.


	На другата сутрин, когато слязох долу, видях Мийна във фоайето. Този път беше без децата, но пък с Ейшък, който беше без униформа. Леко се сепнах, когато го видях в цивилни дрехи да тършува нещо под бюрото си. Хрумна ми колко по-лесно е за богатите да не искат да научават подробности за живота ни, когато не бяхме облечени като отделни личности.
	— Здрасти, госпожице Луиза. Забравих си шапката. Дойдох да си я взема, преди да идем в библиотеката.
	— Онази, която искат да затварят ли?
	— Да — потвърди Ейшък. — Искаш ли да дойдеш с нас?
	— Ела да ни помогнеш да спасим библиотеката, Луиза! — Мийна ме тупна по гърба с ръкавицата си. — Всяка помощ ни е добре дошла!
	Бях решила да ида до кафенето, но нямах какво друго да правя и неделята се простираше пред мен като пустиня, затова се съгласих. Дадоха ми плакат, на който пишеше: „Библиотеката е много повече от книги“, и се увериха, че имам шапка и ръкавици.
	— Без тях ще издържиш час или два, но към третия ще замръзнеш — каза Мийна, когато излязохме. Беше от жените, които баща ми би нарекъл нахакани — сексапилна, гръмогласна нюйоркчанка с буйна коса и готов отговор на всичко, което съпругът й кажеше. Обичаше да го дразни за косата му, за грижите за децата им, за сексуалните му умения. Смееше се гръмогласно и гърлено и никому не оставаше длъжна. Той направо я обожаваше. Двамата толкова често се наричаха „скъпи“, че понякога се чудех дали не са си забравили имената.
	Хванахме метрото на север към Уошингтън Хайтс и те ми разказаха как Ейшък се хванал на тази работа уж временно, когато Мийна забременяла с първото им дете, и как щял да си потърси нещо друго с по-късо работно време, когато децата тръгнат на училище, за да помага повече вкъщи. „Но пък здравните осигуровки са много добри. Трудно е да напуснеш такава работа.“ Казаха ми, че са се запознали в колежа, и аз смутено си признах, че бях предположила, че бракът им е уреден.
	Мийна избухна в смях.
	— Какво говориш? Да не мислиш, че нямаше да накарам родителите ми да ми изберат някой по-добър от него?
	Ейшък се обади:
	— Снощи беше на друго мнение, скъпа.
	Мийна:
	— Защото се бях загледала в телевизора.
	Когато в смях и закачки най-сетне се качихме по стълбите и излязохме на Сто шестдесет и трета улица, внезапно се озовах в един много различен Ню Йорк.


	Сградите в тази част на Уошингтън Хайтс изглеждаха западнали: заковани с дъски витрини и провиснали пожарни стълбища, магазини за алкохол, заведения за бързо хранене и салони за красота с избелели и разлепени в краищата снимки на отдавна излезли от мода прически. Някакъв мъж мина край нас, докато псуваше тихичко и буташе пазарска количка с найлонови торби. Групички хлапета се мотаеха по ъглите, подвикваха си едно на друго, а по самия тротоар беше пълно с купчини торби с боклук, захвърлени една върху друга, като някои се бяха разтворили и изсипали съдържанието си на улицата. Нямаше го блясъка на Долен Манхатън, нито целеустремената енергия, която се носеше във въздуха из центъра. Тук сякаш всичко бе пропито с миризмата на пържено и разочарование.
	Мийна и Ейшък, изглежда, не го забелязваха. Крачеха напред, свели глави един към друг, докато проверяваха по телефона дали майката на Мийна се оправя с децата. Мийна се обърна да види дали ги следвам и се усмихна. Аз погледнах през рамо, напъхах портфейла си по-дълбоко в джоба на палтото и побързах подире им.
	Чухме протестиращите, преди да ги видим, из въздуха се носеше особена вибрация, която постепенно стана по-ясно различима, като далечно скандиране. Заобиколихме един ъгъл и там, пред прашната фасада на тухлена сграда, видяхме около сто и петдесет души, вдигнали плакати, да скандират, обърнати предимно към малък репортерски екип с камери. Когато приближихме, Мийна вдигна своя плакат във въздуха.
	— Образование за всички! — викна тя. — Не ни отнемайте безопасните за децата ни места!
	Врязахме се в тълпата и веднага бяхме погълнати от нея. Винаги бях смятала, че Ню Йорк е многообразен, но сега осъзнах, че бях забелязвала само цвета на кожата и облеклото на хората. Хората тук бяха различни. Възрастни жени с плетени шапки, младежи с бебета на гърба, млади чернокожи мъже със старателно сплетени коси, по-възрастни индийки със сарита. Хората бяха вдъхновени, обединени от обща цел и абсолютно решени да бъдат чути. Включих се в скандирането, видях как Мийна се усмихна и после продължи да прегръща своите съмишленици, докато се движеше из тълпата.
	— Казаха, че ще го излъчат във вечерните новини. — Една по-възрастна жена до мен кимна доволно. — Само това забелязват онези чиновници от общинския съвет. Всички искат да са в новините.
	Усмихнах се.
	— Всяка година е едно и също, нали? Всяка година трябва да се борим, за да запазим общинския си център. И всяка година трябва все по-здраво да държим на своето.
	— Аз… съжалявам. Не знам как е. Тук съм с едни приятели.
	— Но си дошла да ни помогнеш. Това е важното. — Тя ме хвана за ръка. — Знаеш ли, че внукът ми води курсове. Плащат му да учи другите младежи на компютри. Наистина му плащат. Дава уроци и на възрастни. Помага им да кандидатстват за работа. — Тя плесна няколко пъти с ръце, за да ги стопли. — Ако общинският съвет затвори библиотеката, всички тези хора няма да има къде да отидат, и можеш да си сигурна, че градските съветници първи ще се оплачат, че младите висят по улиците. Знаеш, че е така. — Тя ми се усмихна и аз й отвърнах със същото.
	Някъде напред Мийна отново беше вдигнала плаката си. Стоящият до нея Ейшък се наведе да поздрави момченцето на свой познат и го вдигна над главите на останалите, за да види по-добре. Изглеждаше много различен в тази тълпа, без униформа. Колкото и да бяхме приказвали досега, винаги го бях виждала през призмата на униформата му. Не се бях питала за живота му извън фоайето, как издържа семейството си, колко време пътува до работа или колко му плащат. Оглеждах тълпата, която бе попритихнала, след като камерите си бяха заминали, и се чувствах леко засрамена колко малко бях опознала истинския Ню Йорк. Това бе толкова част от града, колкото и лъскавите кули на Манхатън.
	Скандирането продължи още близо час. Коли и камиони натискаха клаксони за поздрав, докато минаваха, а ние им отвръщахме с викове. Две библиотекарки излязоха с табли с топли напитки и ни ги раздадоха. Не си взех. Вече бях забелязала разпраните шевове по палтото на възрастната дама, окъсаните и износени дрехи на хората около мен. Една индийка и синът й прекосиха улицата и донесоха огромни, покрити с фолио табли с горещи зеленчукови кюфтенца и ние им се нахвърлихме, като й благодарихме от сърце.
	— Благодарим ви — каза тя.
	Моето беше с грах и картофи и толкова пикантно, че рязко си поех въздух, но беше божествено вкусно.
	— Носят ни от тях всяка седмица, Бог да ги благослови — каза старата жена и изтръска трохички от шала си.
	Една полицейска кола мина два-три пъти и полицаите вътре огледаха тълпата с безизразни лица.
	— Помогнете ни да спасим библиотеката, господа! — викна им Мийна. Единият полицай извърна глава, но колегата му се усмихна.
	По едно време двете с Мийна влязохме да използваме тоалетните и ми се удаде шанс да видя за какво де факто се боря. Сградата беше стара, с високи тавани, открити тръбни инсталации и някак смълчана: по стените бяха налепени рекламни брошури за безплатно обучение за възрастни, курсове по медитация, помощ при писане на автобиография за работа, както и предложение за заплащане от шест долара на час за лектор в курсовете. Но бе оживено, детският кът бе пълен с млади семейства, компютърната зала беше претъпкана с възрастни, които внимателно тракаха по клавиатурите, явно още неуверени какво точно правят. Няколко тийнейджъри седяха и тихичко си приказваха в ъгъла, други четяха книги, няколко бяха със слушалки на ушите. Изненадах се от двамата охранители, които стояха до бюрото на библиотекарите.
	— Понякога се стига до сбивания. Тук всеки може да влезе свободно, нали разбираш? — шепнешком ми обясни Мийна. — Обикновено става дума за наркомани. Проблемите с тях са неизбежни.
	Докато слизахме по стълбите, се разминахме с възрастна жена. Шапката й беше мръсна, синьото палто от изкуствена материя беше омачкано и износено, с разпрани шевове на раменете като еполети. Продължих да зяпам подире й, докато тя с мъка се качваше по стълбите, очуканите й чехли едва се задържаха на краката й, стиснала торбичка, от която се подаваше книга с тънки корици.
	Останахме навън още час — достатъчно дълго, за да се отбие поредният репортер с екипа си, да ни зададе няколко въпроса и да обещае, че ще направи всичко по силите си репортажът да бъде излъчен по телевизията. След това, около един часа, тълпата започна да се разотива. С Мийна и Ейшък се запътихме към метрото, като двамата споделяха оживено кого са видели и с кого са приказвали на протеста и обсъждаха планираното за следващата седмица шествие.
	— Какво ще правите, ако я затворят? — попитах ги вече в метрото.
	— Честно? — обади се Мийна, докато нагласяше лентата в косата си. — Нямам представа. Но вероятно накрая все пак ще я затворят. Има друга, по-добре оборудвана сграда на около пет километра и казват, че можем да водим децата си там. Сякаш всички в квартала имат коли. Или възрастните могат да изминат пет километра в тридесетградусова жега. Но ще продължим да се борим.
	— Трябва да има места, където хората от квартала да се събират. — Ейшък вдигна ръка и рязко разсече въздуха. — Където хората да се срещат и обменят идеи, а не само да се говори за пари. Книгите те учат за живота. Книгите те учат да разбираш другите. Но не можеш да си купуваш книги, когато едва смогваш да си плащаш наема. Затова библиотеката е от жизнена важност! Ако затворят библиотеката, Луиза, не затварят просто една сграда, а убиват надеждата.
	Последва кратко мълчание.
	— Обичам те, скъпи — каза Мийна и го целуна звучно по устата.
	— И аз те обичам, скъпа.
	Двамата впериха поглед един в друг, а аз изтърсих въображаеми трохички от палтото си и се помъчих да не мисля за Сам.


	Ейшък и Мийна тръгнаха към апартамента на майка й да вземат децата си, като на раздяла ме прегърнаха и ме накараха да обещая, че ще ги придружа и следващата седмица. Отидох до закусвалнята, където си поръчах кафе и парче пай. Не можех да спра да мисля за протеста, за хората в библиотеката, за мръсните и осеяни с дупки улици около нея. Пред очите ми бяха разкъсаните шевове на палтото на онази жена, както и възрастната дама до мен, която толкова се гордееше с внука си. Сетих се за вдъхновения апел на Ейшък за общността. Спомних си как моят собствен живот бе променен от библиотеката в родния ми град и как Уил твърдеше, че „знанието е сила“. Как всяка книга, която сега прочитах — и почти всяко решение, което вземах — водеше началото си от онзи момент.
	Замислих се над това, че всеки един от протестиращите в тълпата бе свързан с някой друг или им бе носил храна и напитки, или бе разговарял с тях, и как бях усетила прилива на енергия и удоволствието, които идваха от споделената цел.
	Замислих се и за новия си дом, където в тихата сграда живееха около тридесет души и никой не говореше с никого, освен да се оплаче от някакво дребно нарушаване на личното му пространство, където явно никой никого не харесваше или изобщо не си правеше труда да опознае.
	Седях, докато паят изстиваше в чинията ми.


	Когато се прибрах, направих две неща: написах кратка бележка, за да благодаря на госпожа Де Уит за красивия шал, като споменах, че подаръкът й е оправил настроението ми за цяла седмица и че ако някога иска помощ за домашния си любимец, с удоволствие бих проучила подробно грижата за кучета. Сложих я в плик и я пъхнах под вратата й.
	Почуках на вратата на Илария и дори не се стреснах, когато тя ми отвори и ме изгледа с открито подозрение.
	— Минах покрай кафенето, където продават онези канелени курабийки, които обичаш, и ти взех. Заповядай. — Подадох й пликчето.
	Тя го изгледа недоверчиво.
	— Какво искаш?
	— Нищо! — отвърнах. — Просто… да ти благодаря, че ми помогна с децата онзи ден. Освен това нали все пак работим заедно… — Свих рамене. — Това са само няколко курабийки.
	Подадох й ги още по-отблизо, така че бе принудена да ги вземе от ръката ми. Погледна пликчето, после мен и за миг си помислих, че се кани да ми ги върне, затова побързах да й махна и да си тръгна.
	Същата вечер влязох в интернет и потърсих всичко, което можеше да се намери за библиотеката: новите статии за бюджетните съкращения, заплахите за затваряне, славното й минало — „Местен тийнейджър благодарен на библиотека за спечелената стипендия за колежа“ — разпечатах си ключовите статии и запазих цялата полезна информация в отделна папка.
	В девет без петнадесет в кутията ми се появи нов имейл. Беше със заглавие СЪЖАЛЯВАМ.
C>
	Лу,
	Цяла седмица работя вечерни смени, а исках да ти пиша, когато имам повече от пет свободни минути и съм сигурен, че няма още повече да объркам нещата. Не ме бива много с думите. Но предполагам, че в случая само една дума е от значение. Съжалявам. Знам, че не би ми изневерила. Постъпих като пълен глупак, че изобщо си го помислих.
	Проблемът е в това, че ми е трудно да сме толкова далеч един от друг и да не знам какво се случва с живота ти. Когато се срещаме, сякаш сме усилили до максимум усещането за всичко. Не можем просто да се отпуснем един с друг.
	Знам, че времето ти в Ню Йорк е важно за теб, и не искам да го пилееш.
	Още веднъж съжалявам.
	Твой Сам ххх
C$
	Това бе най-близкото нещо до писмо, изпратено ми някога от него. Гледах вторачено думите известно време, опитвайки се да определя какво чувствам. Най-накрая написах:
C>
	Разбирам. Обичам те. Надявам се да успеем да се отпуснем един с друг, когато се видим по Коледа.
	Лу ххх
C$
	Изпратих го, после отговорих на имейл от мама и писах на Трина. Направих го автоматично, като през цялото време мислех за Сам.
	_Да, мамо, ще погледна новите снимки на градината във Фейсбук. Да, знам, че дъщерята на Бърнис прави онази муцунка тип „кокоше дупе“ на всичките си снимки. Смята го за привлекателно._
	Влязох в мрежата, после в профила си във Фейсбук и без да искам, се развеселих при вида на безбройните снимки на дъщерята на Бърнис с нацупените й устни. Видях снимките на мама в градинката ни, на новите столове, които била купила от градинския център. После, почти случайно, влязох в профила на Кейти Инграм. И мигновено съжалих. Там в пълния си блясък бяха качени седем нови снимки от вечерно излизане с колегите от Спешната помощ, вероятно онова, за което се бяха запътили, когато бях звъннала.
	Или още по-лошо, може би ставаше дума за друго излизане.
	Видях Кейти — в тъмнорозова копринена блуза, с огромна усмивка и многозначителен поглед, привела се над масата, за да обясни нещо; както и друга, на която на преден план бе шията й, понеже бе отметнала глава и се смееше. Видях и Сам, с овехтялото си сако и сива тениска, как стиска коктейл с едрата си ръка и се извисява с няколко сантиметра над всички останали. Всички бяха усмихната и изглеждаха щастливи. Сам ми се стори напълно отпуснат и спокоен. На всяка снимка Кейти Инграм беше притисната до него, сгушена до рамото му, докато седяха до масата в бара, или го гледаше втренчено, леко облегнала ръка на рамото му.


>	Шестнадесета глава

	— Имам нова задача за теб.
	Седях в ъгъла на супершикозния салон за красота и чаках, докато боядисат и изсушат косата на Агнес. Тъкмо се бях зачела в най-новите статии за протестите против затварянето на библиотеката, така че побързах да изключа телефона си, когато тя се приближи с увита в грижливо сгънати парчета фолио коса. Седна до мен, без да обръща внимание на фризьора си, който очевидно настояваше тя да се върне на стола си.
	— Искам да ми намериш много малко пиано, което да изпратим в Полша.
	Каза го, сякаш ме молеше да купя пакет дъвки от близкия магазин.
	— Много малко пиано.
	— Много специално малко пиано, на което да се учи да свири дете. За момиченцето на сестра ми — каза тя. — Но трябва да е с много високо качество.
	— В Полша не се ли продават малки пиана?
	— Не и толкова добро. Искам да е на „Хосвайнер и Джаксън“. Това са най-добрите пиана на света. И трябва да бъде доставено при специално контролирани условия, за да не бъде засегнато от студа или влагата, защото това ще промени звученето. Но продавачът сигурно ще ти помогне за това.
	— На колко години е момичето на сестра ти?
	— На четири.
	— Хм… добре.
	— И трябва да е най-доброто, за да може да чуе разликата. Има огромна разлика, както знаеш, между тоновете. Все едно да свириш на „Страдивариус“ вместо на евтина цигулка.
	— Разбира се.
	— Но има и още нещо. — Тя се извърна, за да не вижда вече отчаяния фризьор, който сочеше към главата й от другия край на салона и потупваше несъществуващ часовник на китката си. — Не искам това да се появи на извлечението от кредитната ми карта. Затова трябва да теглиш пари всяка седмица. На дребни суми. Разбра ли? Имам заделени малко пари.
	— Но… господин Гопник едва ли би имал нещо против…
	— Той мисли, че харча твърде много за племенницата си. Не разбира. А и ако Табита узнае, ще извърти всичко така, че да го представи в лоша светлина. Знаеш я каква е, Луиза. Ще го направиш ли? — Тя ме погледна сериозно под слоевете фолио.
	— Хм, добре.
	— Ти си чудесна. Толкова съм щастлива, че имам такава приятелка. — Прегърна ме толкова рязко, че фолиото се блъсна в ухото ми и фризьорът мигновено дотича да види какви щети е нанесло лицето ми.


	Обадих се в магазина и ги помолих да ми изпратят оферта за два различни модела малки пиана, както и разходите за доставката. След като най-сетне престанах да примигвам, разпечатах двете оферти и ги показах на Агнес в гардеробната й.
	— Това е доста скъп подарък — отбелязах.
	Тя махна с ръка.
	Аз преглътнах.
	— А доставката е още две хиляди и петстотин долара отгоре.
	Примигнах. Агнес — не. Отиде до тоалетката си и я отвори с ключ, който държеше в джинсите си. Пред очите ми извади едра пачка петдесетдоларови банкноти, дебела колкото ръката й.
	— Ето. Тук са осем хиляди и петстотин. Трябва да излизаш всяка сутрин и да изтеглиш останалите от банкомата. По петстотин на теглене. Ясно?
	Не ми беше особено комфортно да тегля толкова много пари без знанието на господин Гопник. Но съзнавах, че връзката на Агнес със семейството й е много силна, и освен това разбирах по-добре от всеки копнежа по онези, които са далеч от те — Коя бях аз, че да й държа сметка как си харчи парите? Освен това бях почти сигурна, че в гардероба й има рокли, които струват повече от онова малко пиано.
	През следващите десет дни послушно отивах до банкомата на Лексингтън Авеню и теглех пари, като натъпквах банкнотите дълбоко в деколтето си, преди да си тръгна, готова да се бия с евентуални обирджии, които така и не се появиха. Давах парите на Агнес, когато бяхме сами, тя ги прибираше при другите в тоалетката и отново я заключваше. В крайна сметка занесох всички пари в магазина за пиана, подписах нужните документи и ги преброих пред озадачения продавач. Пианото щеше да пристигне в Полша точно за Коледа.
	Това, изглежда, бе единственото нещо, което носеше радост на Агнес. Всяка седмица отивахме с колата до ателието на Стивън Липкот за урока й по рисуване, при което двамата с Гари мълчаливо се тъпчехме с кафе и захар в „Най-доброто място за понички“ или аз промърморвах съгласие с мнението му за неблагодарните пораснали деца и поничките, поръсени с карамел. Вземахме Агнес няколко часа по-късно, като се опитвахме да не забелязваме, че не носи никакви рисунки.
	Негодуванието й от безкрайните благотворителни вечери и събития бе нараснало още повече. Вече била престанала да се опитва да бъде любезна с другите жени, каза ми Майкъл шепнешком, докато пийваше набързо кафе в кухнята. Просто си седяла красива и намусена и чакала мероприятието да свърши.
	— Предполагам, че не можем да я виним, след като се отнасяха толкова лошо с нея. Но той се дразни. За него е важно съпругата му, дори да не е трофейна, поне да е склонна да се усмихва.
	Господин Гопник изглеждаше изтощен от работата и живота като цяло. Майкъл ми сподели, че нещата в офиса не били никак розови. Огромна сделка в подкрепа на банка в развиваща се страна била пред провал и сега всички работели денонощно, за да го предотвратят. В същото време — или може би тъкмо заради това — Нейтън ми каза, че артритът на господин Гопник се бил обострил, и двамата се занимаваха извънредно, за да може той да се движи нормално. Вземаше много хапчета. Частен лекар го посещаваше два пъти седмично.
	— Мразя този живот — каза ми Агнес, докато се разхождахме из парка. — Дава толкова много пари за благотворителност и за какво? За да седим четири пъти в седмицата и да ядем изсъхнали предястия със съсухрени хора. И тези съсухрени вещици да злословят срещу мен. — Спря за миг, погледна през рамо към сградата и видях, че очите й са пълни със сълзи. Понижи глас: — Понякога, Луиза, си мисля, че не мога да издържам повече.
	— Той те обича. — Не знаех какво друго да кажа.
	Тя избърса очи с дланта си и поклати глава, сякаш се опитваше да се отърси от чувствата си.
	— Знам. — Усмихна ми се, но по-неубедителна усмивка не бях виждала. — Но отдавна не вярвам, че любовта решава всичко.
	Импулсивно пристъпих напред и я прегърнах. След това осъзнах, че не бих могла да кажа дали съм го направила заради нея или заради себе си.


	Идеята ми хрумна точно преди официалната вечеря по повод Деня на благодарността. Агнес бе отказала да стане от леглото цял ден, изправена пред перспективата да посети благотворителна вечеря за душевноболни. Заяви, че е твърде депресирана, за да присъства, явно сляпа за иронията в случая.
	Обмислях идеята, докато пиех чай, и после реших, че нямам кой знае какво за губене.
	— Господин Гопник? — Почуках на вратата на кабинета му и изчаках да ме покани да вляза.
	Той вдигна помръкнали от умора очи, бе облечен в безукорна бледосиня риза. През повечето време изпитвах известно съжаление към него, както човек го е жал за затворена в клетка мечка, но въпреки това стои на прилично разстояние и леко се бои от нея.
	— Какво има?
	— Аз… извинявам се, че ви безпокоя. Но ми хрумна нещо. Смятам, че може да помогне на Агнес.
	Той се облегна назад в коженото си кресло и ми даде знак да затворя вратата. Забелязах кристална чаша с бренди на бюрото му. Доста по-рано от обичайното.
	— Може ли да говоря открито? — попитах. Леко ми се гадеше от притеснение.
	— Заповядай.
	— Добре. Ами няма как да не забележа, че Агнес не е чак толкова щастлива, колкото би трябвало.
	— Доста меко казано — съгласи се тихо той.
	— Струва ми се, че доста от проблемите й са свързани с това, че е загърбила предишния си живот, но не е напълно интегрирана в новата си среда. Казвала ми е, че не може да се вижда с приятелките си, защото те не разбират новия й начин на живот, а доколкото сама виждам, ами, хм, новите й познати не горят от желание да се сприятелят с нея. Мисля, че може би смятат, че това би било… нелоялно.
	— Към бившата ми съпруга.
	— Да. Тя няма работа и няма своя среда. В тази сграда също няма общност. Вие имате своята работа, както и хора, с които се познавате от години, които ви харесват и уважават. Но не и Агнес. И знам, че благотворителните събития са особено изпитание за нея. Но филантропията е важна за вас. Затова ми хрумна нещо.
	— Продължавай.
	— Ами има една библиотека в Уошингтън Хайтс, която е застрашена от затваряне. Цялата информация е тук. — Побутнах папката, която носех, към него. — Това е обществена библиотека, използва се от хора от най-различни националности, възрастови групи и категории и за местните е особено важно да остане отворена. Те се борят усилено, за да я спасят.
	— Този въпрос трябва да се отнесе към градския съвет.
	— Ами да, вероятно. Но разговарях с една от библиотекарите и тя ми сподели, че в миналото са получавали индивидуални дарения, които са им помагали да оцелеят. — Наведох се напред. — Ако само я посетите, господин Гопник, ще видите с очите си — там има лекторски програми, а майките могат да стоят с децата си на топло и безопасно място, а и хората наистина полагат усилия да подобрят положението си. Има практическа насоченост. Знам, че не е бляскаво като събитията, на които присъствате — там не се провеждат приеми, но каузата все пак е благотворителна. И си помислих, че може би… ами че ще искате да се ангажирате. А още по-хубаво би било, ако Агнес се включи и така стане част от общност. Може да го превърне в своя собствена кауза. Двамата с нея бихте могли да направите нещо забележително.
	— В Уошингтън Хайтс?
	— Трябва да идете там. Това е доста смесен район. Доста различен от… тук. Имам предвид, части от него са реновирани, но точно там…
	— Познавам Уошингтън Хайтс, Луиза. — Той потропа с пръсти по бюрото си. — Говорила ли си с Агнес за това?
	— Реших първо да го споделя с вас.
	Той дръпна папката към себе си и я отвори. Намръщи се на първата страница — изрезка от вестник със снимка на един от началните протести. Втората страница бе финансово извлечение, което бях изтеглила от сайта на градския съвет, показващо данните за изминалата финансова година.
	— Господин Гопник, наистина мисля, че можете да промените нещата. Не само за Агнес, но и за цяла една общност.
	В този момент осъзнах, че той изглежда незаинтересован, дори леко пренебрежителен. Изражението му не се беше променило драстично, по-скоро леко се бе стегнало, бе свел поглед. И се досетих, че след като е толкова богат, вероятно получава стотици молби за финансиране всеки ден или предложения къде да вложи парите си. Възможно бе току-що да бях престъпила невидимата граница между работник и работодател.
	— Както и да е. Вероятно идеята не е чак толкова добра. Съжалявам, че ви отнех от времето. Не се чувствайте длъжен да преглеждате папката, ако сте зает. Мога да си я взема, ако…
	— Няма проблем, Луиза. — Той притисна с пръсти слепоочията си, затвори очи.
	Изправих се, но не бях сигурна, че мога да си вървя.
	Най-сетне той вдигна очи към мен.
	— Би ли поговорила с Агнес? За да разбереш дали ще се наложи да отида на тази вечеря сам?
	— Да, разбира се. — Излязох от стаята.


	Тя отиде на вечерята за душевноболните. Не чухме никакви кавги, когато се върнаха, но на следващия ден разбрах, че бе спала в гардеробната си.


	През двете седмици преди завръщането ми у дома за Коледа развих почти маниакална зависимост към Фейсбук. Преглеждах страницата на Кейти Инграм сутрин и вечер, четях съобщенията, които си разменяше с приятели в профила си, гледах новите снимки, които качваше. Една от приятелките й я беше попитала как се чувства в работата си и тя бе написала: „Обожавам я!“, последвано от намигащо личице — беше дразнещо колко често ги използваше. Друг ден беше написала: „Много тежък ден в работата. Благодаря на Бога за невероятния си партньор! Чувствам се благословена“.
	Беше публикувала още една снимка на Сам — зад волана на линейката. Той се смееше, вдигнал ръка, сякаш да й попречи да го снима, и при вида на лицето му и интимността на кадъра внезапно се почувствах, сякаш съм с тях, и това просто ме остави без дъх.
	Бяхме се уговорили да се чуем предната вечер негово време, но когато звъннах, той не вдигна. Опитах отново, после пак, но отговор не последва. Два часа по-късно, тъкмо бях почнала да се тревожа, когато получих съобщение: „Съжалявам — още ли си на линия?“
	— Добре ли си? В работата ли беше зает? — попитах аз, когато ми звънна.
	Последва кратко колебание, преди да отговори:
	— Не точно.
	— Какво искаш да кажеш? — Бях в колата с Гари и чакахме Агнес, която беше на педикюр, така че се притеснявах, че може да ме чуе, независимо колко погълнат изглеждаше от спортните страници на вестника.
	— Помагах на Кейти.
	Стомахът ме сви само при споменаването на името й.
	— За какво й помагаше? — опитах се да запазя спокойствие.
	— За един гардероб. От ИКЕА. Купила го, но не можеше да го сглоби сама, така че предложих да й помогна.
	Прилоша ми.
	— Бил си в къщата й?
	— Апартамента й. Просто й помогнах да сглоби проклетия гардероб, Лу. Тя си няма никого. А аз живея наблизо.
	— Взел си куфарчето си с инструменти. — Спомних си как се отбиваше в апартамента ми да поправи нещо дребно. Беше едно от първите неща, които обикнах в него.
	— Да. Взех си куфарчето. И й помогнах да сглоби гардероба от ИКЕА. — Гласът му прозвуча уморено.
	— Сам?
	— Какво?
	— Ти ли предложи да отидеш? Или тя те помоли?
	— Има ли значение?
	Исках да му кажа, че имаше, защото беше очевидно, че тя се опитва да ми го открадне. Преструваше се ту на безпомощна жена, ту на забавна приятелка, проявяваща разбиране най-добра приятелка и колежка. Той или беше сляп, или което бе по-лошо, не беше. Нямаше нито една снимка, която бе публикувала в мрежата, на която да не е залепена за него като пиявица с червило. Понякога се чудех дали се е досетила, че ще ги видя, и дали не изпитва удоволствие от болката, която ми причинява, дали всъщност това не е част от плана й — да ме тормози и да ме кара да го подозирам. Мъжете едва ли си имат и най-бегла представа за целия набор от изкусни оръжия, които жените използват една срещу друга.
	Мълчанието помежду ни сякаш зейна в огромна черна дупка. Знаех, че не мога да спечеля. Ако се опитах да го предупредя какво се случва, щях да прозвуча като ревнива досадница. Ако не го направех, той щеше да скочи, без да го съзнава, право в капана й. Докато един ден не осъзнае, че тя му липсва толкова, колкото някога съм му липсвала и аз. Или не усети как нежната й длан бавно се плъзга в неговата някоя вечер в бара, докато се обляга на рамото му за утеха след тежък ден. Или не се сближат още повече при някой прилив на висок адреналин след някоя опасна ситуация и изведнъж започнат да се целуват, и…
	Затворих очи.
	— Е, кога се връщаш?
	— На двадесет и трети.
	— Чудесно. Ще се опитам да си разместя смените. Но ще трябва да работя в някои от дните около Коледа, Лу. Знаеш как е. Работата няма край.
	Той въздъхна. Последва още една пауза, преди отново да заговори.
	— Виж какво. Мислех си нещо. Може би е добра идея да се запознаеш с Кейти. За да видиш, че е готина. И че се опитва да бъде само мой колега и приятел.
	Как ли пък не.
	— Супер! Звучи чудесно — отвърнах аз.
	— Мисля, че ще я харесаш.
	— Значи ще я харесам.
	Както бих харесала вируса „Ебола“. Или да си остържа сама лактите с нещо остро. Или да ям от онова сирене с буболечки.
	Облекчението в гласа му бе осезаемо:
	— Нямам търпение да те видя. Ще останеш цяла седмица, нали?
	Сведох глава и се опитах леко да снижа гласа си:
	— Сам, тя… Кейти наистина ли иска да ме види? Това… обсъждали ли сте го с нея?
	— Да. — А после, понеже аз не казах нищо, той добави: — Имам предвид, не е било… Не сме обсъждали какво става между теб и мен или нещо подобно. Но тя се досеща, че не ни е лесно.
	— Разбирам. — Усетих, че стискам зъби.
	— Тя смята, че си страхотна. Естествено, казах й, че греши.
	Засмях се, но не съм сигурна, че и най-лошият актьор на света би могъл да го направи по-неубедително.
	— Ще видиш, като се запознаете. Нямам търпение.
	Затворих телефона, вдигнах очи и забелязах, че Гари ме гледа в огледалото за обратно виждане. Очите ни се срещнаха за миг, после неговите се отклониха.


	Като се има предвид, че живеех в един от най-оживените градове на света, бях започнала да осъзнавам, че моят свят всъщност е доста малък, свит около желанията на семейство Гопник от шест сутринта често до късно вечер. Животът ми бе изцяло преплетен с техния. Точно както бе и с Уил, бях свикнала да предугаждам настроенията на Агнес, да се досещам от най-дребните знаци дали е депресирана, ядосана, или просто се нуждае от храна. Знаех кога се очаква да й дойде цикълът и бях отбелязала дните в личния си календар, за да съм подготвена за емоционалните изблици или по-бурно свирене на пиано. Знаех как да съм невидима по време на семейните конфликти и да съм на разположение за всяка дреболия. Бях се превърнала в сянка дотолкова, че понякога се чувствах направо безплътна — полезна само като придатък на някой друг.
	Животът ми преди семейство Гопник бе останал някъде далеч, бе избледнял и нереален, докосвах се до него само чрез някой телефонен разговор, когато графикът на семейството го позволяваше, или чрез случайно разменени имейли. Не бях се обаждала на сестра си цели две седмици и се разплаках, когато получих написано на ръка писмо от мама и снимки на нея и Том на някакво дневно представление в театъра, „за да не забравиш съвсем как изглеждаме“.
	Понякога ми идваше в повече. За да постигна известен баланс, въпреки че бях изтощена, ходех до библиотеката всяка седмица с Ейшък и Мийна, като веднъж дори отидох и сама, когато децата им бяха болни. Вече знаех как да се облека за студа и бях направила свой собствен плакат — „Знанието е сила!“ — с намигване към Уил. Отивах дотам с метрото, а после се отправях към Ист Вилидж, за да пийна кафе в магазина за винтидж дрехи и да прегледам какво ново предлагат Лидия и сестра й.
	Господин Гопник повече не спомена библиотеката. С леко разочарование осъзнах, че благотворителността имаше съвсем друго значение тук: не беше достатъчно да даваш, трябваше да те видят, че го правиш. Над входовете на болниците с двуметрови букви бяха изписани имената на благодетелите им. Приемите биваха наричани на името на онези, които ги спонсорират. Дори на задните врати на автобусите бяха изписани имената на прочути дарители. Господин и госпожа Ленард Гопник бяха известни като щедри благодетели, защото се показваха пред обществото като такива. Една невзрачна библиотека в западнал квартал не предлагаше подобна показност.


	Ейшък и Мийна ме бяха поканили за Деня на благодарността в апартамента си в Уошингтън Хайтс, ужасени от факта, че нямам никакви планове.
	— Не може да прекараш Деня на благодарността сама! — заяви Ейшък и аз реших да не му казвам, че малцина в Англия изобщо знаят какво е това.
	— Майка ми ще сготви пуйката, но не очаквай да бъде по американски — каза Мийна. — Не можем да понасяме тази безвкусна храна. Нашата пуйка ще бъде приготвена с много подправки в истинска глинена пещ тандури.
	Не ми костваше никакво усилие да кажа „да“ на нещо ново: бях много развълнувана. Купих бутилка шампанско, скъпи шоколадови бонбони и цветя за майката на Мийна, след което си облякох синята коктейлна рокля с кожените ръкави, като реших, че Денят на благодарността в индийски стил ще е подходящ повод за първото й обличане — или поне, че няма да има строг дрескод. Илария беше затънала до гуша в приготвянето на семейната вечеря за работодателите ни, така че реших да не я безпокоя. Излязох от апартамента и проверих дали съм взела адреса, който Ейшък ми беше дал.
	Докато вървях по коридора, забелязах, че вратата на госпожа Де Уит е отворена. Чух телевизорът да бръмчи вътре. На няколко крачки отвън в коридора стоеше Дийн Мартин и ме гледаше злобно. Зачудих се дали не е замислил поредното си бягство и позвъних на вратата.
	Госпожа Де Уит се появи на прага.
	— Госпожо Де Уит? Мисля, че Дийн Мартин се кани да тръгне на разходка.
	Кучето се затътри към нея. Тя се облегна на стената. Изглеждаше слаба и уморена.
	— Би ли затворила вратата, скъпа? Явно съм я оставила отворена.
	— Разбира се. Честит Ден на благодарността, госпожо Де Уит — поздравих я аз.
	— Нима днес е Денят на благодарността? Не бях забелязала.
	Тя се върна в стаята си, кучето подире й, а аз затворих входната врата. Не бях виждала никой да я посещава и за миг се натъжих, че ще прекара празника сама.
	Тъкмо се обърнах да тръгвам, когато се появи Агнес в спортния си екип. Явно се сепна, като ме видя.
	— Къде отиваш?
	— На вечеря. — Не исках да казвам при кого. Не знаех как биха реагирали работодателите, ако разберяха, че служителите им си общуват извън работа. Тя ме погледна ужасено.
	— Не можеш да го направиш, Луиза. Роднините на Ленард ще ни гостуват. Не мога да ги изтърпя сама. Казах им, че и ти ще присъстваш.
	— Така ли? Но…
	— Трябва да останеш.
	Погледнах към вратата. Сърцето ми се сви.
	И тогава тя снижи глас.
	— Моля те, Луиза. Ти си ми приятелка. Нуждая се от теб.


	Звъннах на Ейшък и му казах. Единствената ми утеха беше, че той мигновено разбра какво е положението.
	— Много съжалявам — прошепнах. — Наистина исках да дойда.
	— Няма проблем. Трябва да останеш. Виж, Мийна казва, че ще ти запази от пуйката. Ще я донеса утре… Скъпа, казах й! Да! Заръча да изпиеш всичкото им скъпо вино. Чу ли?
	Имах чувството, че ще се разплача. Бях си представяла вечер, изпълнена с детски смях, вкусна храна и веселие. Вместо това отново щях да бъда сянка, мълчалив декор в ледения салон.
	Страховете ми се оправдаха.
	Още трима членове на семейство Гопник дойдоха на вечеря: по-възрастният блед и побелял брат на г-н Гопник, който явно се занимаваше с право. Вероятно работеше в Министерство на правосъдието. Беше довел майка им, която бе в инвалидна количка, отказа да си свали коженото палто през цялата вечер и се оплакваше на висок глас, че не чува. Придружаваше ги съпругата на брата на господин Гопник, бивша явно известна цигуларка. Само тя си направи труда ме попита с какво се занимавам. Поздрави Агнес с две целувки по бузите и официална усмивка, която можеше да е предназначена за всекиго.
	Табита бе последният член на компанията, пристигна късно и влезе с вида на човек, който е прекарал целия път в таксито дотук в разговор по телефона колко не желае да присъства. Веднага щом се появи, бяхме настанени за вечеря в трапезарията, която беше до главната всекидневна и заета почти изцяло от огромна овална махагонова маса.
	Определено можеше да се каже, че разговорът беше суховат. Господин Гопник и брат му моментално се заприказваха за правните ограничения в някаква държава, в която той в момента работеше, а двете съпруги си размениха няколко формални въпроса като хора, които се стараят да водят любезен разговор на чужд език.
	— Как си, Агнес?
	— Благодаря, добре. А ти, Вероника?
	— Много добре. Изглеждаш чудесно. Страхотна рокля.
	— Благодаря. Ти също изглеждаш чудесно.
	— Чух, че си била в Полша? Ленард ни каза, че си ходила при майка си.
	— Да, преди две седмици. Беше много хубаво да се видим, благодаря.
	Седях между Табита и Агнес и гледах как Агнес пие твърде много бяло вино, а Табита намусено рови в телефона си и понякога вдига очи към тавана. Сръбвах от супата с тиква и градински чай, кимах, усмихвах се и се стараех да не си личи, че си мечтая да съм част от веселото безредие при Ейшък. Бих попитала Табита как е прекарала седмицата, само и само да подемем някакъв разговор, но тя на няколко пъти бе вметнала хапливи забележки относно това „служители“ да присъстват на семейни събития, така че не посмях.
	Илария поднасяше ястията едно след друго. „Полската никаквица не готви. Все някой трябваше да приготви вечерята за Деня на благодарността“, измърмори после тя. Беше сътворила истинско пиршество от пуйка, печени картофи и куп ястия, които не бях виждала досега да се поднасят на вечеря, но за които подозирах, че мигновено ще ми докарат диабет — захаросани сладки картофи, запечени с глазура от меки бонбони маршмелоу, зелен фасул с мед и бекон, печена тиква с кленов сироп, маслен царевичен хляб и моркови, запечени с мед и подправки. Имаше и нещо като малки кексчета — приличаха на йоркширски пудинг — които изгледах подозрително, за да видя дали и те не са полети със захарен сироп.
	Естествено, само мъжете хапнаха от всичко. Табита побутваше храната из чинията си. Агнес хапна от пуешкото и почти нищо друго. Аз опитах от всичко по малко, благодарна, че имам с какво да се занимавам, както и че Илария вече не тръшваше чиниите грубо пред мен. Всъщност тя дори няколко пъти ме погледна многозначително, сякаш мълчаливо ми съчувстваше. Мъжете продължаваха да говорят за бизнес, без да забелязват или да обръщат внимание на ледения мраз в другия край на масата.
	Тишината понякога се нарушаваше от възрастната госпожа Гопник, която искаше да й подадат картофите или питаше на висок глас за четвърти път какво, за бога, е направила тази жена с морковите. Няколко души й отговаряха едновременно, явно облекчени от наличието на тема, колкото и безсмислена да беше тя.
	— Много необичайна рокля, Луиза — отбеляза Вероника след една доста продължителна пауза в разговора. — Забележителна е. От Манхатън ли си я взе? Не се срещат често кожени ръкави в днешно време.
	— Благодаря. Купих я от Ист Вилидж.
	— На „Марк Джейкъбс“ ли е?
	— Хм, не. Винтидж е.
	— Винтидж — изсумтя Табита.
	— Какво каза тя? — попита високо госпожа Гопник.
	— Говори за роклята на момичето, майко — обясни братът на господин Гопник. — Казва, че е винтидж.
	— Винтидж какво?
	— Какво им има на винтидж дрехите, Таб? — хладно попита Агнес.
	Идеше ми да потъна вдън земя.
	— Това е просто един безсмислен термин, нали? Начин да кажеш „втора употреба“. Да представиш нещо за такова, каквото не е.
	Исках да й отвърна, че винтидж означава много повече от това, но не знаех как да го изразя — а и подозирах, че не се очаква от мен да го направя. Исках само целият разговор да се прехвърли на друга тема, далеч от мен.
	— Мисля, че винтидж тоалетите излизат на мода напоследък — обърна се към мен Вероника с дипломатически такт. — Разбира се, аз съм твърде стара, за да разбирам стила на младите.
	— И твърде любезна да кажеш подобно нещо — измърмори Агнес.
	— Моля? — подхвърли Табита.
	— О, сега пък се молиш?
	— Имах предвид, какво каза преди малко?
	Господин Гопник вдигна очи от чинията си. Погледът му се спря последователно на съпругата и на дъщеря му.
	— Исках да кажа, че не бива да си толкова груба с Луиза. Тази вечер тя е мой гост, макар да е наш служител. А ти се изказваш грубо за облеклото й.
	— Не съм била груба. Просто излагам фактите.
	— Така се проявява грубост в наши дни. _Говоря каквото мисля. Просто съм честен._ Това е езикът на грубияните. Всички го знаем.
	— Каква ме нарече току-що?
	— Агнес. Скъпа. — Господин Гопник протегна ръка и я сложи върху нейната.
	— Какво казват те? — попита госпожа Гопник. — Кажете им да говорят по-високо.
	— Казах, че Таб се държи грубо с приятелката ми.
	— Тя не ти е приятелка, за бога. Тя е твоя платена служителка. Макар да подозирам, че напоследък можеш да разчиташ само на такива приятелки.
	— Таб! — намеси се баща й. — Не говори така, ужасно е.
	— Да, но е вярно. Никой не иска да има нищо общо с нея. Не можеш да се преструваш, че не го забелязваш. Знаеш, че семейството ни е станало за посмешище, нали, татко? Превърнал си се в клише. Тя е олицетворение на клишето. И за какво? Всички знаем какъв е планът й.
	Агнес дръпна салфетката от скута си и я сви на топка.
	— Моят план? Би ли ми казала какъв е моят план?
	— Като на всяка амбициозна имигрантка. Някак си успяла да убедиш татко да се ожени за теб. Сега несъмнено правиш всичко възможно да забременееш, да родиш едно-две деца и след пет години да се разведеш. И си уредена за цял живот. Готово! Край на масажите. Очакват те само скъпи магазини, личен шофьор и обеди с полските ти дружки.
	Господин Гопник се наведе над масата към нея.
	— Табита, не искам повече да чувам да използваш думата „имигрант“ в пренебрежителен смисъл в тази къща. Твоите предци също са били имигранти. Ти си потомка на имигранти…
	— Не и такива.
	— Какво означава това? — с пламнали бузи попита Агнес.
	— Трябва ли да го кажа гласно? Някои постигат целите си с тежък труд, докато други го правят, като лежат по гръб…
	— Като теб ли? — кресна Агнес. — Като теб, която на двадесет и пет години живееш от попечителския си фонд? Ти дори не си похващала работа в живота си! От теб ли трябва да вземам пример? Аз поне знам какво е тежък труд…
	— Да. Яхнала голите тела на непознати мъже. Страхотна работа.
	— Достатъчно! — Господин Гопник скочи от мястото си. — Изобщо не си права, Табита, и трябва да се извиниш.
	— Защо? Защото я виждам без розови очила ли? Татко, съжалявам, че трябва да ти го кажа, но ти си напълно сляп за истинската същност на тази жена.
	— Не. Ти си тази, която греши!
	— Смяташ, че тя никога няма да поиска деца? Та тя е на двадесет и осем, татко. Осъзнай се!
	— За какво говорят те? — попита гневно възрастната госпожа Гопник, обръщайки се към снаха си. Вероника й прошепна нещо в ухото. — Но тя каза нещо за голи мъже. Чух я.
	— Не че ти влиза в работата, Табита, но с Агнес не възнамеряваме да имаме деца. Разбрахме се по този въпрос, преди да се оженим.
	Табита се нацупи.
	— О, значи сте се разбрали. Сякаш това има значение. Жена като нея би казала всичко само за да се омъжи за теб! Татко, не ми е приятно да го кажа, но ти си безкрайно наивен. След година-две ще има малък „инцидент“ и после ще те убеди, че…
	— Няма да има никакви инциденти! — Господин Гопник удари с ръка по масата толкова силно, че чашите издрънчаха.
	— Как може да си сигурен?
	— Защото ми направиха вазектомия, по дяволите! — Той седна. Ръцете му трепереха. — Два месеца преди да се оженим. В болницата „Маунт Синай“. С пълното съгласие на Агнес. Сега доволна ли си?
	В стаята се възцари тишина. Табита зяпна баща си.
	Възрастната жена се огледа, после се вторачи в господин Гопник.
	— На Ленард са му правили апендектомия?
	Някъде в главата ми се носеше ниско бръмчене. Сякаш от много далеч чух господин Гопник да настоява дъщеря му да се извини, после я видях как става и си тръгва от масата, без да го направи. Видях как Вероника размени поглед със съпруга си, после отпи голяма глътка от чашата си.
	Отново погледнах Агнес, която мълчаливо се взираше в чинията си, където храната й изстиваше на малки, окъпани в мед късчета. Когато господин Гопник протегна ръка и стисна нейната, бумтенето в главата ми стана оглушително.
	Тя не ме погледна.


>	Седемнадесета глава

	Отлетях за вкъщи на двадесет и втори декември, натоварена с подаръци и облечена в новото си винтидж палто със зеброви шарки, което, както по-късно установих, беше неприятно повлияно от взаимодействието с въздуха в Боинг 767, и докато стигна до „Хийтроу“, вече миришех на мъртво четириного.
	Първоначално бях планирала да летя в навечерието на Коледа, но Агнес бе настояла да тръгна по-рано, тъй като тя самата щеше да лети неочаквано до Полша да види майка си, която не била добре, и следователно нямаше смисъл да си губя времето, вместо да бъда със семейството си. Господин Гопник плати за смяната на билета ми. Агнес се бе държала едновременно любезно и дистанцирано към мен след вечерята за Деня на благодарността. Аз на свой ред се държах професионално и учтиво. Понякога ми се завиваше свят от всичко, което знаех. Но си спомнях думите на Гари, които ми беше казал през есента, малко след като бях пристигнала: „Нищо не виждаш, нищо не чуваш, забравяш всичко“.
	С наближаването на Коледа усетих, че нещо се бе променило: чувствах се много по-безгрижно. Може би просто се радвах, че скоро ще си тръгна от тази къща с объркани хора. Или пък купуването на коледни подаръци бе възкресило някакво забравено веселие в отношенията ми със Сам. Кога за последен път бях имала приятел, за когото да купувам подаръци? През последните две години от връзката ми с Патрик той просто ми пращеше имейли с линк към конкретен фитнес уред или екипировка. „Не си прави труда да ги опаковаш, скъпа, в случай че объркаш нещо и се наложи да ги върна.“ Трябваше само да натисна един бутон. Не бях прекарала нито една Коледа с Уил. Сега се редях рамо до рамо с останалите пазаруващи в „Сакс“ и се опитах да си представя приятеля си в кашмирените пуловери, в които допирах буза, или в меките карирани ризи, които обичаше да носи в градината, в дебелите и топли чорапи в спортния магазин. Купих играчки за Том, упоих се от сладките миризми в магазина на М&М на „Таймс Скуеър“ Купих луксозен бележник и химикалки за Трина от „Макнали Джаксън“, както и красив халат за дядо от „Мейсис“. Чувствах се богата, понеже не бях харчила почти нищо през изминалите месеци, така че купих на мама тънка гривничка от „Тифани“ и портативно радио, което татко да използва в бараката си.
	А после ми хрумна още нещо и отидох да купя коледен чорап за Сам. Напълних го с дребни подаръчета: афтършейв, дъвки, чорапи, малка халба за бира във формата на жена с дънков гащеризон. Накрая отидох до магазина за играчки, където бях пазарувала за Том, и купих няколко миниатюрни мебели за къщичка за кукли — легло, маса и столове, диванче и мивка за баня. Опаковах ги и написах отгоре: „Докато стане готова истинската“. Намерих и малък медицински комплект, който също пъхнах вътре, възхитена от детайлната изработка. И внезапно Коледа ми се стори много истинска и вълнуваща, а перспективата за десет дни далеч от семейство Гопник и града сама по себе си беше подарък.


	Пристигнах на летището, молейки се тежестта на подаръците да не е надвишила лимита за багажа. Жената на гишето взе паспорта ми и ме помоли да вдигна куфара си на кантара, след което се намръщи, докато гледаше екрана.
	— Проблем ли има? — попитах, когато тя погледна паспорта ми, а после през рамо. Мислено пресмятах колко ще се наложи да доплатя за свръхбагаж.
	— О, не, госпожо. Не трябва да сте на тази опашка.
	— Шегувате се. — Направо изтръпнах, докато се оглеждах към огромните опашки зад мен. — Е, къде би трябвало да съм?
	— В бизнес класа.
	— Бизнес?
	— Да, госпожо. Билетът ви е за бизнес класа. Би трябвало да го заверите ето там. Но няма проблем. Ще го направим и тук.
	Поклатих глава.
	— О, не мисля, че…
	Телефонът ми изписука.
	_Вече сигурно си на летището! Надявам се, че това ще направи пътуването ти към дома по-приятно. Малък подарък от Агнес. Ще се видим през новата година, приятелче! Майкъл х_
	Примигнах.
	— Всичко е наред. Благодаря. — Видях как куфарът ми изчезва по движещата се лента и прибрах телефона в чантата си.


	На летището гъмжеше от хора, но в бизнес класата бе тихо и спокойно, като малък оазис на всеобщо задоволство далеч от предпразничната суетня навън. Вече на борда, разгледах съдържанието на чантичката с неща от първа необходимост за полета, подарък от авиокомпанията, обух си безплатните чорапи и се постарах да не говоря твърде много с човека на съседната седалка, който накрая си сложи маската на очите и се облегна назад. Имах съвсем леко недоразумение с облегалката, когато обувката ми се заклещи долу, но стюардът бе много любезен и ми показа как да я извадя. Хапнах патешко, глазирано в шери, и лимонова торта и благодарях на всички от персонала, които ми носеха по нещо. Изгледах два филма и осъзнах, че наистина е добре да поспя. Но ми беше трудно, понеже цялото преживяване беше толкова приятно. Точно за това бих писала на нашите, само че сега, помислих си с трепет, можех да им разкажа лично.
	Връщах се у дома една различна Луиза Кларк. Така беше казал Сам и бях решила да повярвам в това. Бях по-уверена, по-делова, много далеч от онази тъжна, раздвоена и физически съсипана жена отпреди шест месеца. Представих си физиономията на Сам и колко щях да го изненадам, както той ме бе изненадал. Беше ми пратил копие на графика си за следващите две седмици, за да мога да планирам гостуването у нашите, и бях пресметнала, че мога да си оставя нещата в апартамента, да се видя със сестра си за няколко часа, после да отида у тях и да го посрещна след края на смяната му.
	Този път, мислех си, всичко щеше да е наред. Разполагахме с прилично време да бъдем заедно. Щяхме да си изградим рутина — без вълнението от драмите и недоразуменията. Първите три месеца очаквано бяха най-тежките. Завих се с одеялото и макар че вече бяхме твърде далеч над Атлантика, за да има някаква полза, се опитах безуспешно да заспя, докато стомахът ми беше свит на топка, а в главата ми препускаха хиляди мисли, загледана в мигащото самолетче на екрана на седалката отпред.


	Пристигнах в апартамента си малко след обяд и си отключих след кратко боричкане с ключовете. Трина беше на работа, Том — още на училище, а Лондон беше сив и изпъстрен с бляскави коледни украси и лампички, а от всяка витрина се носеха коледни песни, които бях чувала милион пъти. Качих се по стълбите, вдъхвайки познатата миризма на евтин ароматизатор и лондонска влага, после отворих входната врата, пуснах куфара до прага и въздъхнах.
	У дома. Или нещо подобно.
	Минах по коридора, докато си свалях якето, и влязох във всекидневната. Завръщането ми тук леко ме тревожеше — спомнях си месеците, в които бях потънала в депресия, пиех твърде много, а празните и неприветливи стаи ме укоряваха мълчаливо, задето не бях успяла да спася мъжа, който ми беше дал това жилище. Но сега мигновено забелязах, че за три месеца апартаментът беше напълно преобразен. Голите някога стени сега преливаха от цвят, навсякъде бяха окачени рисунки на Том. На дивана имаше бродирани възглавнички, както и нов тапициран стол, завеси и рафт, отрупан с купища дивидита с филми. В кухнята бе пълно с хранителни продукти и нови готварски съдове и чинии. Купичка с овесени ядки и шоколадови топчета върху подложка в цветовете на дъгата говореше за набързо зарязана закуска.
	Отворих вратата на стаята си за гости — сега стая на Том — и се усмихнах на футболните плакати и завивката с анимационни герои. Имаше нов гардероб, пълен с неговите дрехи. После отидох до моята спалня — сега на Трина — и видях омачкана завивка, нова етажерка с книги, щори. Нямаше много дрехи, но беше сложила стол и огледало, а върху малката тоалетка имаше кремове, четка за коса и козметика, която ми подсказа за вероятността сестра ми да се е променила до неузнаваемост само за няколко кратки месеца. Единствено четивото на нощното й шкафче ми напомни, че това е стаята на Трина: „Капиталови вложения“ на Толи и „Въведение в платежните ведомости“.
	Вярно, че бях много уморена, но същевременно се чувствах не на място. Така ли се бе почувствал Сам, когато бе долетял отвъд океана и ме бе видял за втори път? Дали му се бях сторила едновременно позната и непозната? Очите ми пареха от умора, а вътрешният ми часовник напълно се бе объркал. Оставаха още поне три часа, докато се приберат у дома. Измих си лицето, събух се и легнах на дивана с въздишка, докато звукът от уличния трафик в Лондон постепенно затихваше.


	Събудих се от потупването на лепкава ръка по бузата ми. Примигнах, опитах се да я отблъсна, но върху гърдите ми имаше огромна тежест. Ръката пак ме потупа. Отворих очи и се озовах лице в лице с Том.
	— Леля Лу! Леля Лу!
	Простенах.
	— Здрасти, Том.
	— Какво ми купи?
	— Остави я първо да си отвори очите.
	— Седнал си на гърдите ми, Том. Ох.
	Вече освободена, успях да се надигна и примигнах към племенника си, който сега подскачаше нагоре-надолу.
	— Какво ми купи?
	Сестра ми се наведе и ме целуна по бузата, опряла длан на рамото ми, което леко стисна. Ухаеше на скъп парфюм и леко се дръпнах назад, за да я огледам по-добре. Беше гримирана. С истински, умело сложен грим, а не просто със синя очна линия, която бе получила безплатно в едно списание през деветдесет и четвърта и оттогава пазеше в чекмеджето си, за да я използва при „официални“ поводи десет години подред.
	— Значи успя да дойдеш. Не си се качила на грешния самолет и да се озовеш в Каракас. С татко се бяхме обзаложили.
	— Много смешно. — Пресегнах се и хванах ръката й, като я задържах малко по-дълго, отколкото и двете очаквахме. — Уха. Много си хубава.
	Наистина беше така. Беше подстригала косата си до раменете и я носеше на едри къдрици, вместо обичайната стегната конска опашка. Прическата, както и хубавата риза, и спиралата я разхубавяваха.
	— Ами. Заради работата е всъщност. Човек трябва да се постарае, когато е в Сити. — Обърна се, докато го казваше, така че не й повярвах.
	— Мисля, че трябва да се запозная с този Еди — заявих аз. — Определено никога не съм имала такова голямо влияние над облеклото ти.
	Тя напълни чайника и го включи.
	— Сигурно защото винаги се обличаш като човек, получил ваучер за две лири за разпродажба и решил да ги профука наведнъж.
	Навън се стъмваше. Замъгленият ми от часовата разлика мозък изведнъж схвана какво означава това.
	— О, боже. Кое време е?
	— Време е да ми дадеш подаръците? — Том се усмихна насреща ми с липсващи зъби, вдигнал и двете си ръце в молитва.
	— Спокойно — отвърна Трина. — Има достатъчно време, преди смяната на Сам да свърши, поне час. Том, Лу ще ти даде каквото ти е донесла, след като си изпие чая и си намери дезодоранта. А, между другото, какво, по дяволите, е онова раирано нещо, което си оставила в коридора? Смърди на стара риба.
	Сега вече си бях у дома.
	— Добре, Том — казах аз. — Може и да има някакви предколедни подаръци за теб в онази синя чанта. Донеси ми я.
	След душ и лек грим се почувствах отново човек. Сложих си сребриста къса пола, черно поло и обувки на висока платформа от черен велур, които си бях купила от винтидж магазина, наметнах шала на „Биба“ от госпожа Де Уит, пръснах си от парфюма „Ла Шас о Папийон“, който Уил ме бе убедил да си купя и който винаги ми вдъхваше увереност. Том и Трина тъкмо хапваха, когато бях готова за излизане. Тя ми предложи паста със сирене и доматен сос, но стомахът ми бе почнал да се свива на топка, а и биологичният ми часовник беше тотално сбъркан.
	— Харесва ми как си си гримирала очите. Много съблазнително — казах аз.
	Тя се намръщи.
	— Сигурна ли си, че можеш да шофираш? Явно не виждаш добре.
	— Не е далеч. Пък и подремнах.
	— И кога да те очакваме у дома? Новият разтегателен диван е направо фантастичен, в случай че се колебаеш. Има си истински матрак с пружини. Не е като дунапренените измишльотини.
	— Надявам се да не ми се наложи да използвам дивана поне ден-два — усмихнах й се многозначително.
	— Какво е това? — Том преглътна залъка си и посочи към пакета, който носех под мишница.
	— О, това е коледен чорап. Сам ще работи на Коледа и ще се видим чак вечерта, затова реших да му подаря нещо, което да го изненада, като отвори очи.
	— Хм. Не питай какво има вътре, Том.
	— Няма нищо, което не бих подарила и на дядо. Само закачка е.
	Тя ми намигна. Мислено благодарих на този Еди и магьосническите му умения.
	— Пиши ми по-късно, става ли? За да знам дали да залостя вратата.
	Целунах ги и тръгнах.
	— Да не го отблъснеш с ужасния си полуамерикански акцент!
	Показах й среден пръст и излязох.
	— Не забравяй да караш отляво! И не си слагай онова палто, което смърди на скумрия!
	Чух я да се смее, докато затварях вратата.


	През последните три месеца вървях пеша, вземах такси или се возех при Гари в огромната черна лимузина. Изискваше се страхотна концентрация да свикна да държа волана на малката си кола с капризен съединител и трохи по съседната седалка. Включих се в колоните в последния час от натоварения трафик, пуснах радиото и се помъчих да не обръщам внимание на туптенето в гърдите си, за което не бях сигурна дали е причинено от страха от шофирането, или от мисълта, че отново ще видя Сам.
	Небето беше тъмно, улиците, окичени с коледни лапички, гъмжаха от пазаруващи хора и постепенно раменете ми се отпуснаха леко, докато с придърпване и рязко спиране продължих към предградията. Тротоарите се превърнаха в тесни пътеки, тълпите оредяха и изчезнаха и вместо това само от време на време мярвах нечий силует през осветените прозорци на къщите, край които минавах. И ето че малко след осем съвсем намалих и се наведох над волана, за да се уверя, че съм стигнала до правилното място в неосветената улица.
	Влаковият вагон си стоеше посред тъмното поле, а през прозорците му навън се изливаше златиста светлина, която огряваше тревата и калта. Едва успях да различа мотора му от другата страна на портата, прибран в малката барака, закътана зад зеления плет. Даже беше сложил няколко коледни светлинки в храста глог отпред. Беше си у дома.
	Преместих колата леко встрани от улицата, изключих фаровете и се загледах в двора. После ми хрумна нещо и си извадих телефона. _Нямам търпение да се видим_, написах. — _Съвсем скоро!_
	Изчаках малко. И отговорът му дойде: _И аз. Лек полет, хх_
	Усмихнах се. После слязох и твърде късно осъзнах, че съм паркирала до локва, така че студената и кална вода плисна върху обувките ми. „О, благодаря ти, Вселено — прошепнах. — Само това ми липсваше.“
	Сложих си предвидливо купената коледна шапка, взех от съседната седалка коледния чорап, после внимателно затворих вратата и я заключих с ключа, а не с дистанционното, за да не изписука и да не ме издаде.
	Обувките ми тихичко жвакаха, докато вървях на пръсти и си припомнях първия път, когато бях дошла тук, и как бях прогизнала от внезапния дъжд, след което се бях озовала в неговите дрехи, докато моите се сушаха в тясната му баня. Беше необикновена нощ, сякаш той бе премахнал всички прегради, които смъртта на Уил бе поставила около мен. Внезапно си спомних първата ни целувка, усещането за огромните му меки чорапи върху краката ми и по гръбнака ми пробягаха горещи тръпки.
	Отворих портата и с облекчение забелязах, че беше направил пътека от павета до вагона, откакто бях идвала последно. Мина някаква кола и под светлината на фаровете й видях недостроената къща на Сам, която вече имаше покрив и прозорци. В един от отворите, където липсваше прозорец, бе сложено синьо платнище, което леко се вееше от вятъра, и внезапно тя ми се стори стряскащо реална, като място, където един ден можеше да заживеем.
	Изминах на пръсти още няколко метра, после спрях точно пред вратата. От отворения прозорец ме лъхна силен аромат — на задушено може би? — на гъст доматен сос, с лек привкус на чесън. Неочаквано изпитах глад. Сам никога не ядеше полуготови спагети или боб от консерва: правеше си всичко сам, изпитваше удоволствие грижливо да си приготвя храната. После видях и него — все още с униформа — метнал кърпа през рамо, да се навежда към тенджерата на котлона и само за миг останах незабелязана в мрака, и се почувствах абсолютно спокойна. Чувах далечния бриз в клоните на дърветата, тихите звуци на кокошките, затворени в близкия курник, приглушеното ръмжене на колите, запътили се към града. Усетих хладния въздух върху кожата си и очакването за Коледа в атмосферата, докато дишах.
	Всичко бе възможно. Това бях научила през изминалите няколко месеца. Животът може и да беше сложен, но в крайна сметка от значение бяхме само аз и мъжът, когото обичах, неговият влаков вагон и очакването за една приятна вечер заедно. Поех си въздух, наслаждавайки се на тази мисъл, пристъпих напред и сложих ръка на дръжката.
	И тогава я видях.
	Появи се от другия край на вагона и каза нещо неясно, гласът й бе заглушен от прозорците, косата й бе вдигната с фиби и се спускаше на меки къдрици около лицето й. Беше с мъжка тениска — неговата? — и носеше бутилка вино, при вида на която той поклати глава. После той се наведе над печката, тя се приближи зад него и сложи длани върху врата му, наведе се напред и започна да разтрива мускулите му с кръгови движения на палците, в жест, който изглеждаше привичен. Ноктите й бяха лакирани в тъмнорозово. Стоях като закована на мястото си, затаила дъх, а той отпусна глава назад със затворени очи, сякаш се предаваше в жестоките й малки ръце.
	А след това се обърна с лице към нея, усмихнат, навел глава на една страна, тя се отдръпна, засмя се и вдигна чаша към него.
	Не видях нищо повече. Сърцето ми биеше така оглушително, че се уплаших, че ще припадна. Залитнах назад, после се обърнах и хукнах по пътеката, дишайки дълбоко, с вледенени крака в мокрите обувки. Макар колата ми да бе на тридесетина метра, чух внезапно бликналия й смях през отворения прозорец, сякаш се разби стъкло.


	Седях в колата на паркинга зад сградата и чаках Том да си легне. Нямаше как да скрия чувствата си, а не можех да понеса да обяснявам на Трина пред него. Периодично поглеждах нагоре и видях как лампата в стаята му светна и половин час след това угасна отново. Изключих двигателя и зачаках моторът да се охлади. Когато заглъхна, сякаш угаснаха и всички мечти, които бях таила през последните шест месеца.
	Не биваше да се изненадвам. Нямаше нищо изненадващо. Кейти Инграм бе сложила картите си на масата от самото начало. Това, което ме бе шокирало, бе, че Сам се бе превърнал в неин съучастник. Не я беше отблъснал. Беше ми отговорил, а после й беше приготвил вечеря и я беше оставил да му разтрива врата, сякаш е прелюдия към… какво?
	Всеки път, като си ги представех, се хващах за корема и се свивах, сякаш ме бяха ударили. Не можех да изтрия спомена от съзнанието си. Как бе навел глава назад при натиска на пръстите й. Как тя се бе засмяла уверено, закачливо, сякаш споделяха обща шега.
	Най-странното бе, че не можех да заплача. Онова, което изпитвах, беше много повече от тъга. Бях вцепенена, в съзнанието ми се щураха безброй въпроси — Откога? Докъде са стигнали? Защо? — и после пак се присвивах на две, защото ми призляваше физически от този тежък удар, тази болка, болка, болка.
	Не знам колко дълго съм седяла така, но някъде около десет бавно се качих по стълбите и влязох вкъщи. Надявах се Трина да си е легнала, но тя седеше по пижама и гледаше новините, опряла лаптопа на коляното си. Усмихваше се на нещо на екрана и направо подскочи, когато отворих вратата.
	— Господи, изкара ми ума… Лу? — Остави лаптопа настрани. — Лу? О, не…
	Винаги добрината те довършва. Сестра ми, за която физическият контакт бе по-неприятен и от зъболекарския стол, ме прегърна и тогава, някъде дълбоко в мен, сякаш в най-скритото кътче на съществото ми, нещо се надигна и започнах да роня огромни, жални и неукротими сълзи. Плачех така, както не бях плакала, откакто Уил почина, плачът ми бе побрал краха на мечтите ми и ужасната увереност, че ми предстоят месеци на страдание заради разбитото ми сърце. Бавно се отпуснахме на дивана и аз зарових лице в рамото й, стиснах я здраво и този път сестра ми облегна глава на моята и не спря да ме прегръща.


>	Осемнадесета глава

	Нито Сам, нито родителите ми очакваха да ме видят през следващите два дни, затова беше лесно да се скрия в апартамента и да се престоря, че ме няма. Не бях готова да се виждам с никого. Не исках да говоря с никого. Когато Сам ми прати съобщение, не му обърнах внимание, като си казах, че той ще си помисли, че тичам като муха без глава из Ню Йорк. Улових се, че често поглеждам съобщенията му: „Какво искаш да правим в навечерието на Коледа? Да идем на църква? Или ще си твърде уморена?“ и другото: „Ще се видим ли в деня след Коледа?“. И не можех да спра да се удивлявам кога този човек, този най-откровен и почтен сред мъжете, се бе научил да ме лъже така безочливо.
	През тези два дни се усмихвах, докато Том беше вкъщи, сгъвах разтегателния диван, докато той бърбореше по време на закуската, и изчезвах в банята. В мига, в който той излезеше, се връщах на дивана и лежах там, загледана в тавана, докато сълзите се стичаха по бузите ми, или хладно разсъждавах къде сбърках.
	Дали не бях скочила сляпо във връзката си със Сам, защото още тъгувах по Уил? Бях ли го опознала въобще? В крайна сметка винаги виждаме онова, което ни се иска, особено когато сме заслепени от физическото привличане. Дали не беше направил това заради Джош? Заради теста за бременност на Агнес? Трябваше ли изобщо да има причина? Вече не вярвах на собствената си преценка.
	За първи път се случваше Трина да не ме тормози да стана и да направя нещо смислено. Клатеше глава невярващо и проклинаше Сам, когато Том не можеше да я чуе. Дори и затънала в собственото си нещастие, не можех да не се учудя на изключителните способности на Еди да накара сестра ми да изпитва съчувствие към околните.
	Нито веднъж не каза, че не е голяма изненада, предвид факта, че съм на хиляди мили разстояние, нито че сигурно съм направила нещо, за да го тикна в лапите на Кейти Инграм, нито че е било неизбежно. Изслуша ме, когато й разказах за събитията, довели до онази нощ, грижеше се да съм нахранена, чиста и облечена. И макар тя самата почти да не пиеше, донесе две бутилки вино и заяви, че според нея ми се полагат два дни на самосъжаление. Но добави, че ако повърна, ще трябва сама да си почистя.
	До навечерието на Коледа вече бях си изградила твърда черупка, коруба. Чувствах се като ледена статуя. Знаех, че все някога ще трябва да му проговоря, но още не бях готова. Не знаех дали някога изобщо ще бъда.
	— Какво ще правиш? — попита Трина, седнала на тоалетната чиния, докато аз си вземах вана. Щеше да се види с Еди чак на Коледа и си лакираше ноктите на краката в бледорозово в подготовка за деня, макар да не си го признаваше. Във всекидневната Том бе увеличил звука на телевизора до оглушителни децибели и подскачаше на дивана в предколедна възбуда.
	— Мислех си да му кажа, че просто съм изпуснала полета. И ще се чуем след Коледа.
	Тя се намръщи.
	— И не искаш да говориш с него? Няма да повярва.
	— Точно сега ни най-малко не ме интересува в какво ще повярва. Искам да прекарам Коледа със семейството си и без драми.
	Потопих главата си, за да не чувам как Трина крещи на Том да намали звука.
	Той не ми повярва. Съобщението му гласеше:
C>
	Какво? Как може да изпуснеш полета?
C$
	Отговорих само:
C>
	Изпуснах го. Ще се видим след Коледа.
C$
	Твърде късно забелязах, че не съм сложила никакви целувки в края на съобщението. Последва дълго мълчание и след това една-единствена дума в отговор: _Добре._


	Трина ни закара до Стортфолд, докато Том подскачаше на задната седалка през целия час и половина, който ни отне да стигнем там. Слушахме коледни песни по радиото — почти не говорехме. На около миля от града й благодарих за разбирането и тя прошепна, че не било само заради мен: мама и татко не били виждали още Еди, така че й прилошавало от мисълта за Коледа.
	— Всичко ще е наред — успокоих я аз. Усмивката, с която ми отговори, не беше особено убедителна. — Стига. Харесаха онзи счетоводител, с когото излизаше в началото на годината. А и честно казано, Трина, толкова дълго си сама, че когото и да доведеш у дома, стига да не е Атила, те ще се зарадват.
	— Е, тази теория скоро ще бъде изпитана.
	Спряхме, преди да успея да кажа нещо повече, и само си погледнах в огледалото очите, които още бяха с размера на грахови зрънца заради многото плач, след което слязох от колата. Майка ми изскочи от вратата и хукна по пътеката, сякаш бе спринтьор на пистата. Хвърли се да ме прегръща и ме стисна толкова силно, че усетих как бие сърцето й.
	— Виж се само! — възкликна тя, дръпна се на ръка разстояние и после отново ме сграбчи. Отметна кичур от лицето ми и се обърна към баща ми, който стоеше на стъпалата със скръстени ръце и грейнала усмивка. — Виж колко добре изглеждаш само! Бърнард! Виж колко страхотно изглежда! О, толкова ни липсваше! Да не си отслабнала? Изглеждаш отслабнала. Сигурно си уморена. Трябва да хапнеш нещо. Влизай вътре. Обзалагам се, че в самолета не са ви предложили закуска. Чух, че и бездруго всичко било с яйчен прах и заместители.
	Гушна Том и още преди баща ми да пристъпи напред, тя грабна чантите ми и хукна по пътеката, подканвайки ни да я последваме.
	— Здравей, миличка — тихо каза татко и аз се сгуших в прегръдките му. Когато ръцете му се сключиха около мен, най-сетне си позволих да въздъхна дълбоко.


	Дядо не беше успял да дойде до прага. Бил прекарал още един удар, шепнешком ми обясни мама, и сега трудно ставал и ходел, затова прекарвал по-голямата част от деня в стола си във всекидневната. „Не искахме да те тревожим.“ Беше облечен официално с риза и пуловер заради празника и се усмихна накриво, когато влязох. Вдигна треперещата си ръка и аз го прегърнах, като мислено отбелязах колко по-дребен е от преди.
	Но пък и всичко останало ми изглеждаше по-малко. Къщата на родителите ми — с двадесетгодишните тапети, картините по стените, избрани не по естетически причини, а защото са били подарени от скъп човек или за да скрият някоя дупка, с провисналите диван и фотьойли, с малката трапезария, където столът ти се удряше в стената, ако го блъснеш леко назад, а лампата от тавана висеше само на няколко сантиметра от главата на баща ми. Улових се, че ги сравнявам разсеяно с големия апартамент с цели декари полиран дървен под, високи и красиво орнаментирани тавани, с шумния и величествен Манхатън отвъд вратите. Бях си представяла, че ще намеря утеха у дома.
	Вместо това се чувствах в безтегловност и внезапно ми хрумна, че в този момент не принадлежах нито на едното, нито на другото място.


	Хапнахме лека вечеря от печено телешко, картофи, йоркширски пудинг и трайфъл, просто нещо „набързо сготвено“ от мама преди утрешния тържествен обяд. Татко държеше пуйката в бараката, защото не се побирала в хладилника, и излизаше на всеки половин час да я нагледа, да не би да е попаднала в лапите на Худини, котарака на съседите. Мама ни разказваше за различните трагедии, сполетели съседите ни:
	— Е, това, разбира се, беше, преди Андрю да пипне херпес зостер. Показа ми корема си — направо щях да си върна закуската — и казах на Димфна, че трябва най-сетне малко да си вдигне краката, преди бебето да се появи. Честно казано, разширените й вени са като някаква карта на второстепенните пътища в областта. Казах ли ти, че бащата на госпожа Кемп почина? Онзи, дето прекара четири години в затвора за въоръжен грабеж, преди да разберат, че е бил онзи от пощата, който имал същата присадена коса.
	Мама не спираше да изрежда.
	Едва когато разтребваше масата, татко се наведе и ми каза тихо:
	— Можеш ли да повярваш колко е притеснена?
	— Но защо да е притеснена?
	— Заради теб. И постиженията ти. Тревожеше се, че няма да искаш да се върнеш тук. Че ще прекараш Коледа с твоя човек и после направо ще заминеш за Ню Йорк.
	— И защо да го правя?
	Той сви рамене.
	— Не знам. Тя си мислеше, че може да си ни надраснала. Казах й, че се държи глупаво. Не го разбирай погрешно, скъпа. Адски се гордее с теб. Разпечатва всички твои снимки, слага ги в албум и ги показва на съседите, докато не ги отегчи до смърт. Честно казано, и мен ме отегчава, а аз съм ти роднина. — Той се усмихна и стисна рамото ми.
	За миг се засрамих, че бях планирала да прекарам много време у Сам. Щях да оставя мама да се оправя с цялата подготовка за Коледа, със семейството и дядо, както винаги.
	Оставих Трина, Том и татко на масата и отнесох останалите чинии в кухнята, където двете с мама се заехме с миенето в кротка тишина. Тя се обърна към мен.
	— Изглеждаш уморена, скъпа. Да не е от часовата разлика?
	— Малко.
	— Седни при другите. Аз ще се оправя тук.
	Изпънах рамене.
	— Не, мамо. Не съм те виждала от месеци. Защо не ми разкажеш как си? Как е вечерното училище? И какво казва докторът за дядо?


	Вечерта се проточи, а телевизорът си мърмореше нещо в ъгъла, докато температурата се покачваше и по едно време всички бяхме полузадушени и си държахме коремите като бременни преди раждане или както се случваше обикновено след някоя от леките вечери на мама. Мисълта, че това щеше да се повтори на следващия ден, накара корема ми да се свие в знак на протест. Дядо задряма на стола и го оставихме там, за да идем на вечерната служба. Стоях в църквата, заобиколена от хора, които познавах от малка, които ме побутваха и ми се усмихваха, и пеех коледните псалми, които помнех, или се преструвах, че пея онези, които бях забравила, докато се мъчех да не мисля какво прави Сам точно в този момент, както се случваше приблизително по сто и осемнадесет пъти на ден. От време на време Трина ме поглеждаше от другия край на скамейката, усмихваше ми се окуражително и аз й отговарях със същото, сякаш да й кажа, че съм добре и всичко е наред, макар нито едно от двете да не беше вярно. С облекчение се оттеглих в малката си като кутийка стая, когато се прибрахме. Може би защото бях в дома на родителите си или защото бях изтощена от три наситени с емоции дни, но заспах дълбоко и спокойно за първи път, откакто си бях дошла в Англия.


	Смътно си спомням, че Трина беше събудена в пет часа и последвалото възбудено трополене, но после татко се развика на Том, че още е посред нощ, за бога, и че ако не се върне моментално в леглото си, той щял да каже на проклетия Дядо Коледа да си вземе всички проклети подаръци. Следващия път, когато се събудих, мама слагаше чаша чай на нощното шкафче до главата ми и ми каза, че ако се облека и сляза, щели да започнат да отварят подаръците. Беше единадесет и петнадесет.
	Сграбчих малкия будилник, вторачих се в него и го разтръсках.
	— Имаше нужда да си поспиш — каза мама, погали ме по главата, после отиде да си нагледа брюкселското зеле.
	Слязох долу след двадесет минути, облякла смешния пуловер с елен, чийто нос светеше, и който бях купила в „Мейсис“, защото знаех колко ще го хареса Том. Всички вече бяха долу, облечени и закусили. Целунах ги поред и им пожелах Весела Коледа, включих няколко пъти светещия нос на елена, после раздадох подаръците, като се стараех да не мисля за мъжа, който трябваше да получи кашмирения пуловер и меката карирана риза, които сега лежаха на дъното на куфара ми.
	Зарекох се, че няма да мисля за него днес. Времето със семейството ми беше скъпоценно и нямаше да го пропилявам, като тъгувам за друг.
	Подаръците ми предизвикаха истински фурор, явно още по-желани поради факта, че са от Ню Йорк, макар да съм сигурна, че почти същите неща можеше да се намерят и в местния универсален магазин.
	— Чак от Ню Йорк! — възкликваше мама с благоговение след всеки подарък, който разопаковаше, докато Трина не вдигна очи към тавана, а Том не почна да я имитира. Разбира се, подаръкът, който се хареса най-много, беше най-евтиният: пластмасово снежно кълбо, което бях купила от сергия за сувенири на „Таймс Скуеър“. Бях почти сигурна, че кротичко ще протече в чекмеджето на Том преди края на седмицата.
	На свой ред получих: чорапи от дядо, за които бях почти на сто процента сигурна, че са избрани и купени от мама; сапуни от татко, за които важеше същото; малка сребърна рамка със снимка на цялото семейство „За да ни вземеш със себе си, където и да отидеш, заяви мама. Че защо ще иска да го прави? Отиде чак в проклетия Ню Йорк, за да се отърве от нас, подметна татко“.
	Уред за премахване на косми от носа от Трина. „Не ме гледай така. Наближаваш тази възраст.“
	Рисунка на коледна елха със стихче под нея от Том. След кратък разпит се оказа, че не я е направил сам. „Учителката ни каза, че не лепим украшенията където трябва. Тя ги направи, а ние само си написахме имената отгоре.“
	Получих подарък и от Лили, оставен в деня преди двете с госпожа Трейнър да заминат на ски. „Тя изглежда много добре, Лу. Макар че, доколкото чувам, доста тормози госпожа Трейнър.“ Винтидж пръстен с огромен зелен камък в сребърен обков, който идеално пасна на кутрето ми. Аз й бях пратила чифт сребърни обеци, които приличаха на копчета за ръкавели, след като стряскащо модерната продавачка в магазин в Сохо ме бе уверила, че са идеални за тийнейджърка. Особено такава, която е склонна да си прави пиърсинг на необичайни места.
	Благодарих на всички и видях как дядо задрямва. Усмихнах се и си мислех, че се преструвам доста убедително на човек, който се наслаждава на деня. Но на мама тези не й минаваха.
	— Наред ли е всичко, миличка? Нещо си без настроение. — Тъкмо поливаше картофите с гъша мазнина и побърза да отстъпи крачка назад, за да не се опари. — О, погледни ги само! Ще станат чудесни и хрупкави.
	— Добре съм.
	— Още ли е заради часовата разлика? Рони три врати по-надолу каза, че когато ходил до Флорида, цели три седмици се блъскал във вратите и стените.
	— Горе-долу е така.
	— Не мога да повярвам, че имам дъщеря, която пътува през океана. Всички в клуба ми завиждат, да знаеш.
	Вдигнах поглед.
	— Пак ли ходиш там?
	След като Уил бе сложил край на живота си, родителите ми бяха прогонени от клуба, в който бяха членували години наред, понеже косвено ги обвиняваха за моето съучастие в плана му. Това бе едно от многобройните неща, заради които изпитвах угризения.
	— Ами онази Марджъри се премести в Чиренчестър. Знаеш, че тя беше най-голямата клюкарка. А после Стюарт от гаража казал на баща ти да се отбие някой ден и да изиграят по партия билярд. Просто така. И всичко си беше наред. — Тя сви рамене. — А и нали знаеш, онова се случи преди няколко години. Хората си имат друго, за което да приказват.
	Хората си имат друго, за което да приказват. Не знам защо тази невинна забележка ме хвана така за гърлото, но се разстроих. Мъчех се да преодолея неочакваната вълна на силна тъга, която ме заля, когато мама пъхна тавата с картофи във фурната. Тя тръшна вратата доволно и после се обърна към мен, докато сваляше кухненските ръкавици от ръцете си.
	— За малко да забравя — случи се нещо странно. Твоят приятел се обади тази сутрин да пита дали имаме против да те вземе от летището утре.
	Застинах.
	— Какво?
	Тя вдигна капака на тенджерата, от която бликна пара и отново го захлупи.
	— Отвърнах, че сигурно се е объркал и ти вече си тук, така че той каза, че ще мине по-късно. В интерес на истина смятам, че смените, които кара, му се отразяват зле. Веднъж чух по радиото, че нощните смени били ужасно вредни за мозъка. Трябва да му кажеш.
	— Какво… кога ще дойде?
	Мама погледна часовника.
	— Хм… мисля, че каза, че свършвал по обяд и после щял да тръгне насам. Да бие целия този път, и то на Коледа! Видя ли вече приятеля на Трина? Забеляза ли как се облича напоследък? — Тя хвърли поглед през рамо към вратата и в гласа й се долови удивление. — Сякаш отново е почти нормален човек.


	Прекарах коледния обяд под напрежение, като външно запазвах спокойствие, но подскачах всеки път, когато някой минеше край вратата. Всяха хапка от гозбите на майка ми се превръщаше в прах в устата ми. Всяка изтъркана шега, която татко четеше от курабийките с късметчета, минаваше край ушите ми. Не можех да ям, не можех да слушам, не можех да чувствам. Бях уловена в капана на отчаяно напрегнато очакване. Погледах към Трина, но тя също изглеждаше угрижена и осъзнах, че очаква пристигането на Еди. „Колко ужасно може да е?“, мрачно си помислих. Нейният приятел поне не й изневеряваше. Поне искаше да бъде с нея.
	Заваля и дъждовните капки затрополиха по прозорците, небето се смрачи в унисон с настроението ми. Нашата къщичка, украсена с гирлянди и бляскави коледни картички, сякаш се сви около нас и аз се чувствах ту сякаш не можех да дишам вътре, ту бях ужасена от онова, което беше навън. Понякога мама ме поглеждаше, сякаш се чудеше какво става, но не каза нищо и аз не посмях да й споделя.
	Помогнах й да раздигнем чиниите и не спирах да бъбря — доста убедително според мен — колко е хубаво да ти доставят продуктите в Ню Йорк и когато най-сетне на вратата се позвъни, краката ми се подкосиха.
	Мама се обърна към мен.
	— Добре ли си, Луиза? Много си бледа.
	— Ще ти кажа после, мамо.
	Тя ме изгледа изпитателно, после изражението й се смекчи.
	— Тук съм. — Протегна ръка и прибра кичур коса зад ухото ми. — Каквото и да става, аз съм насреща.


	Сам стоеше на прага, облечен с мек тъмносив пуловер, който не бях виждала преди. Зачудих се кой ли му го е подарил. Усмихна ми се, но не се наведе да ме целуне, нито ме прегърна, както при предишните ни срещи. Гледахме се изпитателно.
	— Ще влезеш ли? — Гласът ми прозвуча странно официално.
	— Да, благодаря.
	Тръгнах пред него по тесния коридор, изчаках да поздрави родителите ми във всекидневната и после отидохме в кухнята, където затворих вратата. Усещах остро присъствието му, сякаш и двамата бяхме наелектризирани.
	— Ще пиеш ли чай?
	— Да… хубав пуловер.
	— О… благодаря.
	— Оставила си… носа да свети.
	— Да, вярно. — Пресегнах се и го изключих, защото не исках нищо да разведрява настроението.
	Той седна до масата, беше прекалено едър за кухненските ни столове, очите му останаха вперени в мен, а ръцете му бяха сключени отгоре, сякаш е на интервю за работа. Чувах как във всекидневната татко се смее на някакъв филм, а Том пискливо иска да знае какво е толкова смешно. Занимавах се с приготвянето на чая, но през цялото време усещах изгарящия му поглед в гърба си.
	— Е — подхвана Сам, когато му подадох чашата и седнах, — значи си тук.
	В този момент за малко да се пречупя. Погледнах красивото му лице, широките рамене и едрите длани, обхванали нежно чашата, и в съзнанието ми изскочи мисълта: „Не мога да понеса той да ме напусне“.
	Но после отново се озовах на онова мразовито стъпало, видях тънките й пръсти върху врата му, усетих вледенените си стъпала в мокрите обувки.
	— Върнах се преди два дни — казах само.
	Кратка пауза.
	— Добре.
	— Мислех да те изненадам. Във вторник вечерта. — Зачоплих едно петно на покривката. — Но изненаданата се оказах аз.
	Видях как постепенно всичко му се изясни: леко се намръщи, очите му се замъглиха и после за миг ги затвори, когато осъзна какво може да съм видяла.
	— Лу, не знам какво си видяла, но…
	— Но какво? „Не е каквото си мислиш“?
	— Ами и да, и не.
	Беше като ритник в корема.
	— Нека не го правим, Сам.
	Той вдигна очи.
	— Напълно сигурна съм какво видях. Ако се опиташ да ме убедиш, че не е каквото си мисля, аз толкова силно ще искам да ти повярвам, че може и да го направя. Но в изминалите два дни осъзнах, че това… това не е добре за мен. И за двама ни.
	Сам остави чашата на масата. Прокара длан по лицето си, после извърна поглед встрани.
	— Не я обичам, Лу.
	— Не ме интересува особено какво изпитваш към нея.
	— Но аз искам да го знаеш. Да, беше права за Кейти. Изглежда, не съм разчел правилно сигналите. Тя наистина си пада по мен.
	Засмях се горчиво.
	— И ти също я харесваш.
	— Не знам какво изпитвам към нея. Ти си тази, която е в мислите ми. Ти си жената, за която се сещам, когато се събудя. Но работата е там, че ти не си…
	— Не съм тук. Не прехвърляй вината върху мен. Не смей да ме обвиняваш. Ти ми каза да вървя. Каза ми да замина.
	Прекарахме няколко минути в пълно мълчание. Усетих, че съм се вторачила в ръцете му — в силните пръсти с ожулени кокалчета, които изглеждаха толкова груби, но бяха способни на такава нежност. Упорито вперих поглед в петното на покривката.
	— Знаеш ли, Лу, мислех си, че ще ми е добре сам. В крайна сметка бях сам толкова години. Но ти отключи нещо в мен.
	— О, значи вината е моя.
	— Не съм казал това! — избухна той. — Опитвам се да ти обясня. Казвам само… искам да кажа, че вече не мога да се справям толкова добре сам. След като сестра ми почина, не исках да изпитвам чувства към никого. Можех само да се грижа за Джейк. Имах работата си и полупостроената къща, кокошките и това ми стигаше. Просто… се справях. После се появи ти и падна от онази проклета сграда, и буквално още в първия миг, в който стисна ръката ми, усетих как нещо в мен се пропуква. Вече имаше човек, с когото очаквах с нетърпение да си поговоря. Който разбираше как се чувствам. Наистина разбираше. Знаех, че в края на тежък ден бих могъл да ти се обадя или да се отбия за малко в апартамента ти, и вече се чувствах по-добре. Да, знам, че не всичко бе розово, но имах усещането — дълбоко в себе си — че помежду ни съществува нещо истинско, разбираш ли?
	Беше свел глава над чая си и стиснал зъби.
	— А после, точно когато станахме близки — по-близки, отколкото някога съм се чувствал с когото и да било — ти… ти просто замина. И беше, сякаш някой ми бе дал този дар, този ключ към всичко важно с едната ръка, а с другата ми го бе отнел.
	— Тогава защо ме остави да замина?
	Гласът му отекна в стаята:
	— Защото не съм такъв човек, Лу! Не съм човекът, който ще настоява да останеш. Не искам да ти отнемам приключенията и израстването, и всичко останало, което правиш в Ню Йорк. Не мога да го направя!
	— Не — ти си човекът, който хукна с друга веднага, щом ми видя гърба! И то от същия район!
	— Казва се квартал! В Англия си, за бога!
	— И представа си нямаш колко ми се иска да не бях.
	Сам се обърна, полагайки видими усилия да се овладее.
	От другата страна на вратата, макар телевизорът още да бе включен, бе настанала тишина.
	След няколко минути казах тихо:
	— Не мога така, Сам.
	— Как не можеш?
	— Не мога да се притеснявам за Кейти Инграм и опитите да те съблазни, защото, каквото и да се е случило тази нощ, съвсем ясно видях какво искаше тя, макар и не знам ти какво си искал. Това ме влудява, натъжава ме и още по-лошо — преглътнах тежко, — кара ме да те мразя. Не мога да си представя как само за три месеца стигнах дотук.
	— Луиза…
	На вратата дискретно се почука. Мама надникна.
	— Съжалявам, че ви притеснявам, но дали може набързичко да направя чай? Дядо се дави.
	— Разбира се. — Останах с извърнато лице.
	Мама се втурна и се зае да пълни чайника с гръб към нас.
	— Гледат някакъв филм за извънземни. Не е особено коледен. Помня как някога на Коледа даваха само „Вълшебникът от Оз“ или „Звукът на музиката“, или нещо, което цялото семейство може да гледа. А сега те зяпат тази глупост с експлозии и стрелби, а ние с дядо не можем да разберем и дума от онова, което казват.
	Мама продължи да бърбори, притеснена, че се налага да е в стаята, потропваше с пръсти по плота и чакаше водата да кипне.
	— Знаете ли, че дори не гледахме речта на кралицата? Татко настрои старото видео на запис. Но не е същото като в реално време, нали? Искам да я гледам, когато всички я гледат. Горката възрастна дама, напъхана в разни стари видеокутии, докато хората приключат с гледането на извънземни и анимационни герои. Човек би помислил, че след шестдесет и няколко години — колко време е вече на трона? — най-малкото, което можем да направим, е да я гледаме, когато е излязла да си свърши работата. Имай предвид, че баща ти твърди, че съм глупава, понеже речта най-вероятно е била записана преди седмици. Сам, искаш ли малко торта?
	— Не, благодаря, Джоузи.
	— Лу?
	— Не. Благодаря, мамо.
	— Е, ще ви оставям. — Тя се усмихна разтревожено, сложи плодова торта с размера на гума на трактор на таблата и побърза да излезе.
	Сам стана и затвори вратата след нея.
	Седяхме и мълчахме, заслушани в тиктакането на кухненския часовник, в напрегната оловна тишина. Чувствах се смазана под тежестта на нещата, които си бяхме казали.
	Сам отпи голяма глътка от чая си. Исках той да си тръгне. И смятах, че ще умра, ако го направи.
	— Съжалявам — каза той накрая. — За онази нощ. Никога не съм искал да… Не прецених добре ситуацията.
	Поклатих глава. Не можех да говоря повече.
	— Не съм спал с нея. Трябва да го знаеш, дори и да не искаш да чуеш нищо друго.
	— Ти каза…
	Той вдигна глава.
	— Каза… че никой никога повече няма да ме нарани. Ти го каза. Когато дойде в Ню Йорк. — Гласът ми се появи някъде дълбоко в гърдите ми. — Никога и през ум не ми е минавало, че ти може да го направиш.
	— Луиза…
	— Мисля, че искам да си вървиш.
	Той се изправи бавно и се поколеба, облегнал длани на масата. Не можех да го погледна. Не можех да видя обичаното от мен лице да изчезва от живота ми завинаги. Той се изправи, въздъхна тежко и се извърна от мен.
	Извади пакет от вътрешния си джоб и го остави на масата.
	— Весела Коледа — каза само. И после се отправи към вратата.
	Последвах го навън по коридора, единадесет дълги крачки, а после се озовахме на предната веранда. Не можех да го погледна, иначе с мен бе свършено. Щях да го умолявам да остане, да обещая да зарежа работата си, да го моля да смени своята, да не вижда повече Кейти Инграм. Щях да се превърна в жалка картинка, в слаба жена, към която бих изпитала съжаление. И която той никога не би пожелал.
	Стоях със сковани рамене и отказвах да вдигна поглед от огромните му стъпала. Наблизо спря кола. Врата се затръшна надолу по улицата. Пееха птички. А аз стоях, погълната от собственото си нещастие, в един безкраен миг, който явно нямаше намерение да свърши.
	Внезапно той рязко пристъпи напред и ме прегърна. Придърпа ме към себе си и в тази прегръдка усетих всичко, което бяхме един за друг, любовта и болката, и невъзможната обреченост на ситуацията. И лицето ми, невидимо за него, се сгърчи от болка.
	Не знам колко дълго сме стояли така. Вероятно едва няколко секунди. Но времето за кратко спря, разтегли се, изчезна. Бяхме само той и аз, и тази ужасяваща мъртвешка скованост, която пълзеше от главата към краката ми, сякаш се превръщах в камък.
	— Недей. Не ме докосвай — казах, когато вече не можех да го понеса. Гласът ми бе задавен и не приличаше на моя, отблъснах го назад, далеч от себе си.
	— Лу…
	Само че това не беше неговият глас. А на сестра ми.
	— Лу, би ли могла… извинявай… да се дръпнеш от вратата, моля те? Искам да мина.
	Примигнах и извърнах глава. Сестра ми, вдигнала високо ръце, се опитваше да се промуши покрай нас през тесния вход и да излезе на пътеката.
	— Извинете — повтори тя. — Просто трябва да…
	Сам ме пусна рязко и тръгна с широки крачки, с вдигнати и сковани рамене, и спря само за миг, докато вратата се отвори. Не погледна назад.
	— Това да не би да е приятелят на Трина? — обади се мама зад мен. Свали си престилката и си оправи косата с едно плавно движение. — Мислех, че ще дойде към четири. Даже не съм си сложила червило… Ти добре ли си?
	Трина се обърна и през замъглените си от сълзи очи забелязах как по лицето й се изписа неуверена и изпълнена с надежда усмивка.
	— Мамо, татко, това е Еди — каза тя.
	Слабичка тъмнокожа жена в къса рокля на цветя ни помаха колебливо.


>	Деветнадесета глава

	Оказва се, че за разсейване от загубата на втората голяма любов в живота мога горещо да препоръчам сестра ти да разкрие неподозираната си сексуалност точно на Коледа, особено ако половинката й е млада цветнокожа жена на име Едуина.
	Мама прикри първоначалния си шок с изблик на твърде възторжени поздрави и обещания да направи чай, покани Еди и Трина да влязат във всекидневната и спря само за миг, за да ми отправи поглед, който, ако майка ми имаше навика да ругае, щеше да се преведе като: „Какво, по дяволите, е това“, преди да се скрие в коридора на път за кухнята. Том се появи отвътре, кресна: „Еди!“, прегърна гостенката здраво и изчака, подскачайки, да си получи подаръка, който разопакова моментално, след което изтича да си играе с новия комплект „Лего“.
	А татко, в пълно мълчание, просто зяпаше разиграващата се пред очите му сцена като човек изпаднал в халюциногенен сън. Забелязах необичайно притесненото изражение на Трина, усетих надигащата се паника и разбрах, че трябва да се намеся. Прошепнах на татко да си затвори устата, после пристъпих напред и протегнах ръка:
	— Еди! Здравей! Аз съм Луиза. Сестра ми сигурно вече ти е разказала всичко лошо за мен.
	— Всъщност — отвърна Еди, — разказвала ми е само хубави неща. Ти живееш в Ню Йорк, нали?
	— Предимно. — Надявах се усмивката ми да не е толкова престорена, колкото я усещах.
	— Живях в Бруклин две години, след като завърших колежа. Още ми липсва.
	Свали бронзовото си палто и изчака, докато Трина го остави върху претрупаните ни закачалки в коридора. Беше дребничка, красива като порцеланова кукла, с невероятно симетрични черти и бадемови очи, с разкошни черни мигли. Продължи да бъбри, докато влизаше във всекидневната, вероятно твърде възпитана, за да обърне внимание на едва прикрития шок на родителите ми — наведе се да стисне ръка на дядо, който й се усмихна накриво и после пак се вторачи в телевизора.
	Никога не бях виждала сестра си такава. Сякаш ни бяха представени двама непознати наведнъж. Еди — безукорно учтива, забавна, весела, ловко маневрираща в трудно вървящия разговор, и новата Трина — с леко неуверена усмивка и притеснено изражение, която понякога се пресягаше на дивана да стисне ръката на приятелката си за кураж. Татко зяпна като риба на сухо първия път, когато го направи, и се наложи мама здраво да го сръчка с лакът.
	— Добре! Едуина! — обади се мама, докато сипваше чая. — Трина ни е казвала… хм… много малко за теб. Как… как се запознахте?
	Еди се усмихна.
	— Имам магазинче за интериор и обзавеждане близо до апартамента на Катрина и тя просто се отби няколко пъти да си купи възглавнички и завеси, и се заприказвахме. Излязохме да пийнем по нещо, после на кино… и нали знаете, оказа се, че имаме много общи неща помежду си.
	Усетих, че кимам, докато се мъчех да измисля какво общо може да има сестра ми с тази изискана и стилна жена.
	— Общи неща! Колко хубаво. Общите неща са чудесно нещо. Да. А… откъде си родом… О, боже. Не исках да кажа…
	— Откъде съм родом ли? Блакхийт. Знам, че хората рядко се местят в Северен Лондон от южните квартали. Родителите ми се преместиха в Борамуд, когато се пенсионираха преди три години. Така че аз съм от онези редки птици — лондончанка и от Севера, и от Юга. — Тя се усмихна ведро на Трина, сякаш това бе тяхна обща шега, преди отново да се обърне към мама. — Вие винаги ли сте живели тук?
	— Мама и татко ще напуснат Стортфолд само в ковчег — обади се Трина.
	— Надяваме се да не е скоро! — заявих аз.
	— Градчето е прекрасно. Разбирам защо сте искали да останете — каза Еди и вдигна чинията си. — Тортата е великолепна, госпожо Кларк. Сама ли я приготвихте? Майка ми прави сладкиш с ром, като се кълне, че плодовете трябва да киснат поне три месеца в рома, за да се извлече ароматът им напълно.
	— Катрина е гей? — попита татко.
	— Вкусна е, мамо — обади се Трина. — Стафидите са… много… сочни.
	Татко ни изгледа една след друга.
	— Нашата Трина харесва момичета? И никой нищо не казва? Само си бърборите за проклети възглавнички и торта?
	— Бърнард — укори го мама.
	— Може би е добре да ви оставя за момент — предложи Еди.
	— Не, остани, Еди. — Трина погледна към Том, чието внимание бе погълнато от телевизора, и каза: — Да, татко. Харесвам жени. Или поне харесвам Еди.
	— Трина може да е джендър флуидна — притеснено се обади мама. — Така ли се казва? Младите хора във вечерното училище все ми обясняват, че много от тях не са нито едното, нито другото, в днешно време. Имало спектър. Или скиптър. Все не мога да запомня кое беше.
	Татко примигна.
	Мама преглътна чая си толкова шумно, че чак прозвуча болезнено.
	— Е, аз лично — обадих се, след като Трина спря да я тупа по гърба — смятам, че е страхотно, че някой изобщо иска да излиза с нашата Трина. Какъвто и да е. Нали така, някой с очи и уши, сърце и всичко останало. — Трина ме погледна с искрена благодарност.
	— Все носеше джинси. Докато растеше — замислено отбеляза мама, бършейки устата си. — Може би е трябвало да те карам да носиш повече рокли.
	— Няма нищо общо с джинсите, мамо. С гените може би.
	— Е, определено не го е наследила от моето семейство — отбеляза татко. — Не се обиждай, Едуина.
	— Няма проблем, господин Кларк.
	— Аз съм гей, татко. И съм по-щастлива от когато и да било, и макар да не влиза в ничия работа как избирам да съм щастлива, много бих искала да се радвате за мен, и освен това се надявам, че Еди ще остане в моя живот и този на Том задълго. — Тя погледна към Еди, която й се усмихна окуражително.
	Последва дълго мълчание.
	— Никога не си казвала нищо — обвини я татко. — Никога не си се държала като обратна.
	— И как се държи един обратен? — попита Трина.
	— Ами. Например… никога преди не си водила момиче у дома.
	— Никога не съм водила когото и да било. Освен Съндийп. Счетоводителя. А ти не го хареса, защото не си падал по футбола.
	— Аз си падам по футбола — услужливо се обади Едуина.
	Татко седеше и зяпаше чинията си. Най-накрая въздъхна и потри очи с дланите си. Когато спря, изражението му беше на силно замаян човек, сякаш току-що събудил се от сън. Мама го гледаше напрегнато, с ясно изписана на лицето тревога.
	— Еди. Едуина. Съжалявам, ако звуча като стар сухар. Не съм хомофоб, наистина, но…
	— О, Господи — измърмори Трина. — Има и „но“.
	Татко поклати глава.
	— Но вероятно и бездруго ще кажа нещо погрешно и ще засегна някого, защото съм просто един стар човек, който не разбира новите думички и как се прави в днешно време — жена ми ще го потвърди. При все това, дори и аз знам, че най-важното е в крайна сметка двете ми момичета да са щастливи. И ако ти я правиш щастлива, Еди, както Сам прави нашата Лу щастлива, тогава браво на теб. Много се радвам да се запознаем.
	Той стана и протегна ръка над масата, и след миг Еди се наведе и я стисна.
	— Добре. Сега да хапнем от тортата.
	Насилих се да се усмихна и после бързичко излязох от стаята.


	Има определена йерархия в безутешната мъка. Стана ми ясно. Най-напред в списъка е смъртта на любимия човек. Няма друга ситуация, която да предизвика по-голям шок и искрено съчувствие: лицата помръкват, приятелска ръка се протяга да стисне рамото ти. „Господи, толкова съжалявам.“ След това вероятно се нарежда случаят, когато си зарязан заради друг — предателството, подлостта на двамата замесени предизвикват у хората изблик на възмущение и съпричастност. „О, това сигурно е било такъв шок за теб.“ Бихме могли да добавим и принудителната раздяла, религиозните пречки, тежка болест. Но „отдалечихме се един от друг, защото живеем на различни континенти“, макар и да е вярно, едва ли би предизвикало повече от кимване, прагматично свиване на рамене в знак на съгласие. „Да, така се случва.“
	Видях същата реакция, макар и маскирана под майчина загриженост, в начина, по който майка ми прие новината, а после и баща ми. „Е, много жалко. Но едва ли е чак толкова голяма изненада“, казаха те, което ме нарани повече, отколкото можех да покажа. Как така не било голяма изненада? Та аз го обичах.
	Празничният ден след Коледа течеше бавно, часовете бяха разтеглени и тъжни. Спах неспокойно, доволна, че родителите ми се занимават с Еди, така че не се налагаше да съм в центъра на вниманието. Лежах си във ваната, а после в леглото в малката тясна стая, бършех по някоя сълза и се надявах никой да не забележи. Мама ми донесе чай и се помъчи да не говори твърде много за заразното щастие на сестра ми.
	Което беше истинска наслада за окото. Или би било, ако не бях с разбито сърце. Гледах как двете тайничко стискат ръце под масата, докато мама сервира вечерята, как свеждат глави една към друга, докато обсъждат нещо, което са прочели в списание, как докосват крака, докато гледат телевизия, и как Том се сгушва между тях с увереността на безкрайно обичано и безразлично кой го обича дете. След като преглътнахме огромната изненада, всичко ми се стори много логично: за пръв път в живота си Трина беше толкова щастлива и спокойна в компанията на тази жена. От време на време ми хвърляше погледи, които бяха едновременно свенливи и пълни с тихо тържество, а аз се усмихвах и се надявах, че усмивката ми не изглежда толкова фалшива, колкото я чувствах.
	Защото единственото, което усещах, бе втора гигантска дупка, зейнала на мястото на сърцето ми. Без гнева, който ме бе изпълвал през изминалите четиридесет и осем часа, бях абсолютно празна. Сам го нямаше и аз бях тази, която го бе отпратила. За другите краят на връзката ми може и да е бил разбираем, но за мен беше абсолютно непонятен.


	В празничния следобед, докато семейството ми дремеше на дивана — бях забравила колко време прекарвахме в обсъждане на храната, ядене или храносмилане — станах и отидох до замъка. Беше пусто, ако не броим една забързана жена в дебело яке и с куче. Кимна ми за поздрав, но си личеше, че не иска да завърже разговор, затова тръгнах нагоре по укрепленията и отидох до една пейка, откъдето можех да видя лабиринта и южната половина на Стортфолд. Усещах ледения бриз да хапе крайчетата на ушите ми, краката ми изстиваха, а аз си повтарях, че няма винаги да съм толкова тъжна. Спомних си за Уил и колко следобеди бяхме прекарвали край замъка, и как бях преживяла смъртта му, и отново твърдо си казах, че тази нова болка не е толкова голяма: не ме очакваха месеци тъга, толкова дълбока, че да ми прилошава физически. Нямаше да мисля за Сам. Нямаше да мисля за него и онази жена. Нямаше да поглеждам Фейсбук. Щях да се върна към вълнуващия си, забързан и богат живот в Ню Йорк и след като съм далеч от него, онази част от мен, която бе съсипана, постепенно щеше да укрепне. Може би не сме били един за друг, както си бях мислила. Може би емоционалната ни първа среща — кой би могъл да устои на парамедик все пак? — ме беше накарала да повярвам, че чувствата ни са толкова силни. Може би съм имала нужда от някой, който да ми помогне да спра да тъгувам.
	Може просто да е била афера след края на сериозна връзка и при това положение щях да се почувствам по-добре по-скоро, отколкото предполагах.
	Повтарях си го отново и отново, но част от мен упорито отказваше да повярва. Накрая, след като се уморих да се преструвам, че всичко ще се оправи, затворих очи, опрях глава на ръцете си и заплаках. Близо до пустия замък, в ден, в който всички други си бяха у дома, оставих мъката да ме погълне и заплаках без задръжки и без страх, че ще ме видят. Плачех така, както не можех да го направя в малката ни къща на Ренфрю Роуд и както нямаше да мога, след като се върна при семейство Гопник, плачех от гняв и тъга, беше като емоционално отприщване на всички бариери.
	— Негодник — хлипах, свела глава към коленете си. — Нямаше ме само три месеца…
	Гласът ми звучеше странно, задавено. И също като Том, който нарочно се поглеждаше в огледалото, когато плачеше, и после ревваше още по-силно, звукът на думите ми бе толкова тъжен и сякаш слагаше ужасен край, че се разплаках още по-силно.
	— Проклет да си, Сам. Проклет да си, задето ме накара да повярвам, че си струва рискът.
	— Е, мога ли да поседна, или това е частно парти на самосъжалението?
	Рязко вдигнах глава. Пред мен стоеше Лили, загърната в огромно дебело яке и червен шал, скръстила ръце пред гърдите като човек, който е стоял и ме е наблюдавал известно време. Тя се ухили, сякаш видът ми в този най-мрачен час бе доста забавна гледка, после изчака, докато се посъвзема.
	— Е, явно няма нужда да питам какво става с теб — подхвърли и ме тупна силно по рамото.
	— Как разбра, че съм тук?
	— Отидох до вас, след като минаха два дни, откакто се върнах от ските, а ти дори не ми се обади.
	— Съжалявам — казах аз. — Беше…
	— Беше ти тежко, защото си зарязана от Секси Сам. Онази руса кучка ли е виновна?
	Издухах си носа и я зяпнах.
	— Прекарах няколко дни в Лондон преди Коледа и минах през спешната помощ да го видя, а тя беше там и висеше на врата му като някаква плесен в човешки вид.
	Подсмръкнах.
	— Значи и ти си го усетила.
	— Господи, да. Щях да те предупредя, но после си казах: „Какъв е смисълът?“. Нищо не можеш да направиш от Ню Йорк. Пфу. Мъжете са толкова тъпи. Как не е могъл да прозре плановете й?
	— О, Лили, липсваше ми.
	Не бях осъзнала колко много ми липсваше до този момент. Дъщерята на Уил в цялата й непостоянна тийнейджърска прелест. Седна до мен и аз се облегнах на рамо — той, сякаш тя бе възрастният. Загледахме се в далечината. Едва можех да различа дома на Уил, Гранта Хаус.
	— И то само защото е красива, има огромни цици и от онези нацупени порно устни, които те карат да мислиш за свирки…
	— Добре, стига толкова.
	— Както и да е, на твое място нямаше да плача повече — мъдро отсече тя. — Никой мъж не го заслужава. Дори и Кейти Пери ще ти го каже. Освен това очите ти стават страшно малки, когато плачеш. Ама микроскопично малки.
	Не можах да се сдържа и се засмях.
	Тя стана и ми протегна ръка.
	— Хайде. Да вървим при вашите. Нищо не е отворено в деня след Коледа, а дядо и Дела, и тяхното бебе, което не може да сбърка в каквото и да било, направо ми лазят по нервите. Имам още цели двадесет и четири часа за убиване, преди баба да ме вземе. Пфу. Да не си ми олигавила якето? О, сериозно! Веднага да го избършеш.


	Докато пиехме чай у дома, Лили ме информира за новините, които не бе споделила в имейлите си — колко обичала новото си училище, но не можела още съвсем да навакса с предметите, както се очаквало. „Явно, когато изпуснеш много часове, това оказва влияние. Което е адски дразнещо, предвид постоянното натякване на възрастните _нали ти казах_“. Толкова й харесваше да живее с баба си, че спокойно си позволяваше да се оплаква от дреболии, както правеше с хората, които истински обичаше — с много хумор и леко хаплив сарказъм. Баба й незнайно защо се ядосала, че боядисала стените на стаята си в черно. И не й давала да кара колата, макар че Лили вече знаела как да шофира и само искала да натрупа малко опит, преди да започне шофьорски курс. Само когато заговори за собствената й майка, приповдигнатото й настроение помръкна. Майката на Лили най-сетне напуснала втория й баща — „естествено“ — но архитектът от съседната къща, когото планирала да превърне в следващия си съпруг, отказал да напусне жена си. Сега майка й живеела под наем в „Холанд Парк“ в крайно нещастие и пълен хаос с близнаците, като непрекъснато сменяла бавачките филипинки, които въпреки неизчерпаемото си търпение рядко успявали да понесат Таня Хютън-Милър за повече от две-три седмици.
	— Никога не съм вярвала, че ще ми е жал за момчетата — каза Лили. — Пфу. Искам цигара. Пуши ми се само когато говоря за майка си. Не е нужно да си Фройд, за да разбереш какво значи това, нали?
	— Съжалявам, Лили.
	— Недей. Аз съм добре. При баба и в училище всичко е наред. Драмите на майка ми вече не ме засягат. Е, тя често оставя сърцераздирателни послания на телефона ми, в които хленчи или се опитва да ме изкара егоистка, задето не искам да се върна при нея, но не ме интересува. — Тя потрепери. — Понякога си мисля, че ако бях останала там, щях напълно да откача.
	Спомних си дребната фигурка, която се бе появила на прага ми преди много месеци — пияна, нещастна, самотна — и изпитах тихо задоволство заради това, че като я бях приютила, бях помогнала на дъщерята на Уил да изгради чудесна връзка с баба си.
	Мама влизаше и излизаше, пълнеше чиниите с резени шунка, сирене и кексчета и явно се радваше, че Лили е тук, особено след като тя с пълна уста й разказа подробно какво става в голямата къща. Според Лили господин Трейнър не бе особено щастлив. Новата му съпруга, Дела, трудно се справяла с майчинството и непрекъснато се суетяла край бебето, като се стряскала и плачела, ако то заплаче. Което в общи линии било постоянно.
	— Дядо прекарва по-голямата част от деня в кабинета си, което още повече я дразни. Но когато се опита да й помогне, тя само крещи и го обвинява, че върши всичко погрешно. „Стивън! Не я дръж така! Стивън! Обърнал си елечето й на обратно!“. Аз бих й казала да си гледа работата, но той е прекалено възпитан.
	— Той е от поколението, което почти не се е занимавало с бебета — обясни кротко мама. — Да не мислиш, че баща ти някога е сменил и една пелена, Лу?
	— Все ме пита за баба и му казах, че си има нов мъж.
	— Госпожа Трейнър си има приятел? — Мама отвори широко очи в почуда.
	— Не. Разбира се, че не. Баба казва, че се наслаждава на свободата си. Но той няма нужда да го знае, нали? Казах на дядо, че един засукан тип с „Астън Мартин“ и посребрена коса, която си е негова, идва да я изведе два пъти седмично и че не знам как се казва, но е хубаво, че баба отново изглежда толкова щастлива. Личеше си, че много му се иска да ме разпита подробно, но не посмя, докато Дела е там, затова само кимна, усмихна се престорено, каза: „Много добре“ и се скри в кабинета си.
	— Лили! — укори я мама. — Не бива да лъжеш така!
	— Защо?
	— Ами, защото не е истина!
	— Много неща в живота не са истина. Дядо Коледа не е истински. Но съм сигурна, че си разказала на Том за него въпреки това. Дядо си има друга жена. За него е добре — както и за баба — ако си мисли, че тя ходи на миниваканции в Париж с красив богат пенсионер. А и те така или иначе не говорят помежду си, така че какво лошо има?
	Логиката й бе необорима. Личеше си, понеже мама мърдаше с устни като човек, който побутва разклатен зъб, но не можа да измисли причина да я укори.
	— Както и да е — отсече Лили, — време е да се връщам. Семейна вечеря. Хо-хо-хо.
	В този момент влязоха Трина и Еди, след като бяха ходили в парка да поиграят с Том. Забелязах как мама за миг се притесни и си помислих: „О, Лили, само не казвай нещо грубо“. Махнах към новодошлите.
	— Запознай се с Лили, Еди. Лили, това е Еди. Лили е дъщерята на предишния ми работодател, Уил. Еди е…
	— Моята приятелка — заяви Трина.
	— О. Супер. — Лили стисна ръката на Еди, после отново се обърна към мен. — Все още възнамерявам да накарам баба да ме доведе в Ню Йорк. Не й се ходи, докато е студено, но ще го направим през пролетта. Така че се приготви да си вземеш няколко дни отпуск. Април вече е пролет, нали? Става ли?
	— Нямам търпение — отвърнах. Леко встрани от мен мама тихичко въздъхна с облекчение.
	Лили ме прегърна здраво, после хукна по стъпалата навън. Гледах я как си отива и завидях на енергичността и младостта й.


>	Двадесета глава	

C>
	От: BusyBee@gmail.com
	до: KatrinaClark@scottsherwinbarker.com
	Страхотна снимка, Трина! Много мила. Хареса ми почти толкова, колкото и четирите, които ми прати вчера. Не, любимата ми все още е онази, която изпрати във вторник. На трима ви в парка. Да, Еди има страхотни очи. Ти изглеждаш много щастлива. Толкова се радвам.
	Относно другия ти въпрос: Наистина смятам, че е раничко да сложиш някоя в рамка и да я пратиш на мама и татко, но ти си знаеш най-добре.
	Предай поздрави на Томо.
	Л х
	P.S. Аз съм добре. Благодаря, че попита.
C$


	Върнах се в Ню Йорк насред виелица, каквато бях гледала само по телевизията, където се виждат само покривите на колите, а деца се пързалят по обичайно пълните с коли улици и дори метеоролозите по новините не могат напълно да прикрият детинската си радост. Широките булеварди бяха почистени, принудени да се подчинят на кмета, а градските снегорини усърдно се движеха нагоре и надолу по големите улици като гигантски динозаври.
	Обикновено бих се зарадвала на толкова много сняг, но личният ми метеорологичен фронт бе сив и влажен и бе надвиснал над главата ми като студена тежест, която изсмукваше радостта от всяка ситуация.
	Никога преди не бяха разбивали сърцето ми, поне не и жив човек. Бях се разделила с Патрик с пълното съзнание, че и за двама ни връзката ни се бе превърнала в навик като чифт обувки, които вече не харесваш, но носиш, защото не ти се занимава да си купиш нови. Когато Уил бе починал, мислех, че никога повече няма да почувствам каквото и да било.
	Оказа се, че не е голяма утеха да знаеш, че човекът, когото си обичал и загубил, още е жив и здрав. Мозъкът ми, този садистичен орган, настояваше да ме връща към Сам непрекъснато през целия ден. Какво ли правеше сега? Какво мислеше? Дали беше с нея? Съжаляваше ли за случилото се между нас? Дали изобщо се сещаше за мен? Водех десетки спорове с него през деня, като някои дори печелех. Разумът ми понякога се намесваше и ми заявяваше, че няма смисъл да мисля за него. Станалото — станало. Бях се върнала на друг континент. Бъдещето ни бе разделено от хиляди мили.
	А после понякога едно слабо и леко налудничаво гласче се намесваше с пресиления си оптимизъм — можех да бъда каквото си поискам! Не бях обвързана с никого! Можех да ида където си поискам по света, без да се чувствам раздвоена! Тези три гласа се бореха за място в главата ми и често говореха един през друг. Беше леко шизофренично и напълно изтощително.
	Заглушавах и трите. Тичах с Джордж и Агнес в ранни зори, без да забавям темпо дори и когато гърдите ме стягаха, а краката ме боляха като опарени с ръжен. Търчах из апартамента, предугаждайки желанията на Агнес, предлагах на Майкъл да му помогна, когато изглеждаше особено претоварен, белех картофи заедно с Илария и не обръщах внимание на сумтенето й. Дори предложих на Ейшък да изрина снега от тротоара — каквото и да е, само да не седя и да премислям собствената си съдба. Той се намръщи и ми каза, че съм откачена и че сигурно искам да го изгонят от работа.
	Джош ми прати съобщение на третия ден след като се бях прибрала, докато Агнес стоеше и държеше различни детски обувки в ръка, говореше на полски по телефона с майка си, явно опитвайки се да реши какъв размер да купи и дали сестра й ще ги хареса. Телефонът ми извибрира.
C>
	Здрасти, Луиза Кларк Първа. Отдавна не сме се чували. Надявам, се, че си прекарала добре Коледа. Искаш ли да пийнем по кафе някой ден?
C$
	Загледах се в телефона. Нямаше причина, но някак си ми се струваше нередно. Бях твърде наранена, чувствата ми още бяха обвързани с мъжа, който бе на три хиляди мили разстояние оттук.
C>
	Здрасти, Джош. Малко съм заета — Агнес ме кара да тичам напред-назад — но може би някои друг път. Надявам се, че си добре. Л х
C$
	Той не отговори и се почувствах странно зле от това.
	Гари натовари покупките на Агнес в колата, после нейният телефон изписука. Тя го извади от чантата си и го зяпна. Загледа се през прозореца за миг, после погледна към мен.
	— Забравих, че имам урок по рисуване. Трябва да идем в Ист Уилямсбърг.
	Беше явна лъжа. Внезапно си спомних за ужасните разкрития по време на вечерята за Деня на благодарността и се опитах да не си проличи.
	— Тогава ще отменя урока по пиано — отвърнах равно.
	— Да. Гари, имам урок по рисуване. Забравих.
	Без да каже и дума, Гари потегли с лимузината.


	Двамата с Гари седяхме мълчаливо на паркинга, а моторът тихичко ръмжеше, за да ни предпази от студа навън. Вътрешно беснеех и се ядосвах на Агнес, че избра точно този следобед за един от „уроците си по рисуване“, защото това означаваше да остана насаме с мислите си — банда неканени гости, които отказваха да си тръгнат. Сложих си слушалките и си пуснах жизнерадостна музика. Използвах айпада си да пренаредя графика на Агнес до края на седмицата. Изиграх три партии скрабъл с майка ми онлайн. Отговорих на имейла на Трина, в който ме питаше дали смятам, че може да заведе Еди на вечеря с колегите, или е твърде рано. (Смятах, че вероятно е най-добре да го направи.) Зяпах надвисналото и забулено небе навън и се чудех дали ще вали още сняг. Гари гледаше комедийно шоу на таблета си, смееше се гръмко заедно със записаните аплодисменти, облегнал брадичка на гърдите си.
	— Искаш ли да пийнем по кафе? — предложих, след като вече не можех да измисля какво да правя. — Тя ще се забави, нали?
	— Не. Докторът ми каза да намаля поничките. А знаеш какво ще стане, ако идем до онова място с хубавите понички.
	Задърпах един конец на панталона си.
	— Искаш ли да поиграем на „Виждам, виждам буквичка“?
	— Будалкаш ли ме?
	Облегнах се на седалката с въздишка и се заслушах в останалата част от комедийното шоу, после и в тежкото дишане на Гари, което постепенно се забави и превърна в хъркане. Небето бе почнало да притъмнява недружелюбно, тъмносиво. Прибирането в трафика щеше да ни отнеме часове. И тогава телефонът ми звънна.
	— Луиза? С Агнес ли си? Нейният телефон явно е изключен. Ще ми дадеш ли да я чуя?
	Погледнах през прозореца към студиото на Стивън Липкот, през чийто прозорец грееше светлина и хвърляше жълт правоъгълник върху сивеещия сняг долу.
	— Хм… тя е… тъкмо пробва нещо, господин Гопник. Ще изтичам до пробната и ще й кажа да ви се обади веднага.
	Вратата на долния етаж бе подпряна с две кофи боя, за да стои отворена, сякаш в момента разтоварваха нещо. Хукнах нагоре по бетонните стъпала и после по коридора, докато стигна до студиото. Там спрях пред затворената врата, дишайки тежко. Загледах се в телефона си, после вдигнах очи към тавана. Не исках да влизам. Не исках да се сблъскам с неопровержимо доказателство на онова, за което бе намекнато в Деня на благодарността. Допрях ухо до вратата, мъчейки се да разбера дали е безопасно да почукам, с усещането, че върша нещо тайно и сякаш аз съм тази, която се крие. Но чух само музика и приглушен разговор.
	Вече с по-голяма увереност, почуках. Няколко секунди след това побутнах и отворих вратата. Стивън Липкот и Агнес стояха в далечния край на стаята с гръб към мен, загледани в няколко платна, облегнати на стената. Той бе опрял ръка на рамото й, а с другата държеше цигара и сочеше към едно от по-малките платна. Миришеше на пушек и терпентин, и леко на парфюм.
	— Ами защо не ми донесеш други нейни снимки? — питаше той. — Ако не смяташ, че това я представя реално, тогава можем да…
	— Луиза! — Агнес рязко се извърна и вдигна длан, сякаш да ме спре.
	— Съжалявам — казах и вдигнах телефона си. — Заради… господин Гопник. Опитва се да се свърже с теб.
	— Не трябваше да влизаш тук! Защо не почука? — Лицето й бе пребледняло.
	— Почуках. Съжалявам. Нямаше друг начин да… — Докато отстъпвах назад през вратата, случайно зърнах платното. Дете с руса коса и раздалечени очи, полуизвърнато, сякаш ще побегне всеки миг. Внезапно и с неумолима яснота разбрах всичко: депресията, безкрайните разговори с майка й, безбройните играчки и обувки…
	Стивън се наведе да вземе портрета.
	— Виж. Просто го вземи, ако искаш. Помисли си за това…
	— Млъкни, Стивън!
	Той се сепна, сякаш не бе сигурен какво е предизвикало реакцията й. Но именно това окончателно затвърди мнението ми.
	— Ще се видим долу — казах и затворих тихо вратата след себе си.
	Пътувахме обратно към Горен Ист Сайд в мълчание. Агнес се обади на господин Гопник и се извини, че не била разбрала, че телефонът й е изключен, фабричен дефект — проклетият телефон все се изключвал — явно й трябвал нов.
	— Да, скъпи. Прибираме се. Да, знам…
	Не ме погледна. Истината бе, че аз също не можех да я погледна. Мислите ми жужаха и навързваха събитията от последните месеци с онова, което току-що бях научила.
	Когато най-сетне се прибрахме, вървях на крачка след нея през фоайето, но когато стигнахме до асансьора, тя се завъртя, загледа се в пода, после отново тръгна към входната врата.
	— Ела с мен.


	Седнахме в един тъмен хотелски бар, в какъвто си представях, че богатите бизнесмени от Средния изток водят клиентите си и само размахват банкноти, без изобщо да ги поглеждат. Вътре беше почти празно. Двете с Агнес седнахме в полутъмно ъглово сепаре и изчакахме, докато сервитьорът помпозно поднесе два коктейла водка с тоник и купичка лъскави зелени маслини, като се стараеше и не успяваше да улови погледа на Агнес.
	— Тя е моя — каза Агнес, след като сервитьорът си тръгна.
	Отпих глътка от питието си. Беше адски силно и това ме зарадва. Беше хубаво да има върху какво да се фокусирам.
	— Моята дъщеря — беше много малка, когато заминах, и почти не помни, че сме живели заедно, а и сестра ми е щастлива, защото не може да има деца, но майка ми ми е много ядосана.
	— Но…
	— Не му казах, когато се запознахме. Бях толкова… щастлива, че човек като него ме харесва. Изобщо не съм мислила, че ще бъдем заедно. Беше като сън, разбираш ли? Мислех, че просто ще изживея това приключение, после работната ми виза ще свърши и ще се върна в Полша, и винаги ще си спомням за това. А после всичко се случи толкова бързо и той напусна жена си заради мен. Не можах да измисля как да му кажа. Всеки път, когато се срещахме, си казвах: „Това е моментът, това е моментът“… а после вече бяхме заедно и той ми каза… каза ми, че не иска повече деца. Че е приключил с децата, че е объркал всичко със собственото си семейство и не иска да усложнява нещата с доведени братя и сестри, новородени деца и тем подобни. Обича ме, но всичко приключва, ако не приема, че не иска повече деца. Как можех да му кажа тогава?
	Наведох се напред, за да не ни чуе никой друг.
	— Но… това са пълни глупости, Агнес. Ти вече имаш дъщеря!
	— И как мога да му го кажа няколко години по-късно? Мислиш ли, че няма да си каже, че съм лоша жена? Мислиш ли, че няма да го сметне за ужасна измама? Сама си създадох голям проблем, Луиза. Знам го. — Отпи глътка от питието си. — Мисля през цялото време — непрекъснато — как мога да го реша. Но няма какво да решавам. Излъгах го. За него доверието е всичко. Няма да ми прости. Толкова е просто. Така той е щастлив, аз съм щастлива, мога да се погрижа за всички. Опитвам се да убедя сестра си да дойде да живее в Ню Йорк някой ден. Тогава ще мога да виждам Зофя всеки ден.
	— Но тя сигурно ужасно ти липсва.
	Тя се стегна.
	— Подсигурявам й бъдещето. — Заговори, сякаш рецитираше някаква предварително заучена реч. — Преди семейството ни нямаше много. Сега сестра ми живее в хубава къща — с четири спални и нови мебели. В много хубав квартал. Зофя ще ходи в най-доброто училище в Полша, ще свири на най-хубавото пиано, ще има всичко.
	— Но не и майка.
	Очите й внезапно се напълниха със сълзи.
	— Не. Трябва да напусна Ленард или да оставя нея. Затова моята… моето… о, как е думата… моето покаяние е да живея без нея. — Гласът й прегракна.
	Аз отпих от водката си. Не знаех какво друго да направя. И двете се взирахме в чашите си.
	— Аз не съм лош човек, Луиза. Обичам Ленард. Много.
	— Знам.
	— Мислех си, че след като се оженим и поживеем заедно, бих могла да му кажа. И че той ще се поразсърди, но после ще му мине. Или че бих могла да отскачам понякога до Полша. Или че тя може да дойде и да поостане тук. Но нещата станаха толкова… сложни. Семейството му ме мрази. Знаеш ли какво ще стане, ако сега научат за нея? Знаеш ли какво ще стане, ако Табита разбере?
	Можех да се досетя.
	— Обичам го. Знам, че си мислиш много неща за мен. Но аз го обичам. Той е добър човек. Понякога ми е много тежко, защото той работи толкова много, а и никой друг на света не ме обича… и съм толкова самотна, и може би… невинаги се държа перфектно, но не мога да понеса мисълта да остана без него. Той наистина е моята сродна душа. Знам го от първия ден.
	Тя проследи с тънкия си пръст шарките на масата.
	— Но после си мисля как дъщеря ми ще расте следващите десет, петнадесет години без мен и аз… аз…
	Въздъхна толкова тежко и покъртително, че привлече вниманието на бармана. Бръкнах в чантичката си, но не можах да намеря кърпичка, така че й подадох салфетката от масата. Когато вдигна очи, лицето й бе станало някак по-меко. Не я бях виждала с подобно изражение — грейнало от любов и нежност.
	— Толкова е красива, Луиза. Почти на четири години и много умна. Много схватлива. Знае дните на седмицата, може да посочи държави на картата и има хубав глас. Знае къде е Ню Йорк. Може да начертае на картата линия между Краков и Ню Йорк, без никой да й е показвал. И всеки път, когато я видя, тя се вкопчва в мен и казва: „Защо трябва да тръгваш, мамо? Не искам да тръгваш“. И от сърцето ми се откъсва парче, къса се… О, Господи, как се къса… Понякога дори не искам да я виждам, защото болката, когато трябва да си вървя, е… е толкова…
	Агнес се наведе над чашата си, ръката й механично бършеше сълзите, които тихо падаха по лъскавата маса.
	Подадох й още една салфетка.
	— Агнес — тихо казах аз, — не знам колко дълго можеш да продължаваш така.
	Тя попи очите си, все така свела глава. Когато я вдигна, не си личеше, че е плакала.
	— Ние сме приятелки, нали? Добри приятелки.
	— Разбира се.
	Тя хвърли поглед през рамо, после се наведе над масата.
	— Ти и аз. И двете сме имигрантки. И двете знаем, че е трудно да намериш място в този свят. Искаш да подобриш живота си, работиш здраво в страна, която не ти е родна — създаваш нов живот, нови приятели, намираш нова любов. Ставаш нов човек! Но никога не е просто, никога не е без висока цена.
	Преглътнах и изтрих набързо от съзнанието си представата за Сам във влаковия вагон.
	— Знам едно — никой не получава всичко. И ние, имигрантите, го знаем по-добре от всеки. Винаги си стъпил на две места едновременно. Никога не можеш да си напълно щастлив, защото от момента, в който заминеш, сякаш се превръщаш в двама души и където и да си, едната ти половинка вика другата. Това е цената, която ние плащаме. Луиза. Цената, която плащаме, за да бъдем това, което сме.
	Отпи от чашата си, после още веднъж. След това си пое дълбоко въздух и тръсна ръце над масата, сякаш да се отърве от излишните емоции. Когато отново заговори, гласът й не трепваше.
	— Не бива да му казваш. Не бива да му казваш за онова, което видя днес.
	— Агнес, не знам как си мислиш, че можеш да го криеш завинаги. Твърде голямо е. Това…
	Тя се пресегна и сложи длан върху моята. Пръстите здраво стиснаха китката ми.
	— Моля те. Нали сме приятелки?
	Преглътнах.


	Оказва се, че богатите нямат тайни. Просто плащат на хора, които да ги пазят вместо тях. Докато се качвах по стълбите, този неочакван товар тегнеше на плещите ми. Замислих се за малкото момиченце на другия край на света, което имаше всичко, освен онова, което иска най-много, както и за жената, която вероятно чувстваше същото, макар едва сега да започваше да го осъзнава. Замислих се дали да не се обадя на сестра си — единствения човек, с когото евентуално бих могла да го обсъдя, но и без да говоря с нея, знаех как ще реагира. Тя по-скоро сама би си отрязала ръката, отколкото да остави Том в друга страна.
	Замислих се за Сам и сделките, които правим със себе си, за да оправдаем собствения си избор. Седях в стаята си същата вечер, докато мислите ми се лутаха, черни и мрачни, и накрая си извадих телефона.
C>
	Здрасти, Джош, онова предложение още ли е валидно? Но нека да е за питие, вместо за кафе?
C$
	Отговори ми след тридесет секунди.
C>
	Само кажи къде и кога, Луиза.
C$


>	Двадесет и първа глава

	В крайна сметка се видяхме с Джош в забутан квартален бар в една пресечка на „Таймс Скуеър“. Беше дълъг и тесен, по стените имаше снимки на боксьори, а подът под краката ни лепнеше. Бях с черни дънки, а косата ми беше пристегната в конска опашка. Никой не вдигна поглед, докато се провирах между мъжете на средна възраст и снимките с автографи на боксьори лека категория и такива, чиито вратове бяха по-масивни от главите им.
	Той седеше на масичка в дъното на бара, облечен в тъмнокафяво яке — каквото хората си купуват, ако искат да покажат, че са в свои води сред природата. Когато ме видя, усмивката му бе внезапна и заразителна и за миг се почувствах щастлива, че някой съвсем обикновен човек се радва да ме види в този свят, който изведнъж бе станал ужасно объркан.
	— Как си? — Стана и сякаш искаше да пристъпи напред и да ме прегърне, но нещо — вероятно обстоятелствата при последната ни среща — го възпираше. Вместо това докосна ръката ми.
	— Имах тежък ден. Цяла седмица всъщност. И наистина имам нужда от приятел, с когото да изпия едно-две питиета. И — познай какво — твоето име изскочи първо от шапката ми с приятели в Ню Йорк!
	— Какво ще пиеш? Имай предвид, че тук предлагат около шест питиета.
	— Водка с тоник?
	— Почти съм сигурен, че това е едно от тях.
	Върна се след минутки с бутилка бира за себе си и водка с тоник за мен. Бях си свалила палтото и се чувствах странно неловко, седнала насреща му.
	— Е… тази твоя седмица. Какво стана?
	Отпих глътка. Дойде ми много добре след онова, което бях изпила следобед.
	— Аз… научих нещо днес. Което напълно ме извади от релси. Не мога да ти кажа какво е, не защото ти нямам доверие, а защото е толкова важно, че може да засегне много хора. И сега не знам какво да правя. — Размърдах се на мястото си. — Мисля, че трябва просто да го преглътна и да не му позволявам да ме задави. Звучи ли ти разумно? Така че се надявах да се видя с теб, да пийнем по нещо и да ми разкажеш за твоя живот — чудесен живот без мрачни тайни, защото, предполагам, че нямаш големи тъмни тайни — и да си припомня, че животът може да е нормален и хубав, но наистина не искам да се опитваш да ме накараш да говоря за себе си. Ако случайно ми паднат задръжките и всичко останало.
	Той сложи ръка върху сърцето си.
	— Луиза, не искам да знам тайната ти. Просто се радвам да те видя.
	— Честно, бих ти казала, ако можех.
	— Нямам никакво желание да чуя тази великанска и променяща живота тайна. С мен си в безопасност. — Отпи глътка от бирата си и ми отправи холивудската си усмивка, и за първи път от две седмици се почувствах съвсем мъничко по-малко самотна.


	Два часа по-късно в бара беше твърде горещо и претъпкано до пръсване с уморени туристи, които се дивяха на бирата по три долара, както и обичайните редовни клиенти, седнали един до друг в тясното пространство, като повечето от тях съсредоточено гледаха някакъв боксов мач на телевизора в ъгъла. Всички викаха в един глас при някое бързо кроше и изреваха като един, когато техният човек, с подуто и разкривено от ударите лице, се просна на въжетата. Джош бе единственият мъж в цялото заведение, който не гледаше мача, а кротко се бе привел над бирата си и не откъсваше поглед от мен.
	Аз на свой ред се бях облегнала на масата и му разказвах подробно за появяването на Трина и Едуина на Коледа, една от малкото истории, които спокойно можех да споделя с някого, както и за инсулта на дядо, историята за малкото пиано (казах му, че е за племенницата на Агнес), както и — за да не звуча твърде мрачно — за чудесната изненада с билета за бизнес класа от Ню Йорк до Лондон. Не знам колко водки бях изпила дотогава — Джош сякаш с магия ми сервираше поредната още преди да разбера, че съм приключила с предишната — но някак като в мъгла осъзнавах, че гласът ми е станал необичайно мелодичен, че се издига и снишава, невинаги в унисон с онова, което казвам.
	— Е, това е хубаво, нали? — каза той, когато стигнах до речта на татко за щастието. Мисля, че може да съм я поукрасила малко. В последната ми версия татко беше в ролята на Атикус Финч, който изнасяше заключителната реч в съдебната зала в „Да убиеш присмехулник“. — Всичко е много хубаво — продължи Джош. — Той просто иска тя да е щастлива. Когато братовчедът Тим разкри, че е гей, чичо ми не му проговори цяла година.
	— Толкова са щастливи — казах и протегнах ръце върху масата, за да усетя хладната й повърхност върху кожата си, като не обръщах голямо внимание, че е лепкава. — Страхотно е. Наистина. — Отпих още една глътка. — Когато ги погледнеш заедно, ти става толкова драго, защото Трина е съвсем сама от поне милион години, но честно казано… би било хубаво, ако можеше да не са чак толкова озарени и сияещи една до друга. И да не се взират непрекъснато очи в очи. Или да се усмихват многозначително, сякаш споделят някаква своя си шега. Или сякаш току-що са правили ама наистина страхотен секс. Или пък Трина би могла да престане да ми праща техни общи снимки. Или съобщения за всяко невероятно нещо, което Еди е казала или направила. Което очевидно е всичко, което прави или казва.
	— О, стига. Нали са влюбени отскоро? Хората така правят.
	— Аз не съм го правила. Ти така ли си правил? Сериозно, никога не съм пращала снимки как се целувам с някого. Ако бях пратила на Трина снимка как се гушкам с приятеля си, тя щеше да реагира така, сякаш съм й пратила нецензурна снимка. Та тя доскоро намираше за противни всякакви прояви на физическа близост.
	— Значи е влюбена за първи път. И ще се зарадва на следващата снимка, която й пратиш, на която си умопомрачително щастлива с приятеля си. — Май ми се подиграваше. — Е, може да не й пращаш нецензурни снимки.
	— Мислиш ме за ужасен човек.
	— Ни най-малко. Просто си доста… почерпена.
	Простенах.
	— Знам го. Ужасен човек съм. Не искам да не са щастливи, само да проявят малко съчувствие към онези от нас, които може да не са… точно в този момент… — Свършиха ми думите.
	Джош се бе облегнал назад и ме наблюдаваше.
	— Бивш приятел — промълвих завалено. — Вече ми е бивш приятел.
	Той повдигна вежди.
	— Уха. Значи си имала доста бурни две седмици.
	— О, боже. — Облегнах глава на масата. — И представа си нямаш.
	Усетих помежду ни да се възцарява тишина. За кратко се зачудих дали да не подремна точно там. Беше толкова хубаво. Шумът от боксовия мач за малко заглъхна. Челото ми беше само леко влажно. А после усетих ръката му върху своята.
	— Добре, Луиза. Мисля, че е време да те изведем оттук.
	Казах „довиждане“ на всички приятни хора, докато излизах, и плеснах с длан ръцете на всички, които успях да докопам (някои явно не улучваха ръката ми — идиоти). По някаква причина Джош непрекъснато се извиняваше на висок глас. Сигурно се е блъскал в хората, докато вървяхме. Наметна якето на раменете ми, когато стигнахме до вратата, а мен ме напуши смях, защото не успяваше да пъхне ръцете ми в ръкавите, а когато най-сетне успя, го беше сложил на обратно и ми седеше като усмирителна риза.
	— Предавам се — каза той. — Просто го носи така.
	Чух някой да подвиква.
	— Пийни малко вода, госпожице.
	— Аз съм госпожица! — възкликнах аз. — Английска лейди! Аз съм Луиза Кларк Първа, нали, Джошуа?
	Обърнах се с лице към хората и вдигнах високо юмрук. Облегнах се на стената със снимките и без да искам, съборих няколко върху себе си.
	— Тръгваме си — побърза да каже Джош и вдигна ръце към бармана. Някой се развика. Той продължаваше да се извинява на всички. Казах му, че няма смисъл да се извинява — Уил ме бе научил на това. Трябва просто да изправиш гордо глава.
	И внезапно се озовахме навън, в студения и свеж въздух. После, преди да се усетя, се спънах в нещо и изведнъж се озовах на ледения тротоар, и коленете ми се блъснаха в коравия бетон. Изругах.
	— О, боже — възкликна Джош, който ме държеше здраво през кръста и се опитваше да ме изправи. — Май ти трябва кафе.
	Миришеше толкова хубаво. Също като Уил някога — на скъп парфюм, като в мъжкия щанд на лъскав магазин. Допрях нос до врата му и вдишах, докато залитахме по тротоара.
	— Миришеш хубаво.
	— Много ти благодаря.
	— На скъп парфюм.
	— Радвам се.
	— Бих те облизала.
	— Ако това ще те накара да се почувстваш по-добре.
	Облизах го. Афтършейвът му не беше толкова вкусен, колкото миришеше, но бе приятно да оближеш някого.
	— Наистина се почувствах по-добре — казах изненадано. — Сериозно!
	— Дообре. Ето откъде ще си хванем такси. — Застана така, че да е с лице към мен, и сложи ръце на раменете ми. Около нас „Таймс Скуеър“ бе ослепителен и замайващ като бляскав неонов цирк, с гигантските си образи, които бяха надвиснали над главите ни с непоносимата си яркост. Бавно се завъртях, загледана в светлините, и усетих, че ще падна. Сякаш се завъртях много пъти, докато всичко пред погледа ми се размаза, после залитнах леко. Усетих, че Джош ме хвана.
	— Мога да ти спра такси до вас, защото трябва да поспиш. Или да се разходим до моя апартамент и да ти направя кафе. От теб зависи.
	Беше около един сутринта, но се налагаше да вика, за да го чуя над шума на тълпите около нас. Беше толкова хубав. Толкова спретнат и свеж. Много го харесвах. Завъртя се в обятията му и примигнах насреща му. Нямаше да е зле, ако престане да се олюлява.
	— Много мило — каза той.
	— На глас ли казах всичко?
	— Да.
	— Съжалявам. Но наистина е така. Страхотно красив си. Като истинска филмова звезда. Джош?
	— Да?
	— Ще поседна. Главата ми е леко размътена. — Бях на половината път към земята, когато усетих да ме вдига.
	— Ето така е по-добре.
	— Наистина искам да ти кажа за онова нещо. Но не мога.
	— Тогава не ми го казвай.
	— Ти би го разбрал. Сигурна съм. Знаеш ли… изглеждаш като човек, когото много обичах. Наистина много. Знаеше ли го? Приличаш адски много на него.
	— Това е… хубаво е да го знам.
	— Наистина е хубаво. Той беше адски красив. Също като теб. Като филмова звезда… Казах ли го вече? Той почина. Казах ли ти, че почина?
	— Съжалявам за загубата ти. Но мисля, че трябва да се махаме оттук.
	Извървяхме две пресечки, той викна такси и с известно усилие успя да ме вкара вътре. С мъка се поизправих на задната седалка и се хванах за ръкава му. Той беше наполовина вътре, наполовина вън от таксито.
	— Накъде, госпожице? — извърна глава шофьорът.
	Погледнах Джош.
	— Можеш ли да останеш с мен?
	— Разбира се. Къде отиваме?
	Видях загрижения поглед на шофьора в огледалото за обратно виждане. От задната част на седалката му гърмеше телевизор, който предаваше някакво комедийно шоу и публиката в студиото избухна в аплодисменти. Отвън всички започнаха да натискат клаксоните си едновременно. Светлините бяха твърде ярки. Ню Йорк изведнъж ми се стори твърде шумен и прекомерен във всяко едно отношение.
	— Не знам. У вас — казах аз. — Не мога да се прибера вкъщи. Още не. — Погледнах го и внезапно ми се доплака. — Знаеш ли, че имам два крака на две места?
	Той наведе глава към мен. Лицето му излъчваше доброта.
	— Луиза Кларк, това не ме изненадва.
	Отпуснах глава на рамото му и усетих как ръката му нежно ме прегръща.


	Събудих се от звъна на телефон, рязък и настойчив звук. Последва блаженство, когато той спря, а после някакъв мъжки глас тихичко заговори. Приятно горчивият аромат на кафе. Размърдах се, мъчейки се да вдигна глава от възглавницата. Последвалата болка в слепоочията ми беше толкова силна и непоносима, че издадох лек животински звук, като кученце, чиято опашка е притисната от врата. Затворих очи, поех си въздух, после отново ги отворих.
	Това не беше моето легло.
	И пак не беше моето, когато ги отворих за трети път.
	Този неоспорим факт бе достатъчен, за да ме накара отново да се опитам да вдигна глава, този път пренебрегвайки туптящата болка достатъчно дълго, за да се съсредоточа. Не, това определено не беше моето легло. Не беше и моята стая. Всъщност изобщо не бях виждала тази спалня до този момент. Огледах дрехите — мъжки — сгънати прилежно на гърба на стола, телевизора в ъгъла, бюрото и гардероба и осъзнах, че гласът се приближава. После вратата се отвори и Джош влезе, напълно облечен, стиснал чаша в едната си ръка и притиснал телефон към ухото си с другата. Той улови погледа ми, повдигна вежда, остави чашата на нощното шкафче и продължи да говори.
	— Да, имаше проблем в метрото. Ще хвана такси и ще бъда там след двадесет минути… Разбира се. Няма проблем… Не, тя вече работи по това.
	Надигнах се в леглото, като междувременно открих, че съм с мъжка тениска. Трябваха ми няколко минутки да осъзная възможните усложнения от този факт и усетих, че започнах да се изчервявам от основата на шията.
	— Не, вече говорихме за това вчера. Той е готов с цялата документация.
	Той се извърна, а аз се намъкнах обратно под завивката, така че бях завита до брадичката. Носех бикини. Е, и това беше нещо.
	— Да. Ще бъде чудесно. Да… обядът е страхотна идея. — Джош затвори и пъхна телефона в джоба си. — Добро утро! Тъкмо щях да ти донеса малко сода. Искаш ли хапче? Опасявам се, че трябва да вървя.
	— Да вървиш? — В устата ми имаше отвратителен вкус и беше толкова суха, сякаш леко напудрена отвътре. Отворих я и я затворих няколко пъти подред, като забелязах, че издава отвратителен мляскащ звук.
	— На работа. Нали е петък?
	— О, боже. Колко е часът?
	— Седем и петнадесет. Трябва да излитам. Вече закъснявам. Ще се оправиш ли сама тук? — Порови в едно чекмедже и измъкна блистер с хапчета, които остави до мен. — Ето. Това ще ти помогне.
	Отметнах косата от лицето си. Беше леко влажна от пот и невероятно сплъстена.
	— Какво… какво стана?
	— Нека го обсъдим по-късно. Изпий си кафето.
	Послушно отпих глътка. Беше силно и тонизиращо.
	Сигурно щяха да ми трябват поне шест такива.
	— Защо съм с твоя тениска?
	Той се ухили.
	— Заради танца.
	— Танца ли? — Стомахът ми се сви.
	Той се наведе и ме целуна по бузата. Миришеше на сапун и чистота, на цитруси и здравословен живот. Беше ми ясно, че от мен се носят горещи вълни на застояла пот, алкохол и срам.
	— Беше забавна нощ. Хей, само гледай да тръшнеш здраво вратата на излизане, става ли? Понякога не се затваря добре. Ще ти звънна после.
	Той ми махна за довиждане, обърна се и тръгна, потупвайки с ръце джобовете си да не би да е забравил нещо.
	— Чакай… къде съм? — викнах след около минута, но него вече го нямаше.


	Бях в Сохо, както се оказа. На една гигантска и гневна вълна задръстен трафик от мястото, където трябваше да бъда. Хванах метрото от улица „Спринг“ до Петдесет и девета, като се мъчех да не се потя много във вчерашната омачкана риза и благодарна, че поне не бях излязла с обичайните си лъскави вечерни дрехи. Не бях напълно наясно какво точно означава думата „мърляв“ до тази сутрин. Не си спомнях почти нищо от предната вечер. А онова, което си спомнях, проблясваше неприятно в главата ми.
	Аз, седнала посред „Таймс Скуеър“.
	Аз, как ближа врата на Джош. Наистина го бях облизала.
	За какъв танц говореше?
	Ако не се държах с всички сили за опората във вагона, щях да скрия глава в ръцете си. Вместо това затворих очи, залитнах на излизане от станцията, отместих се, за да избегна раниците на туристите и намръщените редовни пътници, които стояха със слушалки в ушите, и се мъчех да не повърна.
	„Само трябва да издържиш до края на деня“, повтарях си аз. Ако животът ме бе научил на нещо, то бе, че отговорите сами щяха да се появят.


	Тъкмо отварях вратата на стаята си, когато се появи господин Гопник. Беше още в спортния си екип — нещо необичайно за него след седем — и вдигна ръка, когато ме видя, сякаш ме беше търсил известно време.
	— О, Луиза.
	— Съжалявам, аз…
	— Искам да говоря с теб в кабинета си. Сега.
	„Ама, разбира се, помислих си. — Разбира се.“ Той се обърна и тръгна по коридора. Хвърлих измъчен поглед към стаята си, в която бяха чистите ми дрехи, дезодорантът и пастата за зъби. Замечтах се за второ кафе. Но господин Гопник не беше от хората, свикнали да чакат.
	Погледнах си телефона и хукнах подире му.
	Влязох в кабинета му и видях, че вече е седнал.
	— Много съжалявам, че закъснях с десет минути. Обикновено не закъснявам. Просто трябваше да…
	Господин Гопник беше зад бюрото си с непроницаемо лице. Агнес седеше на тапицираното кресло до ниската масичка, също в спортен екип. Никой от двамата не ми каза да седна. Нещо в атмосферата ме накара мигновено да изтрезнея.
	— Всичко… наред ли е?
	— Надявам се ти да ми кажеш. Тази сутрин получих обаждане от личния си банкер.
	— Личен какво?
	— Човекът, който следи банковите ми операции. Питам се дали би могла да обясниш това.
	Побутна лист хартия към мен. Беше банково извлечение със закрити крайни суми. Зрението ми още бе леко замъглено, но едно бе ясно различимо, колонка с цифри, петстотин долара дневно под „тегления в брой“.
	Тогава забелязах изражението на Агнес. Взираше се напрегнато в ръцете си, стиснала устни в тънка линия. От време на време погледът й се спираше за миг върху мен. Станах, а по гърба ми се стичаше струйка пот.
	— Той ми каза нещо много интересно. Явно в навечерието на Коледа е била изтеглена солидна сума от общата ни банкова сметка. Била е теглена ден след ден от близък автомат на части, така че да не прави впечатление. Той го е забелязал, защото разполагат със софтуер против измами, който засича необичайни модели на употреба във всяка банкова сметка. Това ми се стори обезпокоително, затова попитах Агнес и тя ми каза, че няма нищо общо с тегленията. Поисках от Ейшък да ми покаже записите от охранителните камери за съответните дни, след което моите охранители ги съпоставиха с часовете на теглене и се оказа, Луиза — тук той ме погледна право в очите, — че единственият човек, който е излизал и влизал в сградата по това време, си ти.
	Разтворих широко очи.
	— Бих могъл да се обърна към съответните банки и да ги помоля да ми дадат записите от охранителните камери на банкоматите им за времето, по което са правени тегленията, но предпочитам да не ги притеснявам. Би ли могла да обясниш какво се случва? И защо близо десет хиляди долара са изтеглени от общата ни сметка.
	Погледнах към Агнес, но тя продължаваше да гледа встрани.
	Устата ми пресъхна още повече.
	— Аз трябваше да… пазарувам за Коледа. Вместо Агнес.
	— За тази цел разполагаш с карта. Която ясно показва кои магазини си посетила и за покупките винаги прилагаш касови бележки. Което досега, както разбирам от Майкъл, винаги си правила. Но парите в брой… те са недотам проследими. Имаш ли касови бележки за тези покупки?
	— Не.
	— А можеш ли да ми кажеш какво купи?
	— Аз… Не.
	— Тогава какво е станало с парите, Луиза?
	Не можех да говоря. Преглътнах. И после казах:
	— Не знам.
	— Не знаеш ли?
	— Аз… не съм откраднала нищо. — Усетих как страните ми се изчервяват.
	— Значи Агнес лъже?
	— Не.
	— Луиза… Агнес знае, че бих й дал всичко, което поиска. Честно казано, тя може да похарчи десет пъти повече за един ден и даже окото ми няма да мигне. Така че няма причина да се промъква тайничко и да тегли в брой от най-близкия банкомат. Затова отново те питам: какво е станало с парите?
	Стана ми горещо, паникьосах се. И тогава Агнес ме погледна. На лицето й бе изписана мълчалива молба.
	— Луиза?
	— Може… да съм ги взела.
	— Може да си ги взела ли?
	— За пазаруване. Не за мен. Можете да проверите стаята ми. Банковата ми сметка.
	— Похарчила си десет хиляди долара за „пазаруване“. Какво си купила?
	— Просто… разни неща.
	Той леко наведе глава, сякаш се опитваше да овладее гнева си.
	— Разни неща — повтори бавно. — Луиза, разбираш, че твоята позиция в това семейство е въпрос на доверие.
	— Да, господин Гопник. И се отнасям много сериозно към това.
	— Имаш достъп до най-вътрешна информация за семейството. Разполагаш с ключове, кредитни карти, точна представа за графика ни. И в замяна получаваш подобаващо възнаграждение. Защото разбираме, че това е позиция с големи отговорности, и разчитаме, че няма да злоупотребиш.
	— Господин Гопник. Обичам работата си. Не бих… — Отправих измъчен поглед към Агнес, но тя продължаваше да се взира в килима. Едната й ръка бе стиснала другата и забелязах как ноктите й се впиват дълбоко във възглавничката на палеца.
	— Наистина ли не можеш да обясниш къде са отишли парите?
	— Аз… не съм ги откраднала.
	Той ме изгледа втренчено и продължително, сякаш чакаше нещо. След като то явно не последва, изражението му стана сурово.
	— Много съм разочарован, Луиза. Знам, че Агнес е привързана към теб и смята, че много й помагаш. Но не мога да допусна в домакинството си човек, на когото не вярвам.
	— Ленард… — обади се Агнес, но той вдигна ръка.
	— Не, скъпа. Вече го обсъдихме. Съжалявам, Луиза, но работният ти ангажимент се прекратява незабавно.
	— К-какво?
	— Имаш един час да опразниш стаята си. Ще оставиш адрес за връзка на Майкъл и той ще се свърже с теб относно дължимите ти суми. Възползвам се от възможността да ти напомня за споразумението за дискретност, което е част от договора ти. Подробностите от този разговор няма да бъдат разкривани. Надявам се, разбираш, че това е толкова в твоя полза, колкото и в наша.
	Лицето на Агнес бе станало бяло като тебешир.
	— Не, Ленард. Не можеш да постъпиш така.
	— Няма да го обсъждам повече. Имам работа. Луиза, времето ти започва да тече сега.
	Той се изправи. Чакаше да си тръгна.
	Излязох от кабинета със световъртеж. Майкъл ме чакаше и само след секунди се досетих, че не е там, за да види дали съм добре, а за да ме придружи до стаята ми. И че отсега нататък наистина ми нямаха доверие.
	Тръгнах мълчаливо по коридора, разсеяно отбелязах слисаната физиономия на Илария, застанала до кухненската врата, чух разгорещен разговор някъде в другия край на апартамента. Никъде не видях Нейтън. Майкъл остана до вратата, а аз издърпах куфара изпод леглото и започнах да си събирам багажа безредно, хаотично, вадех чекмеджета, грабвах набързо нещата, като през цялото време си мислех, че нямам много време. Мислите ми се щураха — шокът и гневът се поуталожиха поради страха да не забравя нещо. Дали не бях оставила нещо за пране в пералното? Къде са ми маратонките? Но след двадесет минути бях готова. Всичките ми вещи бяха прибрани в куфара, един сак и голяма карирана пазарска чанта.
	— Дай на мен — предложи Майкъл и се пресегна към куфара ми на колела, след като ме видя, че се мъча да измъкна наведнъж трите неща през вратата. Отново ми беше нужна секунда, докато се сетя, че не го прави от любезност, а защото така е по-бързо. — Айпадът? — попита той. — Служебният телефон? Кредитна карта. — Подадох му ги заедно с ключовете от входната врата и той ги пъхна в джоба си.
	Тръгнах по коридора и все още не можех да повярвам, че всичко това се случва. Илария стоеше на прага на кухнята с престилка на кръста, стиснала пухкавите си ръце. Докато минавах край нея, й хвърлих бегъл поглед, като очаквах да чуя клетви на испански или да ме изгледа с онзи смразяващ поглед, който жените на нейната възраст пазят специално за набедени крадци. Но вместо това тя пристъпи напред и мълчаливо докосна ръката ми. Майкъл се извърна, сякаш не беше забелязал жеста. После се озовахме до входната врата.
	Той ми подаде куфара.
	— Довиждане, Луиза — каза с непроницаемо изражение. — Късмет.
	Излязох навън. И масивната махагонова врата се затвори зад гърба ми.


	Прекарах два часа в закусвалнята. Бях изпаднала в шок. Не можех да плача. Не изпитвах гняв. Бях като парализирана. Отначало си мислех, че Агнес ще оправи всичко. Ще намери начин да каже на съпруга си, че е сбъркал. Нали все пак бяхме приятелки. Седях и чаках да се появи Майкъл, с леко засрамен вид, готов да върне мен и куфарите ми в „Лейвъри“. Поглеждах си телефона, чаках съобщение: „Луиза, станало е ужасно недоразумение“. Но такова не дойде.
	Когато осъзнах, че вероятно няма и да дойде, се замислих дали просто да не се върна в Англия, но това щеше напълно да обърка живота на Трина — последното, от което двамата с Том се нуждаеха в момента, бе да ги изхвърля от апартамента. Не бих могла да се върна при мама и татко, не само заради непоносимата мисъл да се завърна в Стортфолд, но и защото щях да умра от срам, ако се приберях за втори път съсипана у дома. Първия — потрошена, след като бях паднала от покрива на сградата в нетрезво състояние, а втория — уволнена от работата, която обичах.
	И разбира се, нямаше как да отида при Сам.
	Обгърнах чашата си кафе с все още потреперващи пръсти и осъзнах, че на практика съм се изолирала сама от собствения си живот. Замислих се дали да не звънна на Джош, но не ми се стори удачно да го питам дали мога да се пренеса у тях, след като даже не бях сигурна, че сме излизали на среща.
	А какво щях да правя, ако не си намеря къде да отседна? Нямах работа. Не знаех дали господин Гопник може да отмени работната ми виза. Вероятно тя беше валидна само ако работех за него.
	И най-лошото бе, че не можех да забравя неговия поглед, израза на пълно разочарование и леко презрение, след като не бях могла да му дам задоволителен отговор. Неговото мълчаливо одобрение ми доставяше удоволствие — фактът, че мъж с неговата репутация смята, че си върша добре работата, повдигаше самочувствието ми и ми вдъхваше увереност, каквато не бях изпитвала, откакто се бях грижила за Уил. Толкова много исках да му дам обяснение, да си върна доверието му, но как бих могла? В съзнанието ми отново изникна лицето на Агнес, огромните й очи, които ме умоляваха. Тя щеше да се обади, нали? Защо не се бе обадила?
	— Искаш ли още кафе, скъпа? — Вдигнах очи към сервитьорката на средна възраст с оранжева коса, която държеше голяма кана. Огледа багажа ми, сякаш бе виждала този сценарий милион пъти. — Сега ли пристигаш?
	— Не точно. — Опитът ми да се усмихна, се превърна в гримаса.
	Тя ми доля кафе и се наведе, при което снижи глас:
	— Братовчедка ми държи един хостел в Бенсънхърст, ако няма къде да отседнеш. Има визитки до касата. Не е кой знае какво, но е евтино и чисто. По-добре се обади по-раничко, защото местата се запълват. — Тя сложи за миг ръка на рамото ми и отиде при друг клиент.
	Този дребен жест на внимание за малко да ме разплаче. За първи път се почувствах уплашена, съкрушена от факта, че съм сама в град, който вече не ме приема с отворени обятия. Не знаех какво да правя, след като очевидно си бях изгорила мостовете на два континента. Опитах се да си представя как обяснявам на родителите си какво се е случило, но отново се сблъсках с високата стена на тайната на Агнес. Може ли да кажеш поне на един човек, без истината бавно да изпълзи наяве? Родителите ми толкова щяха да се възмутят, че не бих се учудила, ако татко звънне на господин Гопник, за да му обясни за измамите на съпругата му. Ами ако Агнес отречеше всичко? Сетих се за думите на Нейтън, че в крайна сметка сме служители, а не приятели. Ами ако тя излъжеше, че съм откраднала парите? Нямаше ли нещата да се влошат още повече?
	Може би за първи път, откакто бях пристигнала в Ню Йорк, ми се прииска да не бях идвала. Бях още с дрехите от вчера, потни и омачкани, което ме караше да се чувствам още по-зле. Тихичко подсмръкнах, избърсах си носа със салфетка и продължих да се взирам в чашата пред себе си. Навън животът в Манхатън продължаваше, безразличен, забързан, игнориращ отрепките, които се търкаляха в канавките. „Какво да правя сега, Уил?“, а в гърлото ми бе заседнала огромна буца.
	Сякаш по даден знак, телефонът ми изписука.
	_Какво, по дяволите, става?_, пишеше Нейтън. — _Обади се, Кларк._
	И въпреки всичко се усмихнах.


	Нейтън каза, че няма начин, по дяволите, да отседна в някакъв хостел, по дяволите, незнайно къде, с проклетите изнасилвачи и наркопласьори, и какви ли още не. Трябвало да изчакам до седем и половина, когато проклетите Гопник щели да тръгнат на проклетата си вечеря, и да се видим с него на служебния вход, а после сме щели да измислим какво, по дяволите, да правим. Доста ругатни бяха насъбрани в тези три кратки съобщения.
	Когато пристигнах, гневът му все още не бе преминал, което бе необичайно за него.
	— Не разбирам. Все едно са те заличили от лицето на земята. Като че ли са дали някакъв проклет мафиотски обет за мълчание. Майкъл не ми каза нищо повече, освен че било „въпрос на нелоялност“. Отвърнах, че не съм срещал по-лоялен човек от теб през живота си и че всички трябва да си прегледат главите. Какво, за Бога, стана?
	Беше ме приютил в стаята си, леко встрани от сервизния коридор, и бе затворил вратата. Като го видях, изпитах такова облекчение, че едва се сдържах да не го прегърна. Но не го направих. Бездруго вероятно бях прегръщала достатъчно мъже през последните двадесет и четири часа.
	— Господи. Ама че хора. Искаш ли бира?
	— Разбира се.
	Той отвори две кутии и ми подаде едната, след което седна на фотьойла. Аз приседнах на леглото му и отпих глътка.
	— Е… казвай!
	Намръщих се.
	— Не мога да ти кажа, Нейтън.
	Веждите му скочиха някъде до тавана.
	— И ти ли? О, боже. Не ми казвай, че…
	— Разбира се, че не. Не бих откраднала и пакетче чай от Гопник. Но ако ти разкрия истината… последствията ще бъдат катастрофални. Не за мен, но за други хора… Сложно е.
	Той се намръщи.
	— Какво? Да не искаш да кажеш, че си поела вината за нещо, което не си направила?
	— Донякъде.
	Нейтън облегна лакти на коленете си и поклати глава.
	— Така не е редно.
	— Знам.
	— Някой трябва да се намеси. Знаеш ли, че той се канеше да викне полиция?
	Челюстта ми увисна.
	— Да. Тя го убеди да не го прави, но Майкъл каза, че той бил достатъчно ядосан, за да ги повика. Спомена някакъв банкомат?
	— Не съм го направила, Нейтън.
	— Ясно ми е, Кларк. От теб няма да излезе престъпник. Имаш най-ужасното лице за покер. — Той отпи глътка от бирата си. — По дяволите. Знаеш, че си обичам работата. Харесвам стария Гопник. Но от време на време те сякаш ти го напомнят, разбираш ли? Че на практика си заменим. Независимо колко пъти казват, че си им приятел, че си страхотен, че разчитат много на теб, бла-бла, в мига, в който вече си им непотребен или си направил нещо, което не им харесва, бум. Изритват те през вратата. Никак не е справедливо.
	Това бе най-дългата тирада, която бях чувала Нейтън да изрича, откакто бях дошла в Ню Йорк.
	— Мразя това положение, Лу. Колкото и малко да знам, ми е ясно, че си била натопена. И не ми харесва.
	— Сложно е.
	— Сложно ли? — Погледна ме сериозно, поклати глава, после отново пийна бира. — Момиче, ти си по-добър човек от мен.


	Щяхме да си поръчаме китайско, но тъкмо когато Нейтън се обличаше да излезе до близкия ресторант, на вратата се почука. Спогледахме се ужасени и той ми махна да се скрия в банята. Хукнах и тихо затворих вратата. Но докато стоях сгушена до кърпите, чух познат глас.
	— Кларк, всичко е наред. Илария е — каза след малко Нейтън.
	Тя беше с престилка и държеше тенджера с капак отгоре.
	— За теб. Чух ви. — Побутна тенджерата към мен. — Направих го за теб. Трябва да ядеш. Любимото ти пиле с пипер и много сос.
	— О, човече. — Нейтън тупна Илария по гърба. Тя залитна напред, после се окопити и остави внимателно съдинката на бюрото на Нейтън.
	— Сготвила си го за мен?
	Илария бутна Нейтън с пръст в гърдите.
	— Знам, че не е направила каквото казват. Знам много. Много неща, които стават в този апартамент. — Тя потупа носа си отстрани. — О, да.
	За миг се вторачих в капака, изпод който се носеше апетитен аромат. Внезапно се сетих, че не съм хапвала цял ден.
	— Благодаря, Илария. Не знам какво да кажа.
	— Къде ще идеш сега?
	— Нямам представа.
	— Е, със сигурност не и в проклетия хостел в Бенсънхърст — заяви Нейтън. — Можеш да останеш тук за една-две нощи, докато решиш. Ще заключа вратата. Няма да кажеш на никого, нали, Илария?
	Тя го изгледа недоумяващо, сякаш бе глупаво от негова страна дори да пита.
	— Цял следобед така проклина твоята работодателка, че направо не е за вярване. Казва, че те е продала на дявола. Сготви им някаква риба за вечеря, която и двамата не понасят. Казвам ти, човече, днес научих цял куп цветисти изрази.
	Илария само измърмори нещо под нос. Аз различих единствено думата „никаквица“.


	Фотьойлът бе твърде малък за Нейтън, а той бе твърде старомоден, за да ме остави да спя там, така че се разбрахме да делим двойното му легло, като го преградим по средата с възглавници, за да не се докосваме случайно през нощта. Не съм сигурна на кого му беше по-неудобно. Нейтън настоя да мина първа през банята, като се погрижи да заключа вратата, а после изчака да се пъхна под завивките, преди да излезе и той от банята. Беше по тениска и раирано памучно долнище, но въпреки това не знаех накъде да гледам.
	— Малко е странно, нали? — каза той, докато лягаше.
	— Хм, да. — Не знам дали заради шока, или от изтощение, или просто заради невероятния обрат на събитията, но се разсмях. А после смехът премина в сълзи. И преди да се усетя, вече хлипах, присвита на кълбо в чуждото легло, закрила главата си с ръце.
	— О, момиче. — На Нейтън явно му беше неудобно да ме прегръща, докато бяхме в леглото. Все потупваше рамото ми и се навеждаше към мен. — Всичко ще се оправи.
	— Как? Загубих работата си и мъжа, когото обичах. Нямам препоръки, защото господин Гопник ме мисли за крадла, и дори не знам къде принадлежа. — Избърсах нос в ръкава си. — Отново обърках всичко и не знам защо изобщо си правя труда да се опитвам да бъда нещо повече, след като всеки път завършва катастрофално.
	— Просто си уморена. Всичко ще се оправи. Ще видиш.
	— Както беше с Уил?
	— О… онова беше съвсем различно. Хайде… — Нейтън ме прегърна, притиснах глава към рамото му, усетих едрата му ръка да ме обгръща. Плаках, докато не ми останаха сълзи, и после, изтощена от събитията от деня — и от нощта — явно съм заспала.


	Събудих се осем часа по-късно и видях, че съм сама в стаята на Нейтън. Трябваха ми няколко минутки да се досетя къде съм и после събитията от предния ден се стовариха върху ми. Останах под завивките известно време, свита на топка, като разсеяно се чудех дали не мога да прекарам така една-две години, докато животът ми някак се подреди от само себе си.
	Проверих си телефона: две пропуснати обаждания и ред съобщения от Джош, които явно бяха пратени едно след друго снощи.
C>
	Здрасти, Луиза — надявам се, че си добре. Не мога да спра да мисля за танца ти и няколко пъти избухвах в смях на работа! Каква нощ! Дж х
C$
C>
	Добре ли си? Само проверявам дали си се прибрала у дома, или си решила пак да подремнеш на „Таймс Скуеър“. Дж х
C$
C>
	Вече е десет и половина. Предполагам, че си легнала да наваксаш със съня. Надявам се, че не съм те засегнал. Само се майтапех. Обади ми се.
C$
	Онази нощ, с боксовия мач и бляскавите светлини на „Таймс Скуеър“, вече ми се струваше като спомен от друг живот. Станах, взех си душ и се облякох, като оставих вещите си в един ъгъл в банята. Така ставаше тясно, но пък реших, че е по-безопасно, в случай че някой от семейство Гопник реши да надникне в стаята на Нейтън.
	Пратих му съобщение и го попитах кога ще е безопасно да изляза, а той отговори: _СЕГА. И двамата са в кабинета._ Измъкнах се от апартамента и слязох със служебния асансьор, като побързах да мина край Ейшък с наведена глава. Той разговаряше с някакъв куриер, но видях как извърна глава и подвикна: „Хей, Луиза!“, но аз вече бях излязла.
	Манхатън бе замръзнал и сив, един от онези мрачни дни, когато въздухът сякаш е пълен с ледени частици, мразът прониква чак до мозъка на костите и само очи, и понякога носове, се виждат по улиците. Вървях с наведена глава, нахлупила шапка, без да съм сигурна къде отивам. Накрая се озовах в закусвалнята, като си казах, че всичко ще изглежда по-розово след закуска. Седнах сама в едно сепаре и се загледах в минувачите, които явно имаше къде да отидат, и насила изядох една кифличка, защото беше най-евтиното и засищащо нещо в менюто, без да обръщам внимание на факта, че е безвкусна и лепкава.
	В девет и четиридесет пристигна съобщение от Майкъл. Сърцето ми подскочи.
C>
	Здравей, Луиза. Господин Гопник ще ти плати заплатата до края на месеца вместо предизвестие. В този момент се прекратява здравната ти застраховка. Зелената ти карта няма да бъде засегната. Не знам дали разбираш, че това е много повече от онова, което е длъжен да направи, предвид нарушаването на договора от твоя страна, но Агнес се застъпи за теб. Поздрави, Майкъл.
C$
	— Много мило от нейна страна — измърморих. _Благодаря, че ме уведоми_, написах в отговор. Той повече не се обади.
	А после телефонът ми отново изписука.
C>
	Добре, Луиза. Вече се притеснявам, че съм те обидил с нещо. Или си се загубила на път за Сентръл Парк? Моля те, обади ми се. Дж X
C$


	Срещнах се с Джош близо до офиса му, една от онези сгради в центъра, които са толкова грамадни, че ако стоиш на тротоара и погледнеш нагоре, част от съзнанието ти се стряска дори само при мисълта да паднеш отвисоко. Той дойде при мен с големи крачки, бе увил мек сив шал около врата си. Скочих от мястото, на което бях поседнала, а той се приближи и ме прегърна.
	— Не мога да повярвам. Хайде. О, боже, замръзнала си. Да идем да намерим нещо топло за хапване.
	Седнахме в затоплен, шумен нудъл бар на две преки оттам, с постоянен поток от офис служители на опашката и сервитьори, които крещяха поръчките. Разказах му, както и на Нейтън, историята в общи линии.
	— Не мога да кажа нищо повече, освен че не съм откраднала нищо. Не бих могла. Никога, през целия си живот, не съм открадвала нищо. Е, освен онзи път, когато бях на осем. Мама все още го споменава понякога като пример как за малко да кривна по лошия път. — Опитах се да се усмихна.
	Той се намръщи.
	— Това означава ли, че ще трябва да напуснеш Ню Йорк?
	— Още не знам. Но семейство Гопник едва ли ще ми дадат препоръки, а не знам как ще си изкарвам прехраната тук. Имам предвид, че вече нямам работа, а хотелите в Манхатън са отвъд възможностите ми… — В закусвалнята бях проверила в интернет как вървят наемите и за малко да си изплюя кафето. Можех да си позволя мъничката стая, към която изпитвах толкова противоречиви чувства при пристигането си в дома на Гопник, само ако получавах мениджърска заплата. Нищо чудно, че онази хлебарка не искаше да си тръгне.
	— Искаш ли да отседнеш при мен?
	Вдигнах очи от сандвича си.
	— Само временно. Това няма да те задължава по никакъв начин. Имам разтегателен диван в дневната. Вероятно не си го спомняш. — Усмихна се мило. Бях забравила, че американците наистина канят хора в домовете си. За разлика от англичаните, които първо те канят, а после набързо емигрират, ако приемеш поканата им.
	— Много мило. Но, Джош, това би усложнило нещата. Може би ще се наложи да се прибера вкъщи поне докато не се появи друга работа.
	Джош се вторачи в чинията си.
	— Лош момент, а?
	— Да.
	— С голямо нетърпение чаках още подобни танци.
	Аз се намръщих.
	— О, господи. Танцът. Искам ли… да питам какво е станало онази вечер?
	— Наистина ли не си спомняш?
	— Само частта на „Таймс Скусър“. И качването в таксито.
	Той повдигна вежди.
	— Охо! О, Луиза Кларк. Много се изкушавам да те подраня, но нищо не се е случило. Не и в онзи смисъл. Освен ако сериозно не си падаш по това да ми ближеш врата.
	— Но аз бях без дрехи, когато се събудих.
	— Защото настоя да ги свалиш по време на танца. След като стигнахме до моята сграда, ти заяви, че искаш да изразиш станалото през последните няколко дни посредством свободен танц, и докато аз те следвах, ти почна да хвърляш дрехите си една след друга от фоайето до всекидневната ми.
	— Сама съм си свалила дрехите?
	— И при това много чаровно. Имаше… артистичен привкус.
	Внезапно в съзнанието ми изникна как се въртя в пирует, после палаво подавам крак иззад завесата, а дупето ми е залепено за студения прозорец. Не знаех дали да се разсмея, или да заплача. Изчервих се и закрих лицето си с длани.
	— Трябва да отбележа, че си доста забавна, когато си пияна.
	— Хм… а когато стигнахме до спалнята ти?
	— О, тогава вече беше само по бельо. А после запя някаква откачена песен — за някаква маймуна или молахонки, или нещо подобно? После рязко се свлече на пода и заспа. Сложих ти тениска и те пъхнах в леглото. Аз спах на дивана.
	— Много съжалявам. И ти благодаря.
	— Удоволствието е мое. — Усмихна се и очите му закачливо блеснаха. — Повечето момичета, с които излизам, не са и наполовина толкова забавни.
	Наведох глава над чашата с кафе.
	— Знаеш ли, последните няколко дни се чувствам, сякаш постоянно съм на косъм или да се разсмея, или да заплача. А точно сега имам желание и за двете едновременно.
	— При Нейтън ли ще останеш тази нощ?
	— Май да.
	— Добре. И не вземай прибързани решения. Нека да се обадя тук-там, преди да си купиш самолетен билет. Да видя дали няма някое свободно място.
	— Наистина ли смяташ, че може да има?
	Той винаги беше толкова уверен. С това още повече ми напомняше на Уил.
	— Все ще се появи нещо. Ще ти звънна по-късно.
	И после ме целуна. Направи го толкова небрежно, че почти не осъзнах какво се случва. Наведе се през масата и ме целуна по устните, сякаш го беше правил хиляди пъти преди това, сякаш бе естественият завършек на обедната ни среща. И още преди да имам време да се стресна, той пусна ръката ми и уви шала около врата си.
	— Трябва да вървя. Имам няколко важни срещи следобед. Горе главата. — Усмихна се широко и се запъти към офиса, докато аз останах да седя на високия пластмасов стол с отворена уста.
	Не разказах на Нейтън за случилото се. Разменихме си съобщения кога ще е безопасно да се прибера и той ми каза, че Гопник отново ще излизат в седем, затова би било добре да се появя към седем и петнадесет. Вървях навън в студа, после поседях в закусвалнята и накрая се прибрах у дома, където Илария ми бе оставила супа в термочаша и две меки хлебчета. Нейтън беше на среща, а на сутринта, когато се събудих, вече беше излязъл. Беше ми оставил бележка, в която питаше дали съм добре, и ме уверяваше, че няма проблем да поостана. Явно не съм хъркала много.
	Месеци наред си бях пожелавала да имам повече свободно време. Сега, след като го имах, открих, че градът не е приветливо място, ако нямаш пари за харчене. Излизах от сградата, когато беше безопасно, и вървях по улиците, докато ми изстинат краката, после изпивах чаша чай в „Старбъкс“, като гледах да минат поне два часа, и използвах безплатния интернет да си търся работа. Нямаше много предложения за човек без препоръки, освен ако няма опит в хранително-вкусовата индустрия.
	Започнах да се обличам дебело, след като животът ми вече не включваше само броени минути на открито между посещения в луксозни фоайета и разходки с лимузина. Носех ветроупорно рибарско яке, работнически гащеризон, дебели ботуши, както и чорапи и чорапогащник отдолу.
	Беше елегантно облекло, но това вече не беше сред приоритетите ми.
	По обед отивах в едно заведение за бързо хранене, където бургерите бяха евтини и никой не обръщаше внимание на самотна фигура, която се храни поне час или два само с едно хлебче. Големите магазини бяха потискащо недостъпни, след като вече не разполагах с пари, макар че имаха хубави тоалетни и безплатен интернет. На два пъти се отбих в магазина за винтидж дрехи, където момичетата ми съчувстваха, но си размениха напрегнатите погледи на хора, които подозират, че ще бъдат помолени за услуга.
	— Ако чуете за някаква работа — особено подобна на вашата — бихте ли ми казали? — помолих ги, след като вече не можех да се мотая край дрехите.
	— Миличка, едва успяваме да си покрием наема, иначе моментално бихме те наели. — Лидия издуха кръгче дим към тавана и погледна сестра си, която махна с ръка да разсее дима.
	— Заради теб дрехите ще се вмиришат. Виж, ще поразпитаме наоколо — каза Анджелика. Но по тона й личеше, че не съм първата, която ги моли за такава услуга.
	Излязох от магазина и се затътрих отчаяна по улиците. Не знаех какво да правя с живота си. Нуждаех се от тихо местенце, където да поседна за малко и да помисля какво да предприема по-нататък. Ако нямаш пари в Ню Йорк, се превръщаш в бежанец, нежелан където и да било задълго. Може би, мислех си, е време да се призная за победена и да си купя самолетен билет.
	И тогава ме осени идеята.
	Взех метрото до Уошингтън Хайтс, до библиотеката. За пръв път от дни се почувствах на познато място, което ме приемаше с отворени обятия. Това щеше да е моето убежище, моят трамплин към новото ми бъдеще. Качих се по каменните стъпала. На първия етаж намерих свободен компютър. Седнах тежко, въздъхнах и за първи път след фиаското с Гопник затворих очи и оставих мислите ми да се уталожат.
	Усетих как някакво дълго натрупвано напрежение се смъква от плещите ми и се оставих да бъда понесена от тихото мърморене на хората около мен в един свят, откъснат от хаоса и шума навън. Не знам дали беше заради радостта от това, че съм заобиколена от книги, от тишината, но тук се почувствах равна на останалите, незабележима, просто един мозък, една клавиатура и човек, който търси информация.
	И тук за първи път се запитах какво се бе случило. Агнес ме беше предала. Месеците в дома на семейство Гопник изведнъж ми се сториха като трескав сън, като време извън времето, странно, напрегнато пътуване с лимузини, бляскави зали, свят, завесата пред който за малко е била дръпната и после отново рязко плътно спусната.
	Това, за разлика от всичко останало, бе истинско. Казах си, че мога да идвам тук всеки ден, докато измисля новия си план. И тук можех да обмисля стъпките, които да ми помогнат да изплувам.
	„Знанието е сила, Кларк.“
	— Госпожо.
	Отворих очи и видях пред себе си един от охранителите. Той се наведе и погледна отблизо лицето ми.
	— Не можете да спите тук.
	— Какво?
	— Не можете да спите тук.
	— Не спях — възмутено отрекох аз. — Просто си мислех.
	— Може ли да мислите с отворени очи? В противен случай трябва да си вървите.
	Той се обърна и тръгна, като мърмореше нещо по радиостанцията си. Отне ми секунда, докато схвана какво ми беше казал всъщност. Двама души от близката маса ме погледнаха, после отместиха очи. Изчервих се. Забелязах неволните погледи на другите посетители в библиотеката. Погледнах дрехите си, дънковия гащеризон и подплатените с овча вълна дебели ботуши, вълнената си шапка. Не беше елегантно облекло, но едва ли приличах чак на скитник.
	— Хей! Не съм бездомна! — викнах подире му. — Участвах в протестите против затварянето на това място! Господине! Не съм бездомна! — Две жени за миг спряха да разговарят и едната повдигна вежда.
	И тогава ме осени: точно такава бях.


>	Двадесет и втора глава

C>
	Скъпа мамо,
	Извинявай, че не съм ти писал скоро. Работим денонощно по сделката с Китай и често стоя буден по цяла нощ заради различните часови зони. Ако звуча замаяно, това е, защото така се и чувствам. Получих бонуса и се зарадвах (и изпратих голяма част от него на Джорджина, за да си купи колата, която искаше), но през последните няколко седмици разбрах, че в крайна сметка вече не се чувствам добре тук.
	Не че не ми харесва начинът на живот — знаеш, че работата никога не ме е плашила. Просто ми липсват толкова много неща от Англия. Липсва ми хуморът. Липсва ми да чувам британски акцент, поне истинския такъв — няма да повярваш колко много хора се правят на по-изискани и от Нейно Величество. Искам да мога да отскоча до Париж, Барселона или Рим. А емигрантското общество тук е толкова скучно. В тесните златни среди на финансите накрая се оказваш все с едни и същи хора, независимо дали си в Нантъкет или Манхатън. Знам, че си мислиш, че си падам по определен тип жени, но тук е направо комично: руса коса, безумно слаби, с еднакви тоалети, ходят на едни и същи курсове по пилатес…
	Помниш ли Руп? Старият ми приятел от клуба „Чърчил“? Каза ми, че в неговата фирма има свободно място. Шефът му ще долети след няколко седмици и иска да се срещнем. Ако всичко мине добре, може да се върна в Англия по-рано от очакваното.
	Обичах Ню Йорк. Но всяко нещо с времето си, а мисля, че моето тук изтече.
	С обич, Уил х
C$


	През следващите няколко дни звънях на няколко обяви за работа, но дамата с приятния глас, която се нуждаеше от бавачка, ми затвори телефона, когато чу, че нямам препоръки, а местата за сервитьори вече бяха заети. Позицията на продавач-консултант в магазина за обувки още бе вакантна, но мъжът, с когото говорих, каза, че липсата на опит в сферата на продажбите ще доведе до понижение на надницата ми с два долара на час, и аз пресметнах, че едва ще ми остават пари за пътни. Прекарвах сутрините си в закусвалнята, следобедите в библиотеката в Уошингтън Хайтс, която беше тиха и топла и където, ако не броим онзи охранител първия ден, никой не ме гледаше, сякаш очаква да запея пиянски песни или да се изпикая в ъгъла.
	Понякога се срещах с Джош на обяд в нудъл бара до офиса му, за да го осведомя докъде съм стигнала в търсенето на работа, и се стараех да не обръщам внимание на факта, че редом с безукорното му облекло на преуспял човек аз се чувствах като все по-мърлява и безполезна неудачница.
	— Ще се оправиш, Луиза. Само се дръж — казваше той и ме целуваше на раздяла, сякаш вече се бяхме разбрали да сме заедно. Не можех да мисля за значението и на това, затова реших, че не е задължително да е лошо както толкова други неща в живота ми, и следователно мога да го оставя настрани. Засега. Освен това ментовият му дъх бе приятен.
	Не можех да остана още дълго в стаята на Нейтън. Предната сутрин се бях събудила прегърната от огромната му ръка, а нещо твърдо се притискаше в гърба ми. Преградата от възглавници явно се бе разместила и скупчила хаотично в краката ни. Замръзнах, опитах се дискретно да се отдръпна от съненото му тяло, а той отвори очи и ме погледна, след което скочи като ужилен, стиснал възглавница пред слабините си.
	— Човече. Не съм искал… аз не се опитвам да…
	— Нямам идея за какво говориш! — отсякох, докато си нахлузвах пуловера. Не можех да го погледна, в случай че…
	Той подскочи от крак на крак.
	— Аз само… не знаех, че съм… О, човече. Господи.
	— Всичко е наред! И без това трябваше да ставам! — Хукнах и се затворих в тясната баня за десет минути, с пламнали страни, докато слушах как се облича и се блъска наоколо. Беше излязъл, когато се върнах в стаята.
	Какъв беше смисълът да оставам в крайна сметка? Така или иначе можех да прекарам още една, най-много две нощи в стаята на Нейтън. Изглежда, най-доброто, на което можех да се надявам, дори и ако имах късмета да си намеря работа, беше минимална заплата и апартамент с хлебарки и дървеници, който да деля с някого. Ако се приберях у дома, поне щях да спя на собствения си диван. Може би Трина и Еди бяха толкова влюбени, че щяха да поискат да заживеят заедно, и тогава щях да разполагам с апартамента си. Опитах се да не мисля как ще ме накара да се почувствам това — празните стаи и връщането в положението, в което бях преди шест месеца, да не говорим за близостта на работното място на Сам. Всяка сирена на минаваща линейка щеше да е горчиво напомняне за онова, което бях изгубила.
	Беше започнало да вали, забавих крачка, когато приближих сградата, и вдигнах поглед към прозорците на семейство Гопник изпод вълнената си шапка, като отбелязах, че още светят, макар Нейтън да ми беше казал, че са излезли на някаква галавечеря. За тях животът бе продължил гладко, сякаш никога не бях съществувала. Може би точно в този момент Илария чистеше с прахосмукачката или мърмореше заради разпилените по дивана списания на Агнес. Семейство Гопник — и този град — ме бяха засмукали и изплюли. Въпреки милите й думи, Агнес ме бе захвърлила категорично и решително както змия сменя кожата си — и то без дори да погледне назад.
	„Ако не бях дошла тук — казах си ядосано, — можеше още да имам дом. И работа.“
	Ако не бях дошла, още щях да имам Сам.
	Мисълта помрачи и без това лошото ми настроение, свих рамене и пъхнах замръзналите си ръце в джобовете, готова да се прибера във временното си жилище, стая, в която трябваше да се промъквам крадешком, и легло, което споделях с човек, който се ужасяваше да ме докосне. Животът ми се бе превърнал в гротеска, неспирно повтаряща се несполучлива шега. Потърках очи, усетила студения дъжд върху кожата си. Още тази вечер щях да си резервирам билет и да се прибера у дома с първия възможен полет. Щях да се стегна и да започна отначало. Нямах друг избор.
	Всяко нещо с времето си.
	Тогава забелязах Дийн Мартин. Стоеше на покритите с килим стъпала, които водеха към сградата, трепереше без палтенцето си и се озърташе, сякаш се чудеше накъде да хукне. Приближих се още крачка, надникнах във фоайето, но нощният портиер беше зает с някакви пакети и не го беше забелязал. Госпожа Де Уит не се виждаше никъде. Реагирах бързо, наведох се и го грабнах, преди да се усети. Задържах извиващото се тяло на ръка разстояние и хукнах бързо по задните стълби, за да го върна на стопанката му, като кимнах на нощния портиер на влизане.
	Имах си основателна причина да съм тук, но въпреки това се появих в коридора към апартамента на Гопник със страх: ако се върнеха неочаквано и ме видеха, дали господин Гопник нямаше да реши, че съм замислила нещо? Дали нямаше да ме обвини в нахлуване в чужда собственост? Важеше ли това и за коридора? Тези въпроси жужаха в главата ми, докато Дийн Мартин се извиваше яростно и се мъчеше да захапе ръцете ми.
	— Госпожо Де Уит? — повиках я тихичко, хвърляйки поглед през рамо. Входната й врата бе открехната и аз пристъпих вътре и повиших глас: — Госпожо Де Уит? Кучето ви отново е излязло.
	Чувах телевизора да гърми, затова направих още няколко крачки навътре.
	— Госпожо Де Уит?
	Не последва отговор, затова затворих внимателно вратата и оставих Дийн Мартин на пода, защото не исках да го държа повече, отколкото бе абсолютно наложително. Той мигновено изтича към всекидневната.
	— Госпожо Де Уит?
	Първо забелязах крака й, протегнат на пода до стола. Отне ми секунда да осъзная видяното. Заобиколих стола и се хвърлих на пода, притиснала ухо до устата й.
	— Госпожо Де Уит? — повиках я аз. — Чувате ли ме?
	Дишаше. Но лицето й бе бяло-синкаво като мрамор. Зачудих се от колко ли време е там.
	— Госпожо Де Уит? Събудете се! О, Господи… събудете се!
	Хукнах из апартамента да търся телефона. Беше в коридора, на една масичка, с няколко указателя до него. Набрах деветстотин и единадесет и обясних какво съм заварила.
	— Екипът ни пътува към вас, госпожо — каза глас отсреща. — Можете ли да останете с пациента и да го посрещнете?
	— Да, да, да. Но тя е много стара и немощна и изглежда, е в безсъзнание. Моля ви, побързайте.
	Изтичах до спалнята за одеяло и я завих, мъчейки се да си спомня какво ми беше казвал Сам за подобни случаи. Една от най-големите опасности беше изстиването на тялото, след като е лежало неподвижно с часове, преди да бъде открито. А тя беше толкова студена въпреки централното отопление в сградата. Седнах на пода до нея и взех ледената й ръка в своята, погалих я нежно, като се опитвах да й покажа, че не е сама. Внезапно през ума ми мина мисълта, че ако умре, може да обвинят мен. Господин Гопник щеше да свидетелства, че съм престъпничка, нали така. За миг се замислих дали да не побягна, но не можех да я оставя.
	Точно насред тези черни мисли тя отвори едното си око.
	— Госпожо Де Уит?
	Тя примигна, сякаш се опитваше да разбере какво е станало.
	— Аз съм Луиза. От отсрещния апартамент. Боли ли ви нещо?
	— Не знам… моята… китката ми… — немощно каза тя.
	— Линейката идва насам. Ще се оправите. Всичко ще бъде наред.
	Тя ме погледна неразбиращо, сякаш се мъчеше да се сети коя съм и какво изобщо й приказвам. После сбърчи чело.
	— Къде е той? Дийн Мартин? Къде е кучето ми?
	Огледах стаята. Кучето се бе разположило удобно в единия ъгъл и шумно ближеше гениталиите си. Вдигна очи, когато чу името си, и се изправи на крака.
	— Тук е. Добре е.
	Тя затвори очи с облекчение.
	— Ще се погрижиш ли за него? Ако се наложи да постъпя в болница? Сигурно ще ме вземат в болница, нали?
	— Да. Разбира се.
	— Има папка в спалнята ми, която трябва да им дадеш. На нощното шкафче е.
	— Няма проблем. Ще я взема.
	Стиснах ръката й и докато Дийн Мартин ме гледаше подозрително откъм вратата — е, мен и камината едновременно — зачакахме мълчаливо пристигането на парамедиците.


	Отидох до болницата с госпожа Де Уит, като оставих Дийн Мартин в апартамента, понеже не беше разрешено да се качва в линейката. След като нужните документи бяха подписани и тя бе приета в болницата, тръгнах обратно към „Лейвъри“, след като я уверих, че ще се грижа за кучето. Щях да се върна сутринта и да й докладвам какво прави. Малките й сини очи се бяха насълзили, докато с прегракнал глас ми обясняваше за храната му, разходките и какво точно обича и не обича, докато накрая лекарите не я помолиха да замълчи и настояха да си почива.
	Взех метрото до Пето Авеню, едновременно изтощена до краен предел и изпълнена с адреналин. Влязох с ключа, който госпожа Де Уит ми беше дала. Дийн Мартин чакаше в коридора, застанал на четири лапи по средата на помещението, от цялото му телце се излъчваше подозрение.
	— Добър вечер, млади момко! Искаш ли да вечеряш? — попитах, сякаш му бях стара приятелка, а не някой, който се опасява, че може да му бъде отхапан крака. С престорена увереност минах край него на път за кухнята, където се опитах да дешифрирам инструкциите за точното количество пилешко и гранули, които бях надраскала на опакото на ръката си.
	Сложих храната в купичката му и я побутнах с крак към него.
	— Ето, заповядай! Да ти е сладко!
	Той ме зяпна, големите му изскочили очи бяха начумерени и гневни, а челото му бе набръчкано от тревога.
	— Храна! Вкусно!
	Продължи да ме гледа.
	— Още не си гладен, така ли? — казах аз. Заднешком излязох от кухнята. Трябваше да реша къде ще спя.
	Апартаментът на госпожа Де Уит бе приблизително два пъти по-малък от този на Гопник, но това не означаваше, че не е голям. Имаше огромна всекидневна с прозорци от пода до тавана и гледка към Сентръл Парк, която бе цялата в бронз и опушено стъкло, сякаш е била обзаведена по някое време от епохата на „Студио 54“. Традиционна трапезария, пълна с антични мебели, по които имаше дебел слой прах, който предполагаше, че не е била използвана поколения наред, кухня с меламинов плот и стари уреди, килер и четири спални, включително голямата спалня, към която имаше баня и прилична гардеробна. Баните бяха дори по-стари и от тези на Гопник и от крановете потичаха непредвидими потоци вода. Обикалях из апартамента с онова смирено благоговение, което те обзема в празната къща на човек, когото не познаваш добре.
	Когато стигнах до голямата спалня, си поех дълбоко въздух. Всичките три и половина стени бяха пълни с дрехи, прилежно окачени в редици, покрити с найлонови пликове и висящи на подплатени закачалки. В гардеробната бе истинско пиршество на цветове и материи, допълнено отгоре и отдолу от рафтове с купища чанти, кутии с шапки и подходящи за тях обувки. Бавно обиколих навсякъде, като докосвах с пръсти платовете, спирах за малко да погаля нежно някой ръкав или да побутна внимателно някоя закачалка, за да разгледам тоалета.
	И не бяха само тези две стаи. Докато малкият мопс топуркаше подозрително подире ми, минах през две от другите спални и открих още — редици рокли, костюми с панталони, палта и кожени яки в дълги и климатизирани гардероби. Имаше етикети на „Живанши“, „Биба“, „Хародс“, „Мейсис“, обувки от „Сакс Пето Авеню“ и „Шанел“. Както и етикети на дизайнери, които никога не бях чувала — френски, италиански и дори руски, дрехи от различни епохи: спретнати костюми с къси поли и широки рамене от епохата на Кенеди, свободно падащи кафтани, сака с подплънки. Надникнах в кашоните и намерих дамски шапки без периферия и тюрбани, огромни очила с нефритени рамки и нежни перлени нанизи. Не бяха подредени в определен порядък, затова просто се гмурнах в тях, вадех случайни неща, разгръщах меката опаковъчна хартия, пипах материите, тежестта на плата, вдъхвах наситения аромат на стари парфюми, изваждах ги, за да се полюбувам на кройката и модела.
	На малкото празно място по стените над рафтовете се виждаха окачени в рамки кройки на рокли, корици на списания от петдесетте и шестдесетте с усмихнати и кокалести модели в безумно пъстри свободни или силно вталени рокли от епохата след Втората световна война. Сигурно бе минал поне час, преди да осъзная, че никъде не бях видяла друго легло. Но го открих в четвъртата спалня, покрито с различни дрехи — тясно, единично легло, вероятно от петдесетте години, с богато украсена табла от орехово дърво, също толкова красиво гравиран гардероб и скрин. Имаше и още четири реда със закачалки от по-обикновения вид, каквито се намират в съблекалните, а редом с тях кутии с аксесоари — бижута с изкуствени камъни, колани, шалове. Преместих няколко внимателно от леглото и легнах отгоре му, като усетих как матракът потъва, което свидетелстваше, че е стар, но нямаше значение. На практика щях да спя в гардероб. За първи път от много дни насам не се чувствах потисната.
	Щях да прекарам поне една нощ в Страната на чудесата.


	На другата сутрин нахраних и разходих Дийн Мартин, като реших да не се засягам от това, че мина по цялото Пето Авеню настрани, вторачил едното си око постоянно в мен, сякаш очакваше да направя някоя беля, а после тръгнах за болницата, нетърпелива да уверя госпожа Де Уит, че скъпоценното й куче е добре, макар и постоянно нащрек за атака. Вероятно нямаше да й кажа, че единственият начин да го убедя да си изяде закуската, бе, като настържа отгоре пармезан.
	Когато пристигнах в болницата, с облекчение видях, че вече е с по-човешки цвят на лицето, макар и странно неугледна без обичайните си грим и прическа. Наистина си бе счупила китката и я бяха подготвили за операция, след която щеше да остане в болницата още седмица заради така наречените „усложняващи обстоятелства“. След като си признах, че не съм близък роднина, отказаха да ми кажат повече.
	— Ще се грижиш ли за Дийн Мартин? — попита тя, а по лицето й бе изписана тревога. Той очевидно бе основната й грижа. — Може би ще ти позволят да се отбиваш от време на време да го видиш през деня? Мислиш ли, че Ейшък би могъл да го изведе на разходка? Ще бъде ужасно самотен. Не е свикнал без мен.
	Мислех си доколко е разумно да й кажа истината. Но пък истината бе толкова рядко явление в сградата ни напоследък, че реших да бъда напълно открита.
	— Госпожо Де Уит, трябва да ви кажа нещо. Аз… вече не работя за семейство Гопник. Уволниха ме.
	Главата й леко потъна във възглавницата. Тя безшумно изговори думата, сякаш й бе непозната.
	— Уволниха?
	Преглътнах.
	— Мислят, че съм откраднала пари от тях. Мога само да ви кажа, че не съм го направила. Но смятам, че е редно да знаете, защото може да решите, че не искате помощта ми.
	— Виж ти — немощно отрони тя. И отново: — Виж ти.
	Известно време мълчахме.
	После тя присви очи.
	— Но не си го направила.
	— Не, госпожо.
	— Намери ли си друга работа?
	— Не, госпожо. Търся си.
	Тя поклати глава.
	— Гопник е глупак. Къде живееш?
	Отклоних очи.
	— Хм… аз… ами в момента спя в стаята на Нейтън. Което не ни устройва. Ние не сме… нали разбирате… романтично обвързани. И очевидно семейство Гопник не знаят…
	— Е, на мен ми се струва, че нещата могат да се наредят и за двете ни. Искаш ли да се грижиш за кучето ми? И евентуално да продължиш да си търсиш работа от моята страна на коридора? Поне докато се прибера у дома?
	— Госпожо Де Уит, за мен ще бъде удоволствие. — Не можах да сдържа усмивката си.
	— Разбира се, ще трябва да се грижиш по-добре за него, отколкото досега. Ще ти дам наставления. Сигурна съм, че е ужасно разстроен.
	— Ще направя всичко, което кажете.
	— И трябва да идваш тук всеки ден и да ми казваш как е. Това е много важно.
	— Разбира се.
	След като това бе решено, тя се отпусна на възглавницата с видимо облекчение. Затвори очи.
	— Няма по-голям глупак от стария глупак — измърмори тя.
	Не бях сигурна дали говори за господин Гопник, или за себе си, или за някой съвсем различен човек, затова изчаках, докато заспи, и тогава се върнах в апартамента й.


	Посветих цялата седмица на грижите за изцъкленото, подозрително настроено кисело шестгодишно куче порода мопс. Разхождахме се четири пъти дневно, стържех пармезан върху закуската му и само след няколко дни той престана да застава по средата на всяка стая, в която се намирам, и да ме зяпа с набърчено чело, сякаш чака да направя нещо неописуемо, а само лягаше наблизо и пъшкаше тихичко. Малко ме беше страх от него, но изпитвах и съжаление — единственият човек, който някога го бе обичал, бе изчезнал внезапно и нямаше как да го убедя, че ще се върне у дома.
	Освен това бе доста приятно да съм в сградата, без да се чувствам като престъпник. Ейшък, който бе отсъствал няколко дни, изслуша разказа ми за събитията шокиран, възмутен и накрая зарадван.
	— Боже, какъв късмет, че си го намерила! Можеше просто да избяга навън и тогава никой нямаше да разбере, че тя е паднала! — Той потрепери пресилено. — Когато се върне, ще започна да я проверявам всеки ден, да се уверя, че е добре.
	Спогледахме се.
	— Нищо не би могло да я разгневи повече — казах аз.
	— Да, никак няма да й хареса — съгласи се той и се върна към задълженията си.
	Нейтън се престори на натъжен, че отново ще бъде сам в стаята си, но пренесе багажа ми с неприлична бързина, за да ми „спести разкарването“ от близо шест метра. Мисля, че просто искаше да е сигурен, че наистина си тръгвам. Остави чантите ми и се огледа наоколо, зяпнал дрехите с недоумение.
	— Ама че боклуци! — възкликна той. — Прилича на най-големия магазин за дрехи втора употреба. Боже, никак не искам да съм на мястото на хората от почистващата фирма, които ще трябва да разтребят, след като старата дама ритне камбаната.
	Успях да задържа усмивката си, без да трепна.
	Беше споделил с Илария, която почука на вратата ми на следващия ден, за да разбере какво става с госпожа Де Уит, а после ме помоли да й занеса кифличките, които беше опекла.
	— Храната в тези болници може да те разболее — каза тя, потупа ме по ръката и си тръгна с бърза крачка, преди Дийн Мартин да я захапе.
	Чувах Агнес да свири на пианото отсреща, веднъж нежна мелодия, която звучеше отпускащо и меланхолично, а друг път — бурно и измъчено. Спомних си за многобройните пъти, в които госпожа Де Уит бе докуцуквала до другия край на коридора и гневно бе настоявала да престане с шума. Този път музиката рязко спря без нейната намеса, когато Агнес явно тръсна длани върху клавишите. Понякога чувах спорове на висок глас и трябваше да минат няколко дни, докато тялото ми свикне, че адреналинът ми няма нужда да се качва с нивото на звука и че те вече нямат нищо общо с мен.
	Веднъж се разминах с господин Гопник в централното фоайе. Отначало той не ме видя, после примигна насреща ми, явно готов да възрази срещу присъствието ми. Вдигнах брадичка и му показах каишката на Дийн Мартин.
	— Помагам на госпожа Де Уит за кучето й — изрекох с цялото достойнство, на което бях способна.
	Той погледна надолу към Дийн Мартин, стисна зъби, после се обърна настрани, сякаш не ме беше чул. Майкъл, застанал до него, ме погледна, после отново се вторачи в телефона си.


	Джош дойде в петък вечер след работа, донесе храна и бутилка вино. Още беше с костюма си — работел до късно цяла седмица, както ми обясни. Двамата с един колега се борели за повишение и затова прекарвал в офиса по четиринадесет часа и възнамерявал да работи и в събота. Той се разходи из апартамента, повдигна вежди при вида на декора.
	— Е, гледането на куче определено не беше сред вариантите за работа, които обмислях — отбеляза той, докато Дийн Мартин се влачеше по петите му с напрегнато изражение. Бавно обиколи всекидневната, взе в ръка пепелника от оникс, после статуетката на гъвкава африканка, върна ги по местата им, взря се внимателно в позлатените рамки на картините по стените.
	— И аз не бих го поставила високо в класацията. — Направих пътечка от кучешки бисквитки до голямата спалня и затворих вратата й след кучето, докато се успокои малко. — Но наистина ми харесва.
	— Е, как си сега?
	— По-добре! — отвърнах и се запътих към кухнята. Бях решила да покажа на Джош, че съм нещо повече от опърпаната и понякога пияна търсеща работа жена, която бе срещал през изминалата седмица, затова се бях облякла в черната си рокля в стил „Шанел“ с бяла якичка и ръкавели, комбинирана с яркозелените ми мокасини от имитация на крокодилска кожа, а косата ми беше гладка и грижливо оформена със сешоара.
	— Изглеждаш чудесно — каза той, следвайки ме. Остави бутилката и чантата встрани на масата и се приближи към мен, като застана само на сантиметри, така че лицето му изцяло запълни полезрението ми. — И не приличаш, нали се сещаш, на бездомник. Което винаги е плюс.
	— Поне временно.
	— Това означава ли, че ще се задържиш по-дълго тук?
	— Кой знае?
	Беше само на сантиметри от мен. Внезапно ясно си представих как бях заровила лице във врата му преди седмица.
	— Леко се изчерви, Луиза Кларк.
	— Защото си страшно близо до мен.
	— Така ли ти въздействам? — Гласът му бе тих, повдигна вежди. Направи още една крачка, после облегна ръце на плота от двете страни на ханша ми.
	— Явно — промълвих, но прозвуча почти като прокашляне. После той допря устни до моите и ме целуна.
	Целуваше ме, а аз се облегнах на кухненските шкафове, затворих очи, наслаждавайки се на ментовия му вкус, на леко странното усещане за тялото му до моето, непознатите му ръце върху моите. Зачудих се дали това би било усещането да целуна Уил преди катастрофата. После ми хрумна, че повече никога няма да целуна Сам. А после си шах, че вероятно е проява на ужасно лош вкус да си мисля за целувките на други мъже, докато съвсем приличен млад мъж ме целува. Леко дръпнах глава назад, той спря и ме погледна в очите, опитвайки се да разбере какво означава това.
	— Съжалявам — казах. — Просто… сякаш е твърде рано. Много те харесвам, но…
	— Но току-що си скъсала с приятеля си.
	— Сам.
	— Който очевидно е глупак. И не те заслужава.
	— Джош…
	Той леко наведе глава, така че челото му се опря в моето. Не пуснах ръката му.
	— Просто още всичко ми се струва толкова объркано. Съжалявам.
	За миг затвори очи, после отново ги отвори.
	— Ще ми кажеш ли дали не си губя времето?
	— Не си губиш времето. Просто… минаха само две седмици.
	— Много неща се случиха през тези две седмици.
	— Ами да, кой знае къде ще сме след още две?
	— Ние двамата?
	— Много е възможно.
	Той кимна, сякаш този отговор му хареса.
	— Знаеш ли — каза той, сякаш говореше на себе си, — имам добро предчувствие за нас двамата, Луиза Кларк. А никога не бъркам за тези неща.
	После, преди да мога да отговоря, той пусна ръката ми, отиде до шкафовете и започна да ги отваря и затваря в търсене на чинии. Когато се обърна към мен, усмивката му бе сияйна:
	— Ще хапнем ли?


	Научих много неща за Джош онази вечер. За детството му в Бостън, бейзболната му кариера, която неговият полуирландец баща бизнесмен го накарал да зареже, защото тя нямало да му осигури постоянен доход в дългосрочен план. Майка му, необичайно за нейните приятели и познати, била адвокат, работела през цялото му детство и сега, след като се пенсионирали, и двамата му родители свиквали постепенно да са заедно у дома. Явно го намирали за голямо предизвикателство.
	— Ние сме семейство от дейни хора. Затова татко вече е поел ролята на изпълнителен директор в голф клуба, а мама преподава на децата в местната гимназия. Готови са на всичко, само и само да не седят у дома и да се гледат по цял ден.
	Имаше двама по-големи братя, единият — мениджър на представителен салон на „Мерцедес“ близо до Уеймът, Масачузетс, а другият — счетоводител като сестра ми. Били сплотено семейство и много се съревновавали помежду си, така че той мразел братята си с цялата безпомощна ярост на измъчвания по-малък брат, докато напуснали дома, след което открил, че му липсват неочаквано и непоносимо.
	— Мама казва, че е, защото съм изгубил аршина, спрямо който съм мерил всичко.
	И двамата му братя сега бяха женени с по две деца. Семейството се събирало за ваканциите и всяко лято наемало една и съща вила в Нантъкет. Като тийнейджър това ужасно го дразнело, но сега очаквал тази седмица с все по-голямо нетърпение.
	— Страхотно е. Децата, съвместните забавления, яхтата. Трябва и ти да дойдеш — каза той, докато разсеяно си сипваше още китайско. Говореше без притеснение и като човек, свикнал нещата да се получават по неговия начин.
	— На семейно събиране ли? Мислех, че мъжете в Ню Йорк си падат по случайни връзки.
	— Да, ами това вече съм го правил. А и освен това аз не съм от Ню Йорк.
	Явно беше човек, който се хвърляше презглава във всичко. Работеше по милион часа седмично, беше амбициран да получи повишение и ходеше във фитнеса преди шест сутринта. Играеше бейзбол в отбора на офиса и възнамеряваше да почне да дава уроци в местната гимназия на доброволни начала, както правеше майка му, но се притесняваше, че дългите му работни часове няма да му позволят да се ангажира с точен график. Твърдо вярваше в американската мечта — работиш усилено, постигаш успех и после даваш на обществото каквото можеш. Мъчех се да не правя непрекъснато сравнение с Уил. Слушах го и се чувствах едновременно запленена и изтощена.
	Той рисуваше пред мен картина на бъдещето си — апартамент във Вилидж, може би вила в Хамптънс, ако успее да се добере до големите бонуси. Искаше яхта. Деца. Да се пенсионира рано. Искаше да спечели милион долара, преди да навърши тридесет. Подчертаваше думите си с дървените пръчици и често подхвърляше: „Трябва да дойдеш и ти!“ или „Много ще ти хареса!“ и аз бях донякъде поласкана, но най-вече доволна от това, че явно не се бе засегнал от моята резервираност по-рано вечерта.
	Тръгна си в десет и половина, понеже възнамеряваше да стане в пет, двамата стояхме в коридора до входната врата, а Дийн Мартин ни наблюдаваше на няколко крачки встрани.
	— Е, ще успееш ли да вместиш в програмата си един обяд? При цялото това гледане на кучето и ходене до болницата?
	— Може би бихме могли да се видим някоя вечер?
	— „Може би бихме могли да се видим някоя вечер“ — имитира ме тихичко той. — Обожавам английския ти акцент.
	— Нямам акцент — отвърнах аз. — Ти имаш.
	— А ти ме разсмиваш. Малко момичета го могат.
	— О, значи просто не си срещнал подходящото момиче.
	— О, мисля, че го срещнах.
	Замълча и погледна нагоре, сякаш се опитваше да се възпре да не направи нещо. После се усмихна, сякаш разбираше колко е нелепо двама възрастни, наближаващи тридесетте, да се въздържат да не се целунат на входа. Именно усмивката му ме убеди окончателно.
	Пресегнах се и докоснах врата му много нежно. После се надигнах на пръсти и го целунах. Казах си, че няма смисъл да мисля за нещо, което бе отминало. Че две седмици определено са достатъчно време да взема решение, особено след като почти не съм виждала другия човек преди това и в общи линии съм била сама. Казах си, че е време да продължа напред.
	Джош не се поколеба. Отвърна на целувката ми, ръцете му бавно се плъзнаха нагоре по гърба ми, завъртяха ме към стената, така че се озовах притисната приятно до него. Целуваше ме и аз си наложих да престана да мисля и да се отдам на усещането, на непознатото му тяло, по-слабо и малко по-кораво от онова, което познавах, на ненаситните му устни върху моите. Този красив американец. И двамата бяхме леко замаяни, когато спряхме да си поемем въздух.
	— Ако не си тръгна сега… — промълви той, отстъпи крачка назад и примигна няколко пъти, вдигнал ръка към врата си.
	Усмихнах се. Червилото ми сигурно се бе размазало по цялото ми лице.
	— Трябва да ставаш рано. Ще се чуем утре. — Отворих вратата и след като ме целуна още веднъж по бузата, излезе в коридора.
	Когато затворих вратата, Дийн Мартин още ме зяпаше.
	— Какво? — попитах аз. — Какво? Свободна жена съм.
	Той сведе глава възмутено, обърна се и затопурка към кухнята.


>	Двадесет и трета глава

C>
	От: BusyBee@gmail.com
	до: MirandMrsBernardClark@yahoo.com
	Здравей, мамо!
	Радвам се, че двете с Мария сте си прекарали толкова хубаво на чаша чай във „Фортнъм и Мейсън“ на рождения й ден. Макар да съм съгласна, че наистина е прекалено да платиш толкова за пакет бисквити, и съм сигурна, че и двете с Мария можете да изпечете по-вкусни кифлички у дома. Твоите са много леки. И не, никак не е добре, че тоалетната в театъра не е била на ниво. Сигурна съм, че като служител по чистотата, тя има набито око за подобни неща. Радвам се, че има кой да се грижи за всичките ти… хигиенни нужди.
	Тук всичко е наред. Ню Йорк още е доста студен, но както знаеш, имам дрехи за всякакви случаи! Има няколко неразбории на работа, но се надявам, че ще са се уредили, когато пак се чуем. И да, напълно приех станалото със Сам. Случват се такива неща.
	Съжалявам за дядо. Надявам се, че когато се почувства по-добре, ще можеш отново да посещаваш вечерните курсове.
	Липсвате ми всички. Много.
	С много обич,
	Лу
	P.S. Може би е най-добре да ми пишеш или пращаш имейли чрез Нейтън засега, защото имам някакъв проблем с пощата.
C$


	Госпожа Де Уит излезе от болницата десет дни по-късно, дясната й ръка беше в гипс, който изглеждаше твърде тежък за слабото й тяло, а очите й примижаваха на дневната светлина, с която бе отвикнала. Доведох я у дома с такси. Ейшък ни посрещна на ъгъла и й помогна да се качи бавно по стълбите. Тя за първи път не му се сопна и не го отпрати, а пристъпваше внимателно, сякаш вече приемаше запазването на равновесие за даденост. Бях й занесла в болницата тоалета, който бе поискала — бледосин костюм с панталон на „Селин“ от седемдесетте години, светложълта блуза и бледорозова вълнена барета, както и някои от кремовете и гримовете от тоалетката й, и седнала на ръба на болничното й легло, й бях помогнала да се гримира. По собствените й думи опитите й да си сложи грим с лявата ръка, я правели да изглежда като пияница, който вече е изгълтал три коктейла с бренди за закуска.
	Дийн Мартин доволен подскачаше и душеше краката й, гледаше нагоре към нея, после ме поглеждаше многозначително, сякаш да ми каже, че вече мога да си вървя. С него бяхме постигнали нещо като примирие. Той си ядеше храната и се свиваше на кълбо в скута ми, а и по-бързото темпо и по-дългите разходки май бяха започнали да му харесват, защото малката му опашка се мяташе бясно, щом ме видеше да хващам каишката.


	Госпожа Де Уит бе силно развълнувана, ако радостта можеше да се изрази чрез многобройни оплаквания от очевидните ми пропуски в грижата за него, както и от факта, че в рамките на дванадесет часа тя го обяви едновременно за надебелял и отслабнал и постоянно мърмореше с извинителен тон, че го е оставила на неадекватните ми грижи.
	— Горкото ми бебче. На непозната ли те оставих? Така ли направих? И тя не се грижеше добре за теб? Всичко е наред. Мама вече си е у дома. Всичко е наред.
	Тя бе видимо доволна, че си е вкъщи, но аз не можех да скрия притеснението си. Бяха й предписали страшно много хапчета само за една счупена китка, дори по американските стандарти, и се зачудих дали не страда от остеопороза. Казах на Трина, която коментира, че в Англия сигурно ще ти предпишат няколко болкоуспокояващи и да не вдигаш нищо тежко, после се разсмя.
	Усещах обаче, че госпожа Де Уит е доста по-немощна след престоя си в болницата. Беше бледа и кашляше често, а отлично скроените й дрехи висяха по тялото й. Сготвих й макарони със сирене, а тя хапна четири-пет хапки, заяви, че са много вкусни, но отказа да яде повече.
	— Стомахът ми се е свил в онова ужасно място. Вероятно се е опитвал да избегне противната им храна.
	Отне й половин ден да огледа целия апартамент, тътрейки се бавно от стая в стая, за да си спомни кое къде е и да се увери, че всичко си е на мястото — постарах се да не го приемам като проверка дали не съм откраднала нещо. Най-накрая седна на високия тапициран стол и въздъхна тихичко.
	— Не мога да ти опиша колко е хубаво да си у дома.
	Каза го, сякаш не беше очаквала, че ще се върне. А после задряма. За стотен път се сетих за дядо и какъв късмет имаше, че мама се грижи за него.
	Госпожа Де Уит очевидно бе твърде слаба, за да бъде оставена сама, а и явно не бързаше особено да ме отпрати. Затова без конкретно обсъждане на ситуацията просто останах. Помагах й да се облече и й готвех, а през първата седмица извеждах Дийн Мартин на разходка по няколко пъти на ден. Към края на седмицата забелязах, че ми е разчистила пространство в четвъртата спалня — беше преместила разни книги и дрехи малко по малко, така че да разтреби едно нощно шкафче, което да мога да използвам, и етажерка, на която да си сложа нещата. Присвоих си банята за гости, изтърках я до основи и пуснах крановете, докато от тях потече чиста вода. После дискретно се заех да почистя всички онези кътчета в нейната баня и кухнята, които влошеното й зрение бе пропуснало.


	Водех я до болницата за контролни прегледи и седях отвън с Дийн Мартин, докато ме повикаха да я взема. Запазих й час при фризьор и я изчаках, докато тънката й сребриста коса бъде оформена в меки къдрици — дребен жест, който явно й подейства по-ободрително от всички медицински грижи. Помагах й за грима и намирах различните й чифтове очила. Тя ми благодареше тихо и учтиво за помощта, както се благодари на любим гостенин.
	Понеже осъзнавах, че след като е живяла сама дълги години, тя сигурно се нуждае от лично пространство, често излизах за няколко часа на ден, седях в библиотеката и си търсех работа, но без напрежението, което бях изпитвала по-рано, а и честно казано, нямаше какво друго да върша. Когато се връщах, тя обикновено спеше или гледаше телевизия.
	— О, Луиза — възкликваше тя, като се поизправяше, сякаш сме прекъснали за малко разговора си, — чудех се къде си. Би ли била така добра да изведеш Дийн Мартин на разходка? Струва ми се доста неспокоен…


	В събота ходех с Мийна на протестите за библиотеката. Тълпите вече бяха доста оредели, след като бъдещето на библиотеката зависеше не само от обществената подкрепа, но и от изхода на публично финансирано съдебно дело. Никой не таеше големи надежди. Стояхме, вече не толкова зъзнещи с всяка изминала седмица, размахвахме поовехтелите си плакати и приемахме с благодарност горещите напитки и закуските, които ни носеха собствениците на близките заведения за хранене. Бях свикнала да се оглеждам за познати лица — бабата, която бях срещнала при първото си идване, която се казваше Мартин и вече ме поздравяваше с прегръдка и топла усмивка. С няколко други хора си махвахме за поздрав и разменяхме по няколко думи — с пазача, жената, която носеше пикантните кюфтенца, с библиотекарката с разкошната коса. Никога повече не видях възрастната дама с разкъсаните шевове на раменете като еполети.
	Бях прекарала тринадесет дни в апартамента на госпожа Де Уит, когато се сблъсках с Агнес. Като се има предвид колко близо една до друга живеехме, бе изненадващо, че не се бе случило по-рано. Валеше като из ведро и аз бях с един от старите дъждобрани на госпожа Де Уит — жълто-оранжев, найлонов, от седемдесетте години, на големи кръгли цветя, а тя бе сложила на Дийн Мартин късо шлиферно с вдигната качулка, което ме караше да прихвам, щом го погледнех. Тичахме по коридора, като аз се смеех при вида на муцунката му под качулката, и внезапно спрях, когато вратата на асансьора се отвори и оттам излезе Агнес, следвана от млада жена с ай пад и коса, прибрана в стегната конска опашка. Тя също спря и се вторачи в мен. Нещо неразгадаемо премина по лицето й — може би неловкост, нямо извинение или дори потиснат гняв от присъствието ми, трудно бе да се каже. Погледът й срещна моя, тя отвори уста, сякаш да каже нещо, после стисна устни и мина край мен, като че ли не ме бе видяла, лъскавата й руса коса се полюшваше, а момичето я следваше плътно по петите.
	Останах вторачена в тях, докато входната врата се тръшна подпре им, а бузите ми пламтяха като на отхвърлен влюбен младеж.
	Бегло си спомних как се смеехме в закусвалнята.
	_Приятелки сме, нали?_
	После си поех дълбоко въздух, повиках дребното кученце, за да му сложа каишката, и излязохме в дъжда.


	В крайна сметка именно момичетата от магазина за винтидж дрехи ми предложиха платена работа. От Флорида пристигна контейнер с дрехи — няколко гардероба — и им трябваше помощ, за да се прегледа всяка, преди да я изложат за продажба, да се зашият липсващите копчета и да се изгладят и изперат всички рокли и блузи навреме за панаира на винтидж дрехи в края на април. (Онези, които не миришеха свежо, биваха връщани най-често.) Заплащането беше минимално, но компанията беше приятна, кафето — безплатно, а и ми даваха двадесет процента отстъпка. Апетитът ми за пазаруване бе намалял, предвид липсата на жилище, но с удоволствие приех и след като се уверих, че госпожа Де Уит бе укрепнала достатъчно, за да разхожда сама Дийн Мартин поне до края на улицата и обратно, хуквах към магазина всеки вторник в девет часа сутринта и прекарвах деня в задната стаичка, където почиствах, шиех и си бъбрех с момичетата по време на почивките им за по цигара, които, изглежда, бяха на всеки петнадесет минути.
	Марго — вече ми бе забранено да я наричам госпожа Де Уит: „Живееш в дома ми, за бога“ — ме изслуша внимателно, когато й разказах за новата си работа, после ме попита как поправям дрехите. Описах й огромната пластмасова кутия със стари копчета и ципове, но добавих, че цари пълен хаос и често не мога да намеря подходящо копче, а и рядко има повече от три еднакви. Тя се надигна тежко от стола и ми махна да я последвам. Напоследък вървях плътно след нея, защото не ми се струваше съвсем стабилна и често залиташе на една страна като претоварен кораб в бурни води. Но се справяше, като се подпираше с ръка на стената за допълнителна опора.
	— Под леглото, скъпа. Не, ето там. Има два сандъка. Точно тези.
	Коленичих и измъкнах два тежки дървени сандъка с капаци. Бяха пълни догоре с редици от копчета, ципове, ленти и ресни. Имаше телени копчета, всевъзможни видове закопчалки, всички прилежно разделени и надписани, както и медни моряшки копчета, и дребнички китайски, покрити с яркоцветна коприна, костени копчета и порцеланови, зашити прилежно върху малки картонени лентички. В подплатения капак имаше пълен набор от карфици, безброй различни по размер игли, както и разнообразие от копринени конци върху малки макарички. Прокарах пръсти по тях с благоговение.
	— Подариха ми ги на четиринадесетия ми рожден ден. Дядо ми поръча да ги донесат от Хонконг. Ако ти потрябва нещо, можеш да провериш тук. Преди имах навика да свалям копчетата и циповете на дрехите, които повече нямаше да нося. Така, ако изгубиш копчето на някоя хубава блуза и не можеш да го замениш, винаги имаш на разположение пълен комплект, който да зашиеш наново.
	— Но няма ли да ти трябват?
	Тя махна със здравата си ръка.
	— О, пръстите ми вече са твърде тромави за шиене. Често дори не мога да се закопчая. А напоследък много малко хора изобщо се главоболят да си шият копчета или ципове — просто изхвърлят дрехата на боклука и си купуват нещо ужасно от онези магазини с разпродажбите. Вземи ги, скъпа. Хубаво е да знам, че са полезни някому.
	И така, с малко късмет и вероятно помощ свише, сега имах две работи, които харесвах. И това ми носеше известно задоволство. Всеки вторник вечер се връщах у дома с няколко рокли или блузи в карирана найлонова торба от химическо чистене и докато Марго дремеше или гледаше телевизия, внимателно махах копчетата от дрехата и зашивах нови, след което й ги показвах за одобрение.
	— Шиеш много прилично — отбеляза тя, вперила поглед в бодовете ми през очилата си, докато седяхме и гледахме „Колелото на късмета“. — Очаквах, че и в това ще си толкова безнадеждна, колкото и във всичко останало.
	— Общо взето само в това ме биваше в училище. — Пригладих гънките в скута си и се приготвих да сгъна сакото.
	— И аз бях така — каза тя. — На тринадесет вече сама си шиех дрехите. Мама ми показа как да изрязвам кройките и това беше. С мен беше свършено. Вманиачих се по модата.
	— С какво си се занимавала, Марго?
	— Бях моден редактор в списание „Дамска мода“. Спряха го през деветдесетте, но беше на пазара близо тридесет години, че и отгоре, а аз бях моден редактор през повечето време.
	— Това списанието в рамките ли е? Онези на стените?
	— Да, това са любимите ми корици. Запазих ги от сантименталност. — Лицето й за миг омекна и тя наведе глава, като ми хвърли съучастнически поглед. — Навремето това беше голяма работа, да знаеш. Тогава не се гледаше с добро око на заемането на ръководни постове от жени, а начело на модните страници беше един ужасен мъж и моят редактор — прекрасен човек, господин Олдридж — се възпротиви и заяви на шефовете, че един стар и закостенял човек, който още носи жартиери на чорапите си, не може да диктува модата за младите момичета. Той смяташе, че имам набито око, и ме повиши, и така започна всичко.
	— Значи затова имаш толкова много красиви дрехи.
	— Ами определено не съм се омъжила за богаташ.
	— Някога омъжвала ли си се?
	Тя сведе поглед и зачопли нещо на коляното си.
	— Господи, колко много въпроси задаваш. Да, омъжих се. За прекрасен човек. Терънс. Работеше в едно издателство. Но почина през шестдесет и втора година, три години след като се оженихме.
	— Никога ли не си искала деца?
	— Имах син, скъпа, но не от съпруга си. Това ли искаше да знаеш?
	Изчервих се.
	— Не. Имам предвид, не по този начин. Аз… Боже… да отгледаш деца, е… искам да кажа, не бих си позволила да…
	— Стига си плещила, Луиза. Докато скърбях за съпруга си, се влюбих в неподходящия човек и забременях. Родих детето, но това предизвика скандал и в крайна сметка решихме, че е най-добре родителите ми да го отгледат в Уестчестър.
	— Къде е той сега?
	— Все още е там. Доколкото знам.
	Премигнах.
	— Не го ли виждаш?
	— О, виждах го. Всеки уикенд и през ваканциите през цялото му детство. Но когато възмъжа, той установи, че не съм майката, която искаше да бъда, и се настрои срещу мен. Трябваше да направя избор. По онова време не беше прието да работиш, ако си омъжена или имаш деца. Избрах работата. Наистина смятах, че не бих могла да живея без нея. А Франк, шефът ми, ме подкрепи. — Тя въздъхна. — За съжаление, синът ми така и не ми прости.
	Последва дълга тишина.
	— Съжалявам.
	— Да. И аз. Но стореното — сторено.
	Тя се закашля, затова й сипах чаша вода и й я подадох. Тя махна към шишенцето с лекарства, които държеше на шкафа, и изчаках, докато изгълта едно. После се успокои и се намести като квачка, която за кратко е разрошила перата си.
	— Как се казва?
	— Още въпроси… Франк-младши.
	— Значи баща му е…
	— Редакторът в списанието, да. Франк Олдридж. Беше доста по-възрастен от мен и женен и се опасявам, че това е другото голямо разочарование за сина ми. Беше му доста тежко в училище. Тогава хората гледаха на тези неща по този начин.
	— Кога го видя за последен път? Сина ти, имам предвид.
	— Мисля, че беше… през осемдесет и седма. Годината, в която се ожени. Разбрах за щастливото събитие по-късно и му написах писмо, в което обясних колко съм наранена, че не ме е поканил, а той ми заяви съвсем недвусмислено, че отдавна съм изгубила правото да бъда част от живота му.
	За момент останахме мълчаливи. Лицето й бе напълно непроницаемо и не можех да разбера какво си мисли и дали просто не гледа телевизия. Не знаех какво да й кажа. Не можех да намеря думи, които да подхождат на толкова голяма болка. Но после тя се обърна към мен.
	— И това беше краят. Майка ми почина след няколко години, а тя бе основната ми връзка с него. Понякога се чудя как е той — дали изобщо е жив, дали има деца. Беше напълно прав, разбира се. Нямах никакви права над него, нито над живота му.
	— Но той е твой син — прошепнах аз.
	— Така е, но аз не се държах като типичната майка, нали? — Тя въздъхна пресекливо. — Имах много хубав живот, Луиза. Обичах работата си и общувах с чудесни хора. Пътувах до Париж, Милано, Берлин, Лондон много по-често, отколкото повечето жени по мое време… Имах прекрасен апартамент и страхотни приятели. Не се тревожи за мен. Не е вярно, че жените могат да имат всичко. Никога не сме могли и никога няма да можем. Жените винаги са изправени пред труден избор. Но да се занимаваш с онова, което обичаш, носи голяма утеха.
	Мълчахме, потънали в мисли. После тя опря длани на коленете си.
	— Скъпо момиче, ще ми помогнеш ли да ида до тоалетната? Чувствам се доста изморена и мисля да си лягам.


	Онази нощ лежах будна и размишлявах над казаното от нея. Двете с Агнес, живеещи на метри една от друга, всяка обвита от собствената си мъка, в един по-различен свят биха могли да си бъдат утеха една на друга. Мислех и за високата цена, която жената трябва да плати, какъвто и избор да направи, освен ако нямаше много ниски очаквания. Но това вече го знаех, нали? Бях дошла тук и това ми бе струвало скъпо.
	Често в малките часове на нощта чувах гласа на Уил да ме гълчи и да ми казва, че не бива да изпадам в меланхолия, а да си припомня всичко, което бях постигнала. Лежах в мрака и мислено изброявах постиженията си на пръстите на ръцете си. Имах дом — поне за известно време. Имах платена работа. Още бях в Ню Йорк и имах приятели. Имах нова връзка, макар понякога да се чудех как се бях озовала в нея. Бих ли постъпила по различен начин, ако имах тази възможност? Заспах с мисълта за възрастната жена в съседната стая.


	На етажерката на Джош имаше четиринадесет спортни купи, като четири бяха по-големи от главата ми — за американски футбол, бейзбол, лека атлетика, както и детски трофей от олимпиада по правопис. Бях идвала в апартамента му и преди, но едва сега, трезва и без да бързам за никъде, успях да го разгледам и да оценя постиженията му. Имаше негови снимки в спортен екип, запечатали моменти на триумф, прегърнал съотборниците си, перфектната му усмивка разкриваше перфектните му зъби. Сетих се за Патрик и сертификатите по стените на апартамента му и се зачудих защо мъжете изпитват потребност да изтъкват постиженията си като пауни, които постоянно разперват лъскавата си опашка.
	Когато Джош остави телефона, леко подскочих.
	— Поръчах храна за вкъщи. Опасявам се, че съм толкова ангажиран на работа, че не ми остава време за готвене. Но ще хапнем най-вкусната корейска храна извън корейския квартал.
	— Нямам нищо против — отвърнах. Не можех да преценя качеството на корейската храна поради липсата на опит. Просто се наслаждавах на възможността да го видя. Беше ми толкова приятно да вървя към центъра, без да се боря със сибирски вятър, дълбок сняг или проливен леден дъжд.
	А и апартаментът на Джош не беше точно заешка дупка, както го бе описал, освен ако заекът не е решил да се пренесе в реновирана мансарда в район, който някога е бил средите на художници, но сега приютяваше четири бутика на „Марк Джейкъбс“, бижутерии, специализирани кафенета и луксозни магазини, на прага на които стояха мъже с микрофон и слушалка на ухото. Цялото жилище беше с варосани в бяло стени, дъбов паркет, модернистична мраморна маса и мек кожен диван. Наличието на няколко внимателно подбрани декоративни елемента и дизайнерски мебели свидетелстваше, че всичко е много грижливо премислено, издирено, подредено и че най-вероятно са били използвани услугите на интериорен дизайнер.
	Беше ми купил цветя — благоуханен букет от зюмбюли и фрезии.
	— По какъв повод? — попитах аз.
	Той сви рамене, докато ме канеше да вляза.
	— Просто ги видях, докато се прибирах от работа, и си помислих, че ще ти харесат.
	— О, благодаря. — Вдишах дълбоко. — Това е най-хубавото нещо, което ми се е случвало от много време насам.
	— Цветята ли? Или аз? — Той повдигна вежда.
	— Ами ти също не си лош.
	Лицето му помръкна.
	— Невероятен си. И цветята са страхотни.
	Сега се усмихна широко и ме целуна.
	— Е, ти пък си най-хубавото нещо, което ми се е случвало от много време — тихо каза той, когато се отдръпна. — Имам чувството, че съм те чакал дълго, Луиза.
	— Срещнахме се едва през октомври.
	— Да, но живеем в епохата на мигновеното удовлетворение. И сме в града, където получаваш всичко, което поискаш, на секундата.
	Личеше си, че Джош ме желае силно, и това ме изпълваше с невероятна мощ. Не бях съвсем сигурна с какво съм го заслужила. Исках да го попитам какво вижда в мен, но подозирах, че ще прозвучи патетично, затова се опитах да отгатна.
	— Разкажи ми за жените, с които си излизал — подхвърлих от дивана, докато той вадеше чинии, прибори и чаши в малката кухня.
	— Освен свалките по „Тиндър“? Умни, красиви, обикновено успели… — Наведе се да измъкне шишенце сос за риба от дъното на един шкаф. — Но честно казано, някак обсебени от собствената си персона — отбеляза той. — Не допускаха да ги видиш без грим и изпадаха в паника, ако прическата им не е идеална, а и държаха да качат всичко, което направят, в Инстаграм и социалните мрежи, и то представено във възможно най-добра светлина. Включително срещите с мен. Сякаш никога не можеха да се отпуснат напълно.
	Той се изправи, вдигнал две бутилки.
	— Искаш ли чили сос? Или предпочиташ соев? Излизах с едно момиче, което имаше навика да проверява в колко часа ще ставам и си нагласяше алармата с половин час по-рано, за да си оправи косата и грима. Така че винаги да я виждам само в безупречен вид. Дори това да значеше да стане в четири и половина.
	— Добре. Държа да те предупредя, че аз не съм така.
	— Знам, Луиза. Бил съм с теб в леглото.
	Изритах обувките си и подвих крак.
	— Предполагам, че е доста впечатляващо, че са полагали толкова усилия.
	— Да. Но може да е и леко изтощително. И никога не се чувстваш съвсем… наясно какво се крие под външната обвивка. При теб почти всичко е ясно. Ти си такава, каквато изглеждаш.
	— Като комплимент ли да го приема?
	— Да. Ти си като момичетата, с които съм израснал. Откровена си.
	— Семейство Гопник не смятаха така.
	— Да вървят по дяволите. — Тонът му бе необичайно рязък. — Знаеш ли, мислех си за това. Можеш да докажеш, че не си направила онова, в което те обвиняват. Можеш да ги съдиш за несправедливо уволнение и накърнена репутация, накърнени чувства и…
	Поклатих глава.
	— Сериозно. Гопник се ползва с репутация на справедлив, старомоден и достоен човек в бизнес средите, а и винаги е много активен в благотворителните събития, но те е уволнил без основателна причина, Луиза. Загубила си работата и дома си без предупреждение и без компенсация.
	— Той мислеше, че крада.
	— Да, но явно е съзнавал, че не постъпва правилно, иначе щеше да повика полиция. Предвид положението му в обществото, съм готов да се обзаложа, че ще си намериш адвокат, който ще поеме случая с опция за заплащане само при спечелване на делото.
	— Не искам да го правя, наистина. Не си падам по съдебните дела.
	— Ами, да. Ти си твърде мила. В случая се държиш като типична англичанка.
	На вратата се позвъни. Джош вдигна показалец, сякаш искаше да каже, че разговорът не е приключил. Изчезна в тесния коридор и го чух да се разплаща с куриера, докато аз довърших подреждането на масата.
	— И знаеш ли какво? — продължи той, когато се появи с торбата в кухнята. — Даже и да нямаше доказателства, обзалагам се, че Гопник ще плати тлъста сума само да предотврати появата на тази история във вестниците. Помисли какво може да означава това за теб. Имам предвид, че само преди две седмици спеше на пода на приятел.
	Не му бях казала, че съм спала в леглото на Нейтън.
	— Това може да ти донесе приличен депозит за апартамент под наем. По дяволите, ако си намериш свестен адвокат, дори може и да си купиш апартамент. Знаеш ли колко пари има Гопник? Прочут е с богатството си. И то в град на много богати хора.
	— Джош, знам, че ми мислиш доброто, но искам да забравиш за това.
	— Луиза, ти…
	— Не. — Сложих ръце на масата. — Никого няма да съдя.
	Той замълча за минутка, вероятно подразнен от невъзможността да ме притисне повече, после сви рамене и се усмихна.
	— Добре, хайде, време е за вечеря! Нали не си алергична към нещо? Хапни си пилешко. Ето, обичаш ли патладжан? Чилито им с патладжан е върхът.


	Онази нощ спах с Джош. Не бях пияна, не бях уязвима и не бях загубила ума и дума от страст. Просто исках животът ми да се нормализира, бяхме хапнали и пийнали, приказвахме си и се смяхме до късно вечерта, а после той дръпна завесите и намали осветлението, и сякаш това беше естественото продължение или поне не намирах причина да не бъде. Той беше толкова хубав. Кожата му беше безукорна, скулите ясно изразени, а косата му беше мека и кестенява, с леко златисти кичури, дори и след дългата зима. Целувахме се на дивана, отначало нежно, а после страстно, той остана без риза, аз също и се принудих да се фокусирам върху този прекрасен, внимателен мъж, този принц от Ню Йорк, а не върху несвързаните неща, към които се отплесваше въображението ми, и тогава изпитах желание, като далечен и доверен приятел, докато накрая успях да забравя всичко освен усещането за тялото му върху моето, а по-късно и вътре в мен.
	След това той ме целуна нежно и ме попита дали съм щастлива, после измърмори, че трябва да поспи, а аз останах да лежа, като се мъчех да не обръщам внимание на сълзите, които необяснимо бяха бликнали от очите ми и се стичаха към ушите ми.
	Какво ми беше казал Уил? Трябва да уловиш мига. Да се възползваш от възможностите, когато се появят. Да бъдеш човек, който казва „да“. Ако бях отблъснала Джош, дали щях да съжалявам вечно за това? Обърнах се безшумно в чуждото легло и се загледах в профила му, докато спеше, в идеално правия му нос и устата, която толкова приличаше на тази на Уил. Замислих се за многобройните неща, които Уил щеше да хареса в него. Дори можех да си ги представя заедно, да се шегуват един с друг с лек привкус на съревнование. Можеше дори да са приятели. Или врагове. Бяха почти стряскащо еднакви.
	Може би ми е било съдено да бъда с този мъж, казах си аз, макар и да стигнах дотук по странен и заобиколен път. Може би Уил ми бе изпратен отново. И с тази мисъл избърсах сълзите си и се унесох в кратък и неспокоен сън.


>	Двадесет и четвърта глава

C>
	От: BusyBee@gmail.com
	До: KatClarkl@yahoo.com
	Скъпа Трина,
	Знам, че мислиш, че е твърде скоро. Но на какво ме научи Уил? Имаш само един живот, нали? А ти си щастлива с Еди, нали? Защо и аз да не съм щастлива? Обещавам ти, че ще ме разбереш, когато го видиш.
	Ето какъв човек е Джош: вчера ме заведе в най-страхотната книжарница в Бруклин и ми купи цял куп романи, които смята, че ще ми харесат, после ме заведе на обяд в скъп мексикански ресторант на Източна четиридесет и шеста улица и ме накара да опитам рибни такос — не се мръщи, невероятно вкусни са. След това заяви, че иска да ми покаже нещо (не, не това). Отидохме до Главния терминал на гарата и там беше претъпкано с хора, както обикновено, така че се замислих дали пък не отиваме на екскурзия, и тогава той ми каза да опра глава до една от арките, близо до „Ойстър бар“. Аз се разсмях. Мислех, че се шегува. Но той настоя, каза ми да му се доверя.
	Така че застанах аз с глава, опряна в ръба на тази огромна тухлена арка, пътниците крачеха около мен, мъчейки се да не се чувствам като пълна идиотка, а когато се озърнах, видях, че той се отдалечава. После спря по диагонал от мен, може би на петнадесетина метра, допря лице до ръба и изведнъж, въпреки целия шум и хаос, и грохота на влаковете, чух шепот в ухото си, сякаш е на сантиметри от мен: „Луиза Кларк, ти си най-сладкото момиче в целия Ню Йорк“.
	Трина, беше като магия. Вдигнах очи, а той се обърна и се усмихна, и нямам представа как стана, но той тръгна към мен и просто ме грабна в прегръдките си, и ме целуна пред очите на всички, а някой ни подсвирна и честно казано, това е най-романтичното нещо, което някога ми се е случвало.
	Така че, да, продължавам напред. И Джош е невероятен. Би било хубаво да се радваш за мен.
	Целуни Том от мен.
	Лу
C$


	Минаха седмици и Ню Йорк, както обикновено, се впусна в пролетта с шеметна скорост, никаква деликатност и много шум. Трафикът стана по-натоварен, булевардите се изпълниха с хора и всеки ден улиците около сградата ни потъваха в какофония от шум и движение, която не отслабваше чак до малките часове. Престанах да нося шапка и ръкавици на протестите за библиотеката. Пухкавото палтенце на Дийн Мартин беше изпрано и прибрано в гардероба. Паркът се раззелени. Никой не отвори дума за изнасянето ми.
	Марго, вместо заплащане за помощта ми в домакинството, ми беше дала толкова много дрехи, че се наложи да престана да се възхищавам на каквото и да било пред нея, защото се опасявах, че ще се почувства длъжна да ми го подари. С времето разбрах, че със семейство Гопник може и да живееха на един и същи адрес, но това бе единственото общо помежду им. Тя преживяваше, както би казала майка ми, с жълти стотинки.
	— При тези болнични сметки и разходите за поддръжка на сградата направо не знам как си мислят, че ще мога да се изхранвам — отбеляза тя, когато й подадох поредното писмо, донесено от куриер. На плика пишеше: „Отворете — предстоящи правни последици“. Тя набърчи нос и чинно го сложи върху купчината на шкафа, където щеше да остане следващите седмици, освен ако аз не го отворех.
	Често се оплакваше от таксите за поддръжка на сградата, които възлизаха на хиляди долари месечно и явно бяха стигнали сума, която бе решила да игнорира, защото нямаше какво друго да направи.
	Каза ми, че била наследила апартамента от дядо си, свободомислещ човек, единственият от семейството й, който не смятал, че жената е длъжна да се ограничи с ролята на съпруга и майка.
	— Баща ми беше бесен, че са го пренебрегнали. Не ми говореше с години. Майка ми се опита да посредничи за сдобряването ни, но дотогава вече имаше… други проблеми — въздъхна тя.
	Купуваше си зеленчуци от магазин, който търгуваше на цени за туристи, защото бе едно от малкото места, до които можеше да стигне пеша. Сложих край на това и два пъти седмично отивах до големия зеленчуков магазин от веригата „Феъруей“ на Източна осемдесет и шеста улица, където пазарувах основните хранителни стоки за около една трета от сумата, която тя би похарчила.
	Ако не готвех, тя самата не хапваше почти нищо, но купуваше хубаво месо за Дийн Мартин или му вареше бяла риба в мляко, защото била полезна за храносмилането му.
	Мисля, че беше свикнала с мен. Освен това беше толкова нестабилна, че и на двете ни беше ясно, че вече не може да се оправя сама. Чудех се колко ли време отнема на човек на нейната възраст да се възстанови след операция. Както и какво ли щеше да прави без мен.
	— Какво ще правиш? — попитах я и махнах към сметките.
	— О, няма да им обръщам внимание. — Тя махна с ръка. — Ще напусна този апартамент само в ковчег. Нямам къде да отида и на кого да го оставя, а онзи мошеник Овиц отлично го знае. Мисля, че само чака да умра и после ще си присвои апартамента под претекста, че не са плащани сметките за поддръжка, след което ще направи цяло състояние, като го продаде на някой интернет милионер или противен бизнесмен като онзи глупак Гопник.
	— Не бих ли могла да ти помогна? Имам заделена известна сума от престоя си при Гопник. Така може да ти отсрочат задълженията с няколко месеца. Толкова много дължа на теб.
	Тя се задави от смях.
	— Скъпо момиче. Не можеш да платиш таксите за поддръжка дори и само на банята ми за гости.
	Незнайно защо това предизвика бурния й смях, чак се закашля и се наложи да поседне. Но аз хвърлих едно око на писмото, след като тя си легна. „Такси за закъснели плащания“, „пряко нарушение на условията на наема“, „заплаха от принудително изгонване“ — всичко това ме караше да мисля, че господин Овиц може да не е толкова благороден — или търпелив — за какъвто го смяташе.


	Продължавах да разхождам Дийн Мартин по четири пъти на ден и се опитвах да измисля как да помогна на Марго. Ужасявах се от мисълта, че може да бъде изгонена от апартамента си. Управителят на сградата едва ли би причинил това на една болна възрастна жена. Съседите й сигурно щяха да се възпротивят. После се сетих колко бързо господин Гопник ме беше изпъдил и колко изолирано един от друг живееха. Не бях сигурна дали изобщо ще забележат.
	Стоях на Шесто Авеню и зяпах разпродажбата в магазин за бельо, когато ми хрумна една идея. Момичетата в магазина за винтидж дрехи може и да не продаваха „Шанел“ и „Ив Сен Лоран“, но биха могли или пък щяха да знаят кой би могъл. Марго имаше безброй дизайнерски дрехи, за които колекционерите биха платили големи суми. Пазеше чанти, които вероятно струваха хиляди долари.
	Заведох Марго да ги види под претекст, че излизаме на разходка. Денят бе прекрасен и предложих се разходим по-далеч от обичайното, глътка чист въздух щеше да й се отрази добре. Тя ме скастри да не ставам смешна и че никой не е дишал чист въздух в Манхатън от тридесет и седма година насам, но се качи в таксито без възражения, после и Дийн Мартин скочи в скута й и заедно се отправихме към Ист Вилидж, където тя се намръщи на бетонната фасада на магазина, сякаш някой я беше помолил да влезе в кланица за развлечение.
	— Какво си направила с ръцете си? — Марго спря до касата и се загледа в кожата на Лидия. Тя беше с яркозелена блуза с буфон ръкави и на ръцете й се виждаха три грижливо изрисувани японски пъстри шарана в оранжево, зелено и синьо.
	— О, татуировките ми. Харесват ли ти? — Лидия вдигна ръката си към светлината, прехвърляйки цигарата в другата.
	— Ако исках да изглеждам като железничар.
	Понечих да отведа Марго в друга част на магазина.
	— Ела, Марго. Виж, подредили са всичките си винтидж дрехи в отделни зони — ако имаш дрехи от шестдесетте, те отиват ето тук, а там — онези от петдесетте. Като в твоя апартамент.
	— Няма нищо общо с моя апартамент.
	— Имам предвид, че продават като твоите дрехи. Доста успешна търговия в днешно време.
	Марго подръпна ръкава на една блуза, после се вгледа през очилата си в етикета.
	— „Ейми Армистед“ е ужасна марка. Никога не съм понасяла тази жена. Или пък „Ле Гранд Фоли“. Копчетата им все падаха. Използваха евтини конци.
	— Тук отзад има някои много специални рокли. — Отидох до секцията с коктейлни рокли, където бяха изложени най-хубавите неща в женската колекция. Извадих една на „Сакс Пето Авеню“ в тюркоазно, поръбена с пайети и мъниста на подгъва и ръкавите, и я вдигнах пред себе си с усмивка.
	Марго се взря в нея, после обърна етикета с цената. Намръщи се при вида на сумата.
	— Кой, за бога, би платил толкова?
	— Хората, които обичат хубавите дрехи — отвърна Лидия, която се бе появила зад нас. Шумно дъвчеше дъвка и забелязах как Марго леко примигва всеки път, когато челюстите й се срещнеха.
	— Наистина ли има клиенти за тях?
	— При това заможни — казах аз. — Особено за дрехи в безупречно състояние като твоите. Всички тоалети на Марго са били съхранявани в калъфи и в климатизирана среда. Има неща още от четиридесетте години.
	— Те не са мои. Бяха на майка ми — засегна се тя.
	— Сериозно? Какво имаш? — попита Лидия, като безцеремонно огледа палтото на Марго. То беше на „Джейгър“, вълнено, с дължина три четвърти и беше допълнено от черна кожена шапка като онези без периферия от викторианската епоха. Макар времето да бе доста меко, явно й бе студено.
	— Какво имам аз ли? Нищо, което да искам да изпратя пак, много благодаря.
	— Но, Марго, имаш някои много хубави костюми — на „Шанел“ и на „Живанши“, които вече не ти стават. Имаш и шалове, чанти — би могла да ги продадеш на специализирани магазини. Даже и на аукционни къщи.
	— „Шанел“ носи добри пари — вещо отбеляза Лидия. — Особено вечерните чанти. Ако не е твърде износена, една „Шанел“ с двойно закопчаване и дизайн на каре лесно може да стигне от две и половина до четири хиляди. Чисто нова не струва много повече, ако ме разбирате. А ако е „Питон“, уха, цената скача до небето.
	— Ти имаш няколко такива, Марго — обадих се аз.
	Тя само стисна по-здраво чантата си „Ермес“ от алигаторска кожа.
	— Имаш ли още такива? Можем да ги продадем. За дизайнерските неща дори имаме списък с чакащи клиенти. Една дама от Асбъри Парк е готова да плати до пет хиляди за прилична чанта на „Ермес“. — Лидия се пресегне да погали с пръст чантата, а Марго се дръпна рязко, сякаш я беше нападнала.
	— Това не са просто „неща“ — отсече тя. — Аз не притежавам „неща“.
	— Струва си да си помислиш. Имаш доста, които вече не използваш. Ако ги продадеш, ще можеш да си платиш сметките за поддръжка на апартамента и да спреш да се тревожиш.
	— Но аз не се тревожа — сопна се тя. — И ще съм ти много благодарна, ако не обсъждаш финансовото ми състояние публично, сякаш даже ме няма. О, не ми харесва това място. Мирише на стари хора. Хайде, Дийн Мартин. Нуждая се от чист въздух.
	Последвах я навън, като се опитах безмълвно да се извиня на Лидия, която само сви рамене, без да се засегне. Предполагам, че дори и беглата възможност част от гардероба на Марго да се появи в магазина й, беше смекчила значително борбената й натура.


	Хванахме си такси, без да говорим. Ядосвах се на себе си заради липсата на такт и едновременно с това се дразнех на Марго за категоричния й отказ да обмисли разумното ми предложение. Не ме погледна през целия път. Седях до нея с Дийн Мартин, пухтящ между нас, и мислено подреждах аргументите в моя полза, докато мълчанието й не ме пречупи. Погледнах я странишком и видях възрастна жена, която съвсем наскоро бе излязла от болница. Нямах право да я притискам за каквото и да било.
	— Не исках да те разстройвам, Марго — казах аз, докато й помагах да слезе от таксито. — Просто сметнах, че това може да е изход от затрудненото положение. Нали разбираш, от дълговете и всичко останало. Не искам да изгубиш дома си.
	Марго изправи гръб и нагласи кожената си шапка с костеливата си ръка. Гласът й бе изтънял и почти хленчещ и тогава разбрах, че тя също си е повтаряла аргументите в своя полза наум през целия път насам.
	— Ти не разбираш, Луиза. Това са моите вещи, моите деца. За теб може да са стари дрехи, възможност за финансова изгода, но за мен са скъпоценни. Те са моето минало, красиви, ценени останки от живота ми.
	— Съжалявам.
	— Не бих ги пратила в онова мизерно място за втора употреба, дори по корем да се влача. А мисълта да видя непозната да крачи по улицата в тоалет, който някога съм обичала! Бих се почувствала толкова нещастна. Не. Знам, че се опитваше да помогнеш, но не съм съгласна.
	Обърна се и отказа да поеме протегнатата ми ръка, като вместо това изчака Ейшък да й помогне да влезе в асансьора.


	Въпреки някои отделни неразбирателства, двете с Марго прекарахме пролетта в мир и сговор.
	През април, както бе обещала, Лили дойде в Ню Йорк, придружена от госпожа Трейнър. Бяха отседнали в „Риц Карлтън“, само на няколко преки от нас, и поканиха и нас с Марго на обяд. Когато се събрахме, имах усещането, че някаква игла бавно съшива разпокъсаните парчета от живота ми.
	Госпожа Трейнър, с дипломатичните си маниери, се държеше чудесно с Марго и двете намериха общи теми — историята на сградата и Ню Йорк като цяло. По време на обяда видях една по-различна Марго — остроумна, начетена, оживена от новата компания. Госпожа Трейнър, оказа се, била идвала тук за медения си месец през седемдесет и осма и сега обсъждаха ресторанти, галерии и изложби от онова време. Госпожа Трейнър разказваше за работата си като съдия, а Марго обсъждаше отношенията между колегите в офисите през седемдесетте и двете се смееха гръмко, като сякаш намекваха, че ние, младите, не бихме могли да разберем за какво говорят. Хапнахме салата и риба, увита в прошуто. Забелязах, че Марго си бодва едва-едва и побутва храната в чинията си, и си казах, че едва ли някога ще изпълни дрехите си.
	Лили, междувременно, се навеждаше към мен и ме разпитваше къде бихме могли да отидем, така че да сме далеч от стари хора и каквото и да било културно обогатяване.
	— Баба е наблъскала програмата ми за тези четири дни с толкова много образователни неща. Трябва да ходя в Музея на модерното изкуство, в някакви ботанически градини и тем подобни, което е окей, ако си падаш по тези неща, но аз всъщност искам да ходя по клубове и магазини и да се размажа от кеф. Нали все пак сме в Ню Йорк!
	— Вече говорих с госпожа Трейнър. Ще те изведа утре, докато тя е на среща със свой братовчед.
	— Сериозно? Слава Богу. През лятната ваканция заминавам на екскурзия във Виетнам. Казах ли ти? Искам да си купя свестни къси панталонки. Такива, че да мога да ги нося седмици и да не им личи, че не са прани. И може би яко рокерско кожено яке.
	— С кого ще ходиш? С приятелка ли? — повдигнах вежда.
	— Звучиш като баба ми.
	— Е?
	— С гаджето ми. — И тъкмо да си отворя устата, тя ме прекъсна: — Но не искам да говоря за него.
	— Защо? Много се радвам, че си имаш приятел. Това е чудесна новина. — Снижих глас. — Сестра ми пазеше човека до себе си в голяма тайна, но се оказа, че всъщност е криела различната си сексуална ориентация.
	— Не и аз. Нямам желание да се ровя в женски градини. Пфу.
	Помъчих се да потисна смеха си.
	— Лили, не е нужно да пазиш личния си живот в тайна от нас. Ние искаме само да си щастлива. Можеш да споделиш с нас.
	— Баба е наясно с така старомодно наречения от теб мой „личен живот“.
	— Тогава защо не ми кажеш? Мислех, че си споделяме всичко!
	Лили доби измъчената физиономия на човек, хванат натясно. Въздъхна престорено драматично и остави ножа и вилицата си. Погледна ме, сякаш се готвеше за битка.
	— Защото става дума за Джейк.
	— Джейк?
	— На Сам.
	Ресторантът сякаш се завъртя около мен и после бавно спря. Насилих се да се усмихна.
	— Добре!… Уха!
	Тя се намръщи.
	— Знаех си, че ще реагираш така. Виж, просто се случи. Но да не си помислиш, че постоянно си говорим за теб! Срещнахме се случайно няколко пъти — нали помниш, че се запознахме в онази група за психологическа помощ за преодоляване на скръбта? Ами просто се харесахме, разбираме се един друг и решихме да пътуваме заедно през лятото. Не е кой знае какво.
	Умът ми препускаше.
	— Запозна ли го с госпожа Трейнър?
	— Да. Той идва у нас и аз ходя у тях. — Тя сякаш зае отбранителна позиция.
	— Значи често виждаш…
	— Баща му. Имам предвид, че понякога виждам и Сам, но предимно бащата на Джейк. Който не е лош човек, но още е доста депресиран и яде тонове торта седмично, което тревожи Джейк. Това е една от причините да искаме да се махнем от всичко. Поне за около шест седмици.
	Тя продължи да говори, но в главата ми бучеше и не можех да разбера какво точно казва. Не исках да слушам за Сам дори и косвено. Не исках да слушам за любимите ми хора, които си играеха на щастливо семейство, докато аз бях на хиляди мили от тях. Не исках да знам за щастието на Сам или за Кейти с нейните секси устни и как сигурно си живееха щастливо в новопостроената им къща, превърната в кътче за горещи страсти, в което двамата се гушкаха в еднаквите си униформи.
	— А как е новият ти приятел? — попита тя.
	— Джош? Джош! Страхотен е. Невероятен. — Внимателно оставих ножа и вилицата отстрани до чинията си. — Направо… сбъдната мечта.
	— Искам да го видя, покажи ми го на снимка. Адски дразнещо е, че никога не качваш нищо във Фейсбук. Нямаш ли негови снимки на телефона си?
	— Не — отвърнах, а тя набърчи носле, сякаш това бе абсолютно неприемлив отговор.
	Не беше истина. Имах снимка на двама ни в един ресторант с открита тераса, направена само преди седмица. Но не исках да разбира, че Джош е почти пълно копие на баща й. Или щеше да се разстрои, или да го отбележи гласно, и тогава аз щях да се разстроя.
	— Е, кога ще си тръгваме от този погребален салон? Сигурно може да оставим старите да си довършат обяда. — Лили ме сръчка. Двете жени продължаваха да си приказват. — Казах ли ти, че адски дразня дядо с въображаемия обожател на баба? Казах му, че ще ходят на почивка на Малдивите и че баба е ходила до „Ригби енд Пелър“, за да се запаси с ново бельо. Кълна се, почти е на ръба да се пречупи и да заяви, че още я обича. Направо си умирам от смях.


	Колкото и да обичах Лили, бях благодарна на госпожа Трейнър, че натоварената й програма с културни събития през следващите няколко дни ограничаваше времето ни заедно, с изключение на шопинг обиколката ни. Присъствието й в града, след като бе подробно запозната с живота на Сам, бе създало особена вибрация във въздуха, която не знаех как да неутрализирам. Хубавото бе, че Джош бе толкова погълнат от работата си, че не забелязваше, че съм потисната или разсеяна. Но Марго го забеляза и една вечер, когато любимото й „Колело на късмета“ бе свършило и станах да изведа Дийн Мартин на последната му за деня разходка, тя ме попита направо какво има.
	Казах й. Не виждах причина да го скрия.
	— Още го обичаш — каза тя.
	— Говориш като сестра ми — отвърнах. — Не го обичам. Просто… толкова много го обичах преди. А краят беше толкова ужасен и си мислех, че като съм тук и водя различен живот, ще се изолирам от него. Вече не влизам в социалните мрежи. Не искам да следя никого. Но въпреки това информацията за бившия ти някак намира начин да достигне до теб. И явно не мога да се съсредоточа в нищо, докато Лили е тук, защото сега тя е част от неговия живот.
	— Може би трябва да се чуеш с него, скъпа. Струва ми се, че имате какво още да си кажете.
	— Нямам какво повече да му кажа — отсякох. Разгорещих се. — Положих толкова усилия, Марго. Писах му, пращах му имейли, звънях му. Знаеш ли, че той не ми написа нито едно писмо? За три месеца? Помолих го да ми пише, защото смятах, че това е чудесен начин да поддържаме връзка и да научаваме разни неща един за друг, и да очакваме с нетърпение момента, в който ще си поговорим, както и че ще имаме нещо, което да ни напомня за времето, когато сме били разделени, а той просто… не го направи.
	Тя седеше и ме наблюдаваше, скръстила ръце над дистанционното.
	Изправих рамене.
	— Но няма проблем. Защото вече продължих напред. И Джош е направо страхотен. Имам предвид, той е красив, мил и има чудесна работа, амбициозен е — о, колко е амбициозен само. Наистина ще стигне далеч, казвам ти. Има неща, които иска да постигне — къща, кариера и да може да дава на другите. Иска да дава на другите! А още дори няма какво да даде!
	Седнах. Дийн Мартин застана пред мен объркан.
	— И е напълно наясно, че иска да бъде с мен. Никакви „ако“ или „но“. Буквално ме нарече своя приятелка на първата ни среща. А знам, че в този град хората непрекъснато сменят приятелките си. Разбираш ли каква късметлийка съм?
	Тя кимна леко.
	Отново се изправих.
	— Така че изобщо не ме интересува някакъв си там Сам. Все пак едва се бяхме опознали, когато дойдох тук. Подозирам, че ако не ни се бе наложило да получим спешна медицинска помощ, нямаше да се съберем. Даже съм сигурна в това. И очевидно не съм била жената за него, иначе щеше да ме изчака, нали така? Защото хората така правят. Значи в крайна сметка всичко е наред. Много съм щастлива всъщност с начина, по който се развиха нещата. Всичко е наред. Повече от наред.
	Последва кратко мълчание.
	— Разбирам — тихо отрони Марго.
	— Много съм щастлива.
	— Виждам, скъпа. — Продължи да ме гледа още миг-два, после сложи ръце на облегалките на креслото. — Хайде. Може би е време да изведеш горкото кученце. Очите му направо ще изскочат.


>	Двадесет и пета глава

	Трябваха ми две вечери, за да издиря внука на Марго. Джош работеше извънредно, а Марго си лягаше преди девет, затова една вечер седнах на пода до входната врата — единственото място, където можех да хвана безжичния интернет на Гопник, и започнах да търся сина й онлайн, като първо пробвах с името Франк де Уит, а след като нищо не излезе в търсачката, пробвах с Франк Олдридж Джуниър. Нямаше попадение, което би могло да е той, освен ако не се беше преместил в друга част на страната, но дори и така, датите на раждане и националността на мъжете с това име не пасваха.
	Втората вечер се сетих да потърся фамилията на съпруга на Марго в старите публикации в чекмедже в стаята ми. Намерих покана за погребалната служба на Терънс Уебър, така че пробвах с Франк Уебър и открих с лек пристъп на копнеж, че тя е дарила сина си с фамилията на обичния си съпруг, починал години преди раждането. А след известно време отново бе взела моминската си фамилия — Де Уит — и напълно бе преобразила живота си.
	Франк Уебър Джуниър беше зъболекар, който живееше в градче на име Тъкахоу в окръг Уестчестър. Намерих няколко попадения с името му в ЛинктИн, както и във Фейсбук през профила на жена му Лейни. Голямата новина бе, че имат син, Винсънт, който беше малко по-млад от мен. Винсънт работеше в Йонкърс за неправителствен образователен център за непривилегировани деца и именно това ме убеди окончателно. Франк Уебър Джуниър може и да беше твърде сърдит на майка си, за да иска да оправят отношенията си, но какво лошо имаше в това да опитам с Винсънт? Намерих неговия профил, поех си въздух, пратих му съобщение и зачаках.


	Джош си взе почивка от безкрайните корпоративни маневри в службата и докато обядваме заедно в нудъл барз ми заяви, че компанията му организирала „ден на семейството“ следващата събота в ресторанта „Лоуб Боутхаус“ на езерото в Сентръл Парк и че искал да отида като негова партньорка.
	— Бях планирала да посетя протест против закриването на библиотеката.
	— Няма смисъл да си губиш времето, Луиза. Няма да промениш нищо, като стоиш с група хора и крещиш на минаващите коли.
	— А и не съм част от семейството ти — изтъкнах аз, леко настръхнала.
	— Почти. Хайде! Ще си изкараме чудесно. Ходила ли си в този ресторант? Прелестен е. Компанията ми определено си я бива в организирането на партита. Нали още си на вълна кажи „да“? Значи трябва да кажеш „да“ — направи мили очички насреща ми. — Моля те, съгласи се, Луиза. Хайде.
	Беше ме хванал натясно и го знаеше. Усмихнах се примирено.
	— Добре. Да.
	— Супер! Миналата година са осигурили сумо костюми за всички и хората са се боричкали на тревата, имало е семейни състезания и други групови игри. Много ще ти хареса.
	— Звучи страхотно — казах аз. Думите „групови игри“ ме привличаха толкова, колкото и „задължителна цитонамазка“. Но Джош изглеждаше толкова доволен от мисълта, че ще го придружа, че сърце не ми даде да му откажа.
	— Обещавам да не се налага да се бориш с колегите ми. Но може да се наложи да се боричкаш с мен след това — допълни той, после ме целуна и тръгна.


	Цяла седмица си проверявах електронната поща, но нямаше нищо, освен имейл от Лили, която питаше дали знам някое прилично място, където правят татуировки на непълнолетни, приятелски поздрав от човек, с когото явно съм учила, но когото изобщо не помнех, както и писмо от майка ми, която ми пращаше смешна анимирана картинка на свръхдебела котка, която, изглежда, си говореше с двегодишно хлапе, и една връзка към игра, наречена „Забавно фермерско фанданго“.
	— Сигурна ли си, че няма проблем да останеш сама, Марго? — попитах, докато си прибирах ключовете и портмонето в чантата. Бях с бял гащеризон със златни еполети от ламе и кант в същия цвят, който тя ми беше дала от колекцията си от осемдесетте, и сега тя само плесна с ръце.
	— О, стои ти великолепно. Явно си с моя размер. Някога и аз имах бюст, да знаеш! Никак не беше модерно през шестдесетте, но какво да се прави.
	Сърце не ми даваше да й кажа, че съм на ръба да пръсна шевовете в горната му част, но тя беше права — бях свалила няколко килограма, откакто живеех с нея, предимно заради усилията да готвя здравословно. Чувствах се красива и се завъртях пред нея.
	— Взе ли си лекарствата?
	— Разбира се. Не се тревожи, скъпа. Това означава ли, че няма да се прибереш довечера?
	— Не съм сигурна. Но ще изведа набързо Дийн Мартин, преди да тръгна. За всеки случай. — Поспрях, с ръка протегната към каишката му. — Марго? Защо си го нарекла Дийн Мартин? Така и не съм те питала досега.
	Тонът, с който ми отговори, ми даде да разбера, че въпросът ми е идиотски.
	— Защото Дийн Мартин беше най-красивият мъж, а той е най-красивото куче, естествено.
	Малкото куче седеше послушно, докато изпъкналите му разногледи очи се цъклеха над изплезения език.
	— Как не се досетих — отвърнах и излязох от апартамента.


	— О, виж се само! — Ейшък подсвирна, когато двамата с Дийн Мартин изтичахме по стъпалата към партера. — Истинска диско звезда!
	— Харесва ли ти? — попитах, заемайки моделска поза. — На Марго е.
	— Сериозно? Тази жена е пълна с изненади.
	— Моля те да я наглеждаш. Днес не е във форма.
	— Задържах едно писмо, за да имам претекст да почукам на вратата й в шест.
	— Страхотен си.
	Изтичахме навън до парка, където Дийн Мартин свърши каквото там правят кучетата, а аз свърших работата с малкото пликче с известно потръпване и мръщене, а случайните минувачи ни зяпаха, както е редно, когато видиш момиче в бял гащеризон с кант от ламе да тича наоколо с превъзбудено куче и малка торбичка с изпражнения. Тъкмо се прибирахме тичешком, като Дийн Мартин лаеше доволно подире ми, когато се сблъскахме с Джош във фоайето.
	— О, здрасти! — поздравих го с целувка. — Дай ми две минути, става ли? Трябва само да си измия ръцете и да си взема чантата.
	— Да си вземеш чантата ли?
	— Да! — вторачих се в него. — О. Портмонето. Така му казвате тук, нали?
	— Имах предвид, няма ли да се преоблечеш?
	Погледнах гащеризона си.
	— Преоблечена съм.
	— Скъпа, ако си облечена така на нашето парти, всички ще решат, че си от забавната програма.
	Трябваше ми минутка да осъзная, че не се шегува.
	— Не ти ли харесва?
	— О. Не. Изглеждаш чудесно. Просто е малко… като костюм на травестит? Ние сме костюмари. Имам предвид, останалите жени и приятелки ще са с прави рокли или бели панталони. Просто… спортно-елегантно облекло?
	— О. — Помъчих се да скрия разочарованието си. — Извинявай. Не разбирам много правилата за обличане в Щатите. Добре. Добре. Чакай тук. Връщам се веднага.
	Изкачих стъпалата по две наведнъж и се втурнах в апартамента на Марго, при което й подхвърлих каишката на Дийн Мартин. Тя бе станала от креслото и ме последва по коридора, опирайки се внимателно с тънката си ръка на стената.
	— Защо бързаш толкова? Все едно стадо слонове препуска из апартамента.
	— Трябва да се преоблека.
	— Да се преоблечеш? Но защо?
	— Защото явно не съм облечена подходящо. — Ровичках в гардероба си. Прави рокли? Единствената чиста права рокля, която имах, беше психеделично розовата, която Сам ми беше подарил, но ми се струваше нередно да я облека сега.
	— Според мен изглеждаш много добре — подчерта Марто.
	Джош се появи на прага, след като явно ме бе последвал до горе.
	— О, така е. Изглежда страхотно. Аз само… просто искам да я обсъждат заради правилните причини. — Той се засмя. Марго не му отвърна със същото.
	Ровех неистово в гардероба, хвърлях нещата на леглото си, докато накрая намерих тъмносиньо дълго сако в стил „Гучи“ и раирана права копринена рокля. Облякох ги набързо и нахлузих зелените си обувки „Мери Джейн“.
	— Как съм така? — попитах, когато се появих в коридора, приглаждайки косата си.
	— Страхотно! — отвърна той с нескрито облекчение. — Добре. Да тръгваме.
	— Ще оставя вратата отключена, скъпа — чух да казва Марго, докато тичах след Джош, който вече излизаше. — В случай че поискаш да се прибереш.


	Ресторантът „Лоуб Боутхаус“ беше прелестно място, чието разположение го изолираше от шума и хаоса извън Сентръл Парк, а панорамните му прозорци разкриваха необятна гледка към езерото, чиито води проблясваха под лъчите на следобедното слънце. Беше пълно с елегантно облечени мъже в еднакви спортни панталони и жени с прически и както Джош бе казал, всички бяха в пастелни цветове или бели панталони.
	Взех чаша шампанско от таблата на един сервитьор и наблюдавах безмълвно как Джош обикаля из залата, здрависва се с разни мъже, които ми изглеждаха напълно еднакви с късо подстриганите си коси, квадратни челюсти и равни бели зъби. За миг си припомних мероприятията, които бях посещавала с Агнес: отново бях попаднала в другия Ню Йорк, един съвсем различен свят от този на винтидж дрехите, пуловерите с топчета нафталин и евтиното кафе, в който се бях потопила напълно напоследък. Отпих голяма глътка от шампанското и реших да се насладя на деня.
	Джош се появи до мен.
	— Страхотно място, нали?
	— Много е красиво.
	— По-добре, отколкото да седиш в апартамента на някаква старица цял следобед, нали?
	— Ами аз не мисля…
	— Шефът ми идва. Добре. Ще ви запозная. Стой до мен. Мичъл!
	Джош вдигна ръка и по-възрастният мъж се приближи бавно към нас, придружен от една висока и стройна брюнетка, чиято усмивка беше някак безлична. Вероятно така става с лицето ти, когато си принуден да си любезен с всички през цялото време.
	— Забавлявате ли се?
	— Отлично, сър — отвърна Джош. — Мястото е страхотно. Бих искал да ви представя приятелката си. Луиза Кларк, от Англия. Луиза, запознай се с Мичъл Дюмон. Той оглавява отдел „Сливания и нови придобивки“.
	— Англичанка, значи? — Усетих как огромната му ръка стиска моята и я разтърсва енергично.
	— Да. Аз…
	— Хубаво. Хубаво. — Отново се обърна към Джош. — Е, млади човече, чувам, че си направил отлично впечатление.
	Джош не можеше да скрие задоволството си. Усмивката му се разтегна по цялото лице. Погледна ме за миг, после погледна към жената до мен и осъзнах, че очаква да я заговоря. Никой не си бе направил труда да ни запознае. Мичъл Дюмон прегърна бащински Джош през рамо и двамата се отдалечиха на няколко крачки встрани.
	— Ами… — подхванах аз. Повдигнах вежди и ги свалих.
	Тя ми се усмихна вяло.
	— Харесва ми роклята ви — произнесох универсалната реплика между две жени, които нямат какво да си кажат.
	— Благодаря. Симпатични обувки — каза тя. Но по тона й си личеше, че изобщо не ги смята за такива. Погледна встрани, като явно се чудеше дали не може да си намери друг събеседник. Беше хвърлила един поглед на тоалета ми и бе преценила, че е далеч над моята категория.
	Наблизо нямаше никой друг, затова опитах отново:
	— Често ли идвате тук? В „Лоб Боутхаус“, имам предвид?
	— Казва се „Лоуб“ — поправи ме тя.
	— „Лоуб“?
	— Вие го произнесохте „Лоб“. Правилното е „Лоуб“.
	Докато гледах как идеално начервените й и подозрително пухкави устни неколкократно повтарят името, ме напуши смях. Отпих от шампанското си, за да го прикрия.
	— Е, често ли идвате тук, в „Лоуб Боутхаус“? — не можах да се сдържа.
	— Не — отвърна тя. — Макар че една от приятелките ми се омъжи тук миналата година. Сватбата беше великолепна.
	— Не се и съмнявам. А с какво се занимавате?
	— Домакиня съм.
	— Домакиня! Майка ми също е домакиня. — Отпих отново от питието си. — Да бъдеш домакиня е просто чудесно.
	Видях Джош, който гледаше съсредоточено шефа си, и изражението му за миг ми напомни на физиономията на Том, когато молеше татко да му даде от картофите си. Изражението му бе разтревожено — или поне доколкото едно лице, което не можеше да помръдне вежди, би могло да изрази тревога. Напушваше ме смях и мислено се помолих на всички богове да успея да се сдържа.
	— Мая! — С ясно доловимо облекчение в гласа госпожа Дюмон — или поне предполагах, че с нея бях разговаряла досега — махна на една друга жена, която ни приближи и чиято идеална фигура бе перфектно подчертана от ментовозелена права рокля. Изчаках, докато двете разменят въздушни целувки.
	— Изглеждаш просто прелестно.
	— Както и ти. Много ми харесва роклята ти.
	— О, толкова е стара. Много си мила. Как е твоят скъп съпруг? Все говори за бизнес.
	— О, нали го знаеш Мичъл. — Госпожа Дюмон очевидно не можеше да продължи да пренебрегва присъствието ми. — Това е приятелката на Джошуа Райън. Много съжалявам, но не чух името ви. Тук е ужасно шумно.
	— Луиза — представих се аз.
	— Колко хубаво. Аз съм Криси. Половинката на Джефри. Нали познавате Джефри от отдел „Маркетинг и продажби“?
	— О, всички познават Джефри — възкликна госпожа Дюмон.
	— О, Джефри… — поклатих глава аз. После кимнах. После отново поклатих глава.
	— А вие с какво се занимавате?
	— С какво се занимавам ли?
	— Луиза е в модния бизнес. — Джош се появи до мен.
	— Определено имате индивидуален стил. Много харесвам британците, а ти, Малори? Стилът им е толкова интересен.
	Последва кратко мълчание, докато всички осмислят стила ми.
	— Луиза ще почва работа в „Дамска мода за всеки ден“.
	— Така ли? — попита Малори Дюмон.
	— Така ли? — възкликнах аз. — Да. Точно така.
	— Звучи вълнуващо. Какво чудесно списание. Трябва да намеря съпруга си. Извинете ме.
	След поредната вяла усмивка тя се отдалечи на главозамайващо високите си токчета редом с Мая.
	— Защо го каза? — попитах, пресягайки се за още една чаша шампанско. — Защото звучи по-добре от компаньонка на стара дама ли?
	— Не. Ти… просто изглеждаш като човек, който работи в модния бизнес.
	— Още ли се притесняваш от облеклото ми? — Погледнах двете жени във взаимно допълващи се рокли. Внезапно си спомних как се бе чувствала Агнес на подобни събития, както и за хилядите дискретни начини, по които жените могат да намекнат на други жени, че просто не се вписват.
	— Изглеждаш чудесно. Но така е по-лесно да се обясни твоят… твоята особена… уникалното ти разбиране за стил. А и донякъде е вярно.
	— Аз съм напълно щастлива с онова, което правя, Джош.
	— Но искаш да работиш в модния бизнес, нали? Не може вечно да се грижиш за онази старица. Виж, щях да ти го кажа по-късно, но снаха ми Деби познава една жена в маркетинговия отдел на „Дамска мода за всеки ден“. Каза, че ще се поинтересува дали нямат свободни места за стажанти или нещо подобно. Почти е сигурна, че ще се намери нещо. Какво ще кажеш? — Целият бе грейнал, сякаш ми поднасяше Светия граал.
	Пийнах от чашата си.
	— Добре.
	— Ето, видя ли. Вълнуващо е! — Продължаваше да ме гледа с вдигнати вежди.
	— Ура! — казах накрая.
	Той стисна рамото ми.
	— Знаех си, че ще се зарадваш. Добре. Да вървим. Следват семейните състезания. Искаш ли сода и лайм? Не мисля, че е добре да ни виждат, че пием повече от една чаша шампанско. Дай, аз ще взема тази.
	Взе чашата от ръката ми, остави я на таблата на минаващ сервитьор и излязохме на поляната.


	Предвид стилната обстановка и великолепието на природата, би трябвало да се насладя на следващите няколко часа. В крайна сметка бях казала „да“ на едно ново преживяване. Но истината бе, че се чувствах все по-малко на мястото си сред корпоративните двойки. Обичайният ритъм в разговорите им ми убягваше и когато бях част от случайна група, или мълчах като няма, или изглеждах глупава. Джош се спираше ту при един, ту при друг, като някакво целеустремено корпоративно торпедо, при всяко спиране лицето му бе заинтригувано и развълнувано, маниерите му — изискани и уверени. Усетих, че го наблюдавам и отново се питам какво, за бога, намира в мен. Изобщо не приличах на тези жени със стегнатите им тела и сияйна кожа, с немачкаемите рокли и разказите за некадърни бавачки и ваканции на Бахамите. Вървях подире му, повтарях лъжата за прохождащата си кариера в модния бранш и се усмихвах мълчаливо или се съгласявах, че да, наистина е много красиво тук, благодаря, и да, с удоволствие бих пийнала още една чаша шампанско, мъчейки се да игнорирам лакътя на Джош.
	— Харесва ли ви събитието?
	Жена с червена коса, подстригана на каре и толкова лъскава, че беше почти огледална, застана до мен, докато Джош се смееше с цяло гърло на шегата на един по-възрастен господин в бледосиня риза и спортен панталон.
	— О. Страхотно е. Благодаря.
	Вече бях станала много добра в усмихването и празните приказки.
	— Фелисити Либърман. Работя през две бюра от Джош. Той се справя отлично.
	Стиснах ръката й.
	— Луиза Кларк. Наистина е страхотен. — Отстъпих крачка назад и отпих от питието си.
	— До две години ще стане партньор във фирмата. Сигурна съм. Отдавна ли сте заедно?
	— Хм, всъщност не. Но се познаваме от повече време.
	Тя, изглежда, очакваше да кажа още нещо.
	— Преди това бяхме приятели. — Бях изпила твърде много и установих, че говоря повече, отколкото съм възнамерявала. — Тогава бях с друг човек, но двамата с Джош все се натъквахме един на друг. Той твърди, че ме бил чакал. Или поне чакал, докато скъсам с бившия ми. Което е доста романтично. После се случиха куп неща и… бам! Внезапно се оказа, че имаме връзка. Знаете как стават тези неща.
	— О, да. Такъв си е нашият Джош, умее да убеждава.
	Нещо в смеха й ме притесни.
	— Умее да убеждава? — повторих след миг.
	— Заведе ли и вас в шепнещата арка?
	— Какво?
	Сигурно беше забелязала шокираното ми изражение. Наведе се към мен.
	— „Фелисити Либърман, ти си най-сладкото момиче в целия Ню Йорк“. — Погледна към Джош, после продължи с извинителен тон: — О, не ме гледайте така. Връзката ни не беше сериозна. Но Джош наистина ви харесва. Често говори за вас на работа. Безспорно има сериозни намерения. Но, господи, мъжете и техните заучени номера, нали?
	Опитах се да се засмея.
	— Така си е.
	Докато стане време господин Дюмон да произнесе леко самохвалната си реч и двойките да се разотиват по домовете си, вече тънех в подранил махмурлук. Джош държеше отворена вратата на чакащото такси, но аз заявих, че предпочитам да повървя.
	— Не искаш ли да идем у нас? Можем да хапнем нещо.
	— Уморена съм. А и Марго има час при лекаря утре — казах аз. Лицето ме болеше от фалшивите усмивки.
	Той се взря изпитателно в лицето ми.
	— Ядосана си ми.
	— Не съм ти ядосана.
	— Ядосана си ми заради онова, което казах за работата ти. — Хвана ръката ми. — Луиза, не исках да те разстройвам, скъпа.
	— Но искаш да съм друга. Мислиш, че съм под нивото им.
	— Не. Мисля, че си страхотна. Просто можеш да постигнеш повече, защото имаш потенциал, а аз…
	— Не го казвай, става ли? Онова за потенциала. Звучи снизходително и обидно… Ами просто не искам да ми го казваш. Никога. Разбра ли?
	— Уха. — Джош хвърли поглед през рамо, може би да провери дали някой колега не ни гледа. Хвана ме за лакътя. — Добре, ще ми кажеш ли какъв е проблемът?
	Вторачих се в обувките си. Не исках да казвам нищо, но не можах да се сдържа.
	— Колко?
	— Какво колко?
	— С колко жени си го правил? Онова с арката?
	Това го изненада. Вдигна очи към небето и за миг се извърна.
	— Фелисити.
	— Да. Фелисити.
	— Ами не си първата. Но беше хубаво, нали? Мислех, че ще ти хареса. Виж, просто исках да те накарам да се усмихнеш.
	Двамата стояхме от двете страни на вратата на таксито, докато броячът му работеше, а шофьорът вдигна очи в огледалото за обратно виждане и продължи да чака.
	— И наистина те накара да се усмихнеш, нали? Беше хубав момент. Не беше ли хубаво?
	— Но вече си преживял този момент. С друга.
	— Стига, Луиза. Аз да не би да съм единственият мъж, на когото си казвала мили неща? За когото си се обличала красиво? Или с когото си правила секс? Не сме тийнейджъри. Имаме минало.
	— И изпитани трикове с доказано действие.
	— Не е честно.
	Поех си въздух.
	— Съжалявам. Не става дума само за арката. Не се чувствам комфортно на подобни мероприятия. Не съм свикнала да се преструвам на такава, каквато не съм.
	Усмивката му се върна на лицето, изражението му се смекчи.
	— Хей, ще свикнеш. Не са лоши хора, след като ги опознаеш. Дори и онези, с които съм излизал преди. — Опита се да се усмихне.
	— Щом казваш.
	— Ще идем на някой от дните с мачове. Там всичко е по-непринудено. Ще ти хареса.
	Усмихнах се.
	Той се наведе и ме целуна.
	— Всичко наред ли е? — попита той.
	— Наред е.
	— Сигурна ли си, че не искаш да дойдеш с мен?
	— Трябвала видя как е Марго. Освен това ме боли главата.
	— Така става, като прекалиш с алкохола! Пий много вода. Сигурно си се обезводнила. Ще се чуем утре.
	Целуна ме, качи се в таксито и затвори вратата. Стоях загледана в него, а той ми махна, после чукна два пъти по преградата, за да даде знак на шофьора да потегли.


	Когато се върнах, погледнах часовника във фоайето и се изненадах, че е едва шест и половина. Следобедът ми се бе сторил дълъг колкото няколко десетилетия. Свалих си обувките и изпитах огромното облекчение, което само жена може да изпита, когато свитите й пръсти най-сетне потънат в мек килим, после се качих до апартамента на Марго боса, хванала обувките си в ръка. Бях уморена и сърдита, без да мога да определя точната причина, сякаш бях помолена да участвам в игра, чиито правила не разбирах. Имах усещането, че бих предпочела да съм където и да било другаде. И все си мислех за думите на Фелисити Либърман: „Заведе ли и вас в шепнещата арка?“.
	Влязох и се наведох да поздравя Дийн Мартин, който дотича с подскоци от другия край на коридора. Набръчканата му муцунка изразяваше такова задоволство, че беше трудно да остана в лошо настроение. Седнах на пода в коридора и го оставих да скача върху мен, мъчейки се да оближе лицето ми с розовия си език, докато накрая отново можех да се усмихна.
	— Аз съм, Марго — викнах аз.
	— Е, нямаше как да си помисля, че е Джордж Клуни — дойде отговорът й. — Жалко. Как бяха степфордските съпруги? Успя ли вече и теб да превърне в тяхно копие?
	— Беше чудесен следобед, Марго — излъгах аз. — Всички бяха много мили.
	— Толкова ли беше зле? Би ли ми донесла чашка вермут, ако случайно минаваш през кухнята, скъпа?
	— Какво, за бога, е вермут? — тихо попитах кучето, но то седна да си почеше ухото със задния си крак.
	— Сипи си и на теб, ако искаш — добави тя. — Предполагам, че имаш нужда.
	Тъкмо се изправях на крака, когато телефонът ми звънна. За момент се стреснах — вероятно беше Джош, а не исках още да говоря с него, но когато погледнах екрана, видях, че е домашният ни номер. Притиснах телефона към ухото си.
	— Татко?
	— Луиза? О, слава богу.
	Погледнах си часовника.
	— Наред ли е всичко? При вас вече е полунощ.
	— Миличка, имам лоши новини. За дядо.


>	Двадесет и шеста глава

C>
#	„В памет на Албърт Джон Комптън — Дядо“
#	Заупокойна служба:
	Енорийска църква „Света Мери и Вси Светии“, Стортфолд Грийн
	23 април, 12:30 ч.
	Всички са поканени на лека закуска след това в бара „Лафинг Дог“ на улица „Пайнмаут“
	Не е нужно да носите цветя, но можете да направите дарение към Фонда за пострадалите жокеи.
	„Сърцата ни са празни, но сме благословени с любовта си към теб.“
C$


	Три дни по-късно отлетях за дома навреме за погребението. Бях сготвила на Марго храна за десет дни, грижливо замразена на порции, и бях оставила инструкции на Ейшък да се качва до апартамента й поне веднъж дневно под някакъв претекст, за да се увери, че е добре, или за да не се наложи да вляза седмица по-късно в зона с опасност от биологична зараза. Отложих за по-късно един от редовните й болнични прегледи, погрижих се да има чисти чаршафи, достатъчно храна за Дийн Мартин и платих на Магда, професионален гледач на кучета, за да го разхожда два пъти дневно. Категорично забраних на Марго да я уволнява още на първия ден. Казах на момичетата от магазина за винтидж дрехи, че ще отсъствам. Видях се два пъти с Джош. Той ме погали по косата, изказа съболезнованията си и сподели, че помни как се е чувствал, когато починал неговият дядо. Едва когато най-сетне бях в самолета, си дадох сметка, че хилядите задачи, които си бях поставила, са били начин да избегна действителността.
	Дядо го нямаше.
	Бе получил още един удар, така беше казал татко. С мама си приказвали в кухнята, докато дядо гледал надбягванията, и мама отишла да го попита дали иска да му сипе още чай, а той си бил отишъл толкова тихо и кротко, че минали петнадесет минути, преди да се усетят, че не е просто заспал.
	— Изглеждаше толкова спокоен, Лу — каза ми той, докато пътувахме в минивана от летището. — Главата му бе леко наклонена настрани, а очите му бяха затворени, сякаш си дремва. Светла му памет, никой от нас не искаше да го загуби, но не е ли това хубав начин да си отидеш? В любимия си стол, в собствения си дом, пред стария телевизор. Даже не беше заложил на това надбягване, така че не се е запътил към отвъдното със съжаление, че ще изтърве печалбата. — Той се опита да се усмихне.
	Аз бях вцепенена. Едва когато влязох след татко у дома и видях празния стол, успях да се убедя, че действително се е случило. Никога повече нямаше да го видя, нямаше да усетя гърба му под пръстите си, когато го прегръщах, никога повече нямаше да му приготвя чай или да разгадая мълчаливия му поглед, или да се шегувам с него, че мами на судоку.
	— О, Лу. — Мама се появи откъм коридора и ме прегърна силно.
	Аз също я прегърнах и усетих как сълзите й попиват върху рамото ми, докато татко стоеше зад нея, потупваше я по гърба и мърмореше:
	— Хайде, стига, скъпа. Всичко е наред. Всичко ще се оправи. — Сякаш, ако го повтореше достатъчно много пъти, наистина щеше да се случи.


	Колкото и да обичах дядо, понякога се чудех дали когато си отидеше, мама нямаше да се почувства донякъде освободена от отговорността да се грижи за него. Животът й толкова дълго бе тясно свързан с неговия, че тя бе успявала да отделя съвсем мъничко време за себе си; последните няколко месеца здравето му се бе влошило дотолкова, че се бе наложило тя да се откаже дори от любимите си вечерни курсове.
	Но грешах. Тя беше безутешна и сякаш всеки миг щеше да се разплаче. Укоряваше се, че не е била в стаята, когато си е отишъл, просълзяваше се при вида на вещите му и мисълта дали бе направила всичко необходимо, не й даваше мира. Беше неспокойна, сякаш изгубена без някой, за когото да се грижи. Ставаше и сядаше, оправяше възглавничките, проверяваше часовника за ангажимент, който вече не съществуваше. Когато беше много нещастна, тя чистеше до припадък, обираше несъществуващ прах от ламперията и търкаше подовете, докато кокалчетата й се разранят до кръв. Вечерта седяхме с нея край кухненската маса, докато татко отиде в бара — уж да уреди последните подробности около почерпката след погребението, и тя изливаше четвъртата чаша чай, която бе приготвила по невнимание за човек, който вече не беше тук, когато най-после зададе въпросите, които я бяха измъчвали, откакто бе починал:
	— Ами ако съм могла да направя нещо? Ако го бяхме завели в болницата за допълнителни изследвания? Може би щяха да видят, че съществува опасност от нов удар. — Ръцете й мачкаха нервно кърпичката.
	— Но ти си направила всичко това. Водила си го на хиляди прегледи.
	— Помниш ли, когато изяде два пакета шоколадови бисквити? Може това да го е довършило. Според всички съвременни изследвания захарта е дяволска работа. Трябваше да ги сложа на по-високия рафт. Не трябваше да го оставям да яде от онези проклети торти…
	— Той не беше дете, мамо.
	— Трябваше да го карам да си яде зеленчуците. Но беше много трудно. Не може да храниш възрастен с лъжица в устата. О, божичко, не исках да обидя никого. Очевидно при Уил беше различно…
	Сложих длан върху нейната и видях как лицето й се набръчква и облива в сълзи.
	— Никой не би могъл да го обича повече, мамо. Никой не би могъл да се грижи по-добре за дядо от теб.
	Истината бе, че скръбта й ме караше да се чувствам неудобно. Твърде много приличаше на чувствата, които самата бях изпитала не чак толкова отдавна. Странях от нейната мъка, сякаш бе заразна, опитвах се да съм заета с друго, за да не се налага да я усещам твърде надълбоко.


	Същата нощ, докато мама и татко преглеждаха документи от адвоката, отидох в стаята на дядо. Беше оставена непокътната, с оправено легло, притурката на вестника с надбягванията на стола, две от състезанията за следобеда, заградени със синя химикалка.
	Седнах на ръба на леглото, прокарах показалец по бродерията на бялата покривка. На нощното шкафче имаше снимка на баба от петдесетте години, с подредени къдрици и широка и блага усмивка. Спомнях си я бегло. Но дядо беше неизменна част от детството ми, първо в малката къщичка по-надолу по улицата, където двете с Трина тичахме да хапнем нещо сладко в събота следобед, докато мама стоеше на вратата, а после, през последните петнадесет години, в стаята му у дома, с милата му, треперлива усмивка, която сякаш огряваше деня ми, или неизменното му присъствие във всекидневната с вестник и чаша чай в ръка.
	Спомних си историите, които ни разказваше, когато бяхме малки, за службата му във флота (онези за безлюдните острови и маймуните по кокосовите палми може и да не са били съвсем истински), пържените филийки, които приготвяше в почернелия тиган — това бе единственото, което умееше да готви — и как, когато бях много малка, той разказваше някаква шега на баба и чак й излизаха сълзи от смях. После се замислих за последните му години, когато го бях приемала едва ли не като част от мебелировката. Не му бях писала. Не му се бях обаждала. Просто го приемах за даденост. Дали беше имал нещо против? Дали бе искал да говори с мен?
	Дори не се бях сбогувала с него.
	Спомних си думите на Агнес, че сърцата на онези от нас, които са далеч от дома, винаги ще са на две места. Разперих длан върху бродираната покривка. И най-накрая заплаках.


	В деня на погребението слязох и заварих мама да чисти усилено за опечалените, макар, доколкото ми беше известно, да не очаквахме никого у дома. Татко седеше до масата и изглеждаше леко объркан — което бе обичайното му изражение, когато говореше с мама напоследък.
	— Няма нужда да започваш работа, Джоузи. Няма нужда да правиш нищо.
	— Е, все някак трябва да си запълвам времето. — Мама си свали сакото и го сгъна грижливо върху облегалката на стола, преди да застане на колене, за да се разправи с някакво невидимо мръсно петънце зад шкафа. Татко безмълвно тикна към мен чиния и нож.
	— Просто казвах, Лу, скъпа, че майка ти няма защо да се захваща с нещо на мига. Тя иска да отиде в Центъра за намиране на работа веднага след заупокойната служба.
	— Ти се грижеше за дядо години наред, мамо. Сега трябва да отделиш малко време за себе си.
	— Не. Чувствам се по-добре, когато правя нещо.
	— Няма да ни останат шкафове, ако продължиш да ги търкаш така жестоко — измърмори татко.
	— Седни. Моля те. Трябва да хапнеш нещо.
	— Не съм гладна.
	— За бога, жено. Ще ми докараш удар, ако продължаваш така. — Той трепна в мига, в който го изрече. — Извинявай. Съжалявам. Не исках да кажа…
	— Мамо? — Отидох до нея, защото тя явно не ме чуваше. Сложих ръка на рамото й и тя застина. — Мамо.
	Изправи се на крака. Избърса лице с длан и погледна през прозореца.
	— Каква полза от мен сега?
	— Какво имаш предвид?
	Тя нагласи колосаното бяло дантелено перденце.
	— Вече никой не се нуждае от мен.
	— О, мамо, аз се нуждая от теб. Всички се нуждаем от теб.
	— Но ти не си тук, нали? Никой от вас не е. Даже Том. Всички сте надалеч.
	Спогледахме се с татко.
	— Това не значи, че нямаме нужда от теб.
	— Дядо беше единственият, който разчиташе на мен. Даже и на теб, Бърнард, не ти трябва повече от пай и бира в бара в другия край на улицата. Какво да правя аз сега? На петдесет и осем години съм и не ме бива в нищо. Цял живот съм се грижила за някой друг, а сега вече никой не се нуждае от мен.
	Очите й се напълниха със сълзи. За миг се ужасих, че ще се разреве с цяло гърло.
	— Винаги ще се нуждаем от теб, мамо. Не знам какво бих правила без теб. Ти си като основите на една сграда. Може и да не те виждам постоянно, но знам, че си тук. Подкрепяш ме. Крепиш всички ни. Убедена съм, че и Трина би казала същото.
	Тя ме погледна с тревожни очи, сякаш не бе сигурна в какво да вярва.
	— Така е. А това… просто е тежък момент. Нуждаем се от време, за да го приемем. Но помниш ли какво стана, когато започна вечерните курсове? Колко се вълнуваше тогава? Казваше, че сякаш откриваш нови качества в себе си? Е, така ще стане и сега. Важно е най-сетне да посветиш известно време на себе си.
	— Джоузи — тихо се обади татко, — ще пътуваме. Ще правим всички онези неща, които не успявахме досега, защото не можехме да го оставим сам. Може да ти дойдем на гости, Лу. Екскурзия до Ню Йорк! Виждаш ли, скъпа, животът ти не е свършил, просто ще бъде различен.
	— Ню Йорк? — попита мама.
	— О, боже, много бих се радвала — казах и извадих филийка от тостера. — Ще ви намеря хубав хотел и ще обиколим всички забележителности.
	— Наистина ли?
	— Може дори да се срещнем с онзи милионер, за когото работиш — подхвърли татко. — Да ни даде някой и друг съвет?
	Така и не им бях казала за промененото си положение. Просто хапвах препечена филийка с безизразно лице.
	— Ние ли? Да идем в Ню Йорк? — невярващо възкликна мама.
	Татко се протегна за кутия салфетки и ми ги подаде.
	— Ами защо не? Имаме спестявания. Не можеш да ги отнесеш със себе си в отвъдното. Старецът го знаеше добре. Не трябва да очакваме големи изненади в завещанието му, нали, Луиза? Страх ме е да мина край букмейкъра, за да не би да изскочи и да ми каже, че дядо му дължи петарка.
	Мама изпъна рамене, стиснала парцала в ръка. Погледна встрани.
	— Ние тримата в Ню Йорк. Е, няма ли да е страхотно?
	— Можем да проверим полетите още довечера. — За миг се зачудих дали не мога да убедя Марго да каже, че фамилията й е Гопник.
	Мама вдигна ръка към бузата си.
	— О, мили боже, правя си планове, а тялото на дядо още не е изстинало. Какво ще си помисли?
	— Ще си помисли, че е чудесно. Дядо би се зарадвал на този план.
	— Наистина ли смяташ така?
	— Убедена съм. — Пресегнах се и я прегърнах. — Той е обиколил света, докато е бил във флота, нали? Сигурна съм и че би се зарадвал, ако отново се върнеш към лекциите в образователния център за възрастни. Няма смисъл да загърбваш всичко, което си научила през последната година.
	— Макар да съм почти сигурен, че той би се радвал, ако ми оставяш вечерята във фурната, преди да излезеш — обади се татко.
	— Хайде, мамо. Нека да мине днешният ден и после ще почнем да планираме. Ти направи всичко, което можеше да се направи, и съм убедена, че дядо би казал, че заслужаваш следващият етап от живота ти да е приключение.
	— Приключение — замисли се мама. Взе салфетка от татко и попи ъгълчето на окото си. — Как съм отгледала толкова мъдри дъщери, а?
	Татко вдигна вежди и с ловко движение отмъкна филийката от чинията ми.
	— Е, това очевидно се дължи на бащинското влияние. — Той изохка, когато мама го перна с кърпата по тила, но след като тя се обърна, ми се усмихна с огромно облекчение.


	Погребението мина, както минава обичайно в такива случаи, с различни проявления на скръб, малко сълзи, а голяма част от събраните опечалени тайничко съжаляваха, чене знаят повечето химни. Не беше прекомерно голямо множество, както любезно се изрази свещеникът. Дядо толкова рядко бе излизал през последните месеци, че малцина от приятелите му бяха разбрали, че е починал, макар че мама беше публикувала некролог в „Стортфолд Обзървър“. Или пък повечето от тях вече бяха починали — при няколко от опечалените бе трудно да се направи разлика.
	До гроба стоях до Трина, с напрегнато лице, и изпитах особена сестринска благодарност, когато ръката й се прокрадна към моята и я стисна. Погледнах през рамо и видях Еди да стиска ръката на Том, който тихичко подритваше една маргаритка в тревата и се мъчеше да не се разплаче или пък си мислеше за трансформъри или полуизядената бисквитка, която бе пъхнал в тапицерията на катафалката.
	Чух свещеникът да произнася познатите думи за прахта и пепелта и очите ми се напълниха със сълзи. Избърсах ги с кърпичка. А когато вдигнах поглед, от другата страна на гроба и леко назад в малката групичка опечалени видях Сам. Сърцето ми прескочи. Заля ме гореща вълна от емоции, нещо средно между страх и гадене. За кратък миг очите ни се срещнаха над хората, аз примигнах и извърнах поглед. Когато отново погледнах, него го нямаше.


	На бюфета в кръчмата, където се поднасяше закуска за опечалените, той се озова до мен. Никога не го бях виждала в костюм и сега ми се стори едновременно толкова красив и непознат, че за миг останах без дъх. Реших да реагирам на ситуацията възможно най-зряло и се престорих, че не го забелязвам, вторачвайки се напрегнато в чиниите със сандвичи като човек, който явно съвсем наскоро е бил запознат с идеята за поднесена на маса храна.
	Той просто си стоеше и изчакваше да вдигна очи, а после тихо каза:
	— Съжалявам за дядо ти. Знам колко сплотено семейство сте.
	— Не чак толкова, очевидно, иначе щях да съм тук. — Заех се да подреждам салфетките на масата, макар че мама беше платила за сервитьори.
	— Ами да, животът понякога ни поднася изненади.
	— Уверих се в това. — За миг затворих очи и се опитах да преглътна укора в тона си. Поех си въздух и най-сетне го погледнах, като старателно поддържах неутрално изражение. — Е, как си?
	— Не твърде зле, благодаря. А ти?
	— О. Супер.
	Стояхме мълчаливи за момент.
	— Как е къщата ти?
	— Довършвам я и следващия месец ще се нанеса.
	— Уха. — За момент се сепнах и забравих за неловкото положение. Струваше ми се невероятно някой, когото познавам, да може да построи къща от основи. Бях я видяла, когато беше само бетонна площадка на земята. Но той бе успял. — Това е… това е забележително.
	— Така е. Но ще ми липсва старият железопътен вагон. Харесваше ми да живея там. Всичко бе… просто.
	Спогледахме се, после извърнахме погледи.
	— Как е Кейти?
	Съвсем кратка пауза.
	— Добре е.
	Майка ми се появи до мен с табла с наденички.
	— Лу, миличка, би ли погледнала къде е Трина? Щеше да поднесе тези неща вместо мен… о, не. Ето я. Би ли й ги занесла? Там има хора, които нищичко не са хапнали… — Тя внезапно видя с кого говоря. Грабна таблата от ръцете ми. — Извинявай. Много съжалявам. Не исках да ви прекъсвам.
	— Не ни прекъсваш — казах малко по-натъртено, отколкото възнамерявах. Стиснах ръба на таблата.
	— Аз ще я взема, миличка — каза тя и задърпа таблата към себе си.
	— И аз мога. — Стисках я толкова здраво, че кокалчета ми побеляха от усилието.
	— Лу. Пусни. Таблата — нареди тя. Очите й ме пронизаха. Най-накрая отпуснах леко хватката и тя побърза да се махне.
	Двамата със Сам стояхме до масата. Усмихнахме се неловко един на друг, но усмивките ни бързо се стопиха. Взех една чиния и сложих морковено резенче в нея. Не бях сигурна, че изобщо мога да хапна нещо, но ми се струваше странно да стоя там с празна чиния.
	— Е, ще поостанеш ли?
	— Само седмица.
	— Как е животът отвъд океана?
	— Интересен. Уволниха ме.
	— Лили ми каза. Напоследък я виждам често покрай Джейк.
	— Да, това е… изненадващо. — Зачудих се какво ли му бе разказала Лили за посещението им.
	— Не и за мен. Очаквах го от мига, в който се видяха. Знаеш, че тя е страхотна. Двамата са щастливи.
	Кимнах в знак на съгласие.
	— Тя говори много. За страхотния ти приятел и как си се съвзела и си стъпила отново на крака след уволнението, как си намерила ново жилище и за работата ти в магазина за винтидж дрехи. — Явно и той като мен бе запленен от солените пръчици на масата. — Явно всичко се е подредило. Тя направо те боготвори.
	— Съмнявам се.
	— Каза, че Ню Йорк ти отива. — Той сви рамене. — Но май и двамата го знаем.
	Погледнах го крадешком, докато той гледаше встрани, и се зачудих — с онази малка част от съзнанието си, която не умираше бавно в момента — как двама души, които някога са били толкова близки, сега едва успяват да разменят две думи.
	— Имам нещо за теб. В стаята ми у дома — рязко смених темата. Не съм напълно сигурна откъде се появиха думите. Донесох го последния път, но… нали знаеш.
	— Нещо за мен?
	— Не точно. Бейзболна шапка на „Никс“. Купих я… преди известно време. Когато ми разказа за сестра ти. Тя не е успяла да посети Ню Йорк, но си помислих, че на Джейк може да му хареса.
	Той се вторачи в мен.
	Сега беше мой ред да сведа поглед към обувките си.
	— Идеята е глупава — казах аз. — Мога да я дам на някой друг. Лесно ще намеря фен на „Никс“ в Ню Йорк. А и май не трябва да ти правя подаръци.
	— Не. Не. Много ще му хареса. Много мило от твоя страна. — Някой натисна клаксон отвън и Сам погледна към прозореца. Зачудих се дали Кейти не го чака в колата.
	Не знаех какво да кажа. Изглежда, нямаше верен отговор в случая. Опитах се да преглътна буцата, която се бе надигнала в гърлото ми. Сетих се за бала на Стрейджър — тогава бях предположила, че на Сам никак няма да му хареса, че няма да има подходящ костюм. Защо си го бях помислила? Този, с който беше, му стоеше като излят.
	— Аз… ще я изпратя. Знаеш ли какво? — казах, след като вече не можех да понасям напрежението. — Мисля, че е най-добре да помогна на мама с онези… на таблата… Има наденички, които…
	Сам направи крачка назад.
	— Разбира се. Само исках да ти изкажа съболезнованията си. Оставям те на мира.
	Той се извърна и лицето ми се сбърчи. Хубавото бе, че на това място никой нямаше да сметне подобно изражение за странно. И тогава, преди да успея да прикрия чувствата си, той се обърна към мен.
	— Лу — тихо каза той.
	Не можех да говоря. Само поклатих глава. После го видях как си проправя път между хората и излиза.


	Същата вечер мама ми даде малък пакет.
	— От дядо ли е? — попитах.
	— Не ставай смешна — отвърна тя. — Дядо не е купувал подарък за никого през последните десет години. От твоя приятел Сам. Като го видях днес, и се сетих. Остави го тук последния път, когато беше у дома. Не бях сигурна какво искаш да направя с него.
	Взех малката кутийка и внезапно си спомних спора ни на кухненската маса. „Весела Коледа“, бе казал тогава той и я бе оставил, преди да си тръгне.
	Мама се обърна и се зае да мие чинии. Отворих пакета внимателно, като разгръщах всеки слой опаковъчна хартия с пресилено старание, като човек, който отваря наследство от отминала епоха.
	Вътре имаше емайлирана значка във формата на линейка, вероятно от петдесетте години. Червеният й кръст бе от мънички червени камъчета, които можеше да са рубини или пък обикновено стъкло. Все едно блестеше в ръката ми. Малка бележка бе пъхната в капака на кутийката.
C>
	„Да ти напомня за мен, докато сме разделени. С много любов, твоят парамедик Сам. ххх“
C$
	Държах я в дланта си, а мама дойде да надникне над рамото ми. Тя рядко решава да премълчи нещо. Но този път само стисна рамото ми, целуна ме по главата и отново се зае с чиниите.


>	Двадесет и седма глава

C>
	Скъпа Луиза Кларк,
	Казвам се Винсънт Уебър — внук на Марго Уебър, както я познавам. Но ти, изглежда, я знаеш с моминското й име — Де Уит.
	Съобщението ти ме изненада, тъй като баща ми не говори изобщо за майка си — честно казано, дълги години дори си мислех, че вече не е между живите, макар сега да съзнавам, че никой не ми го е казвал конкретно.
	След като получих съобщението ти, попитах майка ми и тя каза, че отношенията им са охладнели още преди аз да се родя, но се замислих и реших, че това няма нищо общо с мен и че бих се радвал да науча повече за нея (усещам намек, че здравословното й състояние не е много добро?). Не мога да повярвам, че имам още една баба!
	Моля те, пиши ми пак. И благодаря за усилията.
	Винсънт Уебър (Вини)
C$


	Той дойде в уреченото време в сряда следобед, в първия наистина топъл майски ден, когато улиците бяха пълни с дръзко разголена плът и нови слънчеви очила. Не бях казала на Марго, защото: а) знаех, че ще побеснее, и б) имах силното предчувствие, че просто ще излезе на разходка, докато той си тръгне. Отворих входната врата и ето че той стоеше там — висок рус мъж с ухо, надупчено на поне седем места, обут с размъкнат спортен панталон в стил четиридесетте години, комбиниран с яркочервена риза, огледално излъскани кафяви кожени обувки и метнат на раменете шарен плетен пуловер.
	— Ти ли си Луиза? — попита той, когато се наведох да вдигна развълнуваното куче.
	— О, боже — възкликнах, докато бавно го оглеждах от глава до пети. — Двамата с нея сте си лика-прилика. — Поканих го да влезе и заговорихме шепнешком в корида. Минаха поне две минути, в които Дийн Мартин джафкаше и ръмжеше, преди тя да извика:
	— Кой беше на вратата, скъпа? Ако е онази ужасна жена на Гопник, кажи й, че свиренето й на пиано е показно и антиментално. И това го казва човек, който някога е слушал Либерачи. — После се закашля.
	Тръгнах назад и го подканих да влезем във всекидневната. Отворих вратата.
	— Марго, имаш гост.
	Тя се обърна, намръщи се леко, облегнала ръце на стола, и продължи да го изучава още десетина секунди.
	— Не те познавам — отсече тя.
	— Това е Винсънт, Марго. — Поех си въздух. — Твоят внук.
	Тя го зяпна.
	— Здравейте, госпожо Де Уит… бабо. — Той тръгна към нея с усмивка, после се наведе и клекна пред нея, а тя се вторачи в лицето му.
	Изражението й бе толкова напрегнато и сурово, че реших, че ще му се развика, но после тя издаде някакъв звук, наподобяващ хълцане. Устата й остана отворена, а костеливите й старчески ръце се вкопчиха в ръкавите му.
	— Ти дойде — каза тя с тих и замечтан глас, леко накъсан, сякаш извираше дълбоко от гърдите й. — Ти дойде.
	Не откъсваше поглед от него и очите й пробягваха по чертите му, сякаш вече намираха прилики, общо минало, пробуждаха отдавна забравени спомени.
	— О, толкова много приличаш на баща си. — Тя протегна ръка и го докосна.
	— Ще ми се да мисля, че имам по-добър вкус — усмихнато отвърна Винсънт и Марго се разсмя високо.
	— Дай да те видя. О, боже. О, толкова си хубав. Но как ме намери? Баща ти знае ли за…? — Тя тръсна глава, сякаш да спре потока от въпроси, а кокалчетата й направо побеляха от стискане на ръкавите му. После се обърна към мен, сякаш за миг бе забравила, че изобщо съм там. — Е, не знам какво толкова зяпаш, Луиза. Всеки нормален човек би предложил на горкия човек едно питие. Мили Боже. Понякога нямам никаква представа какво, за Бога, изобщо правиш тук.
	Винсънт явно се сепна от тона й, но аз само се обърнах и тръгнах към кухнята с грейнало лице.


>	Двадесет и осма глава

	Това беше моментът, заяви Джош и плесна с ръце. Беше сигурен, че ще получи повишението. Конър Ейлс не беше поканен на вечеря. Кармайн Трент, който наскоро бил прехвърлен от правния отдел, не беше поканен на вечеря. Скот Маккий, мениджърът на корпоративни клиенти, бил поканен на вечеря точно преди да стане мениджър, и според него Джош вече наполовина бе спечелил битката.
	— Не искам да звуча прекалено самоуверено, но всичко опира до социалното положение, Луиза — каза той, докато се оглеждаше. — Повишават само хора, с които могат да общуват. Знанията не са чак от такова значение. Чудех се дали да не почна да играя голф. Те всички играят голф. Но не съм играл, откакто бях на тринадесет. Какво мислиш за тази вратовръзка?
	— Чудесна е. — Беше вратовръзка. Не знаех какво друго да кажа. Всички и бездруго бяха сини. Той я върза с бързи и уверени движения.
	— Обадих се на татко вчера и той ми каза, че най-важното било да си даваш вид, че не зависиш от това, разбираш ли? Сякаш… сякаш съм амбициозен и тотално отдаден на компанията, но също така бих могъл да ида в друга фирма по всяко време, защото съм ужасно търсен кадър. Трябва да изпитват лек страх, че може да ги изоставиш, ако не ти дават дължимото, разбираш ли?
	— О, да.
	Бяхме водили този разговор вече поне четиринадесет пъти през изминалата седмица. Не бях сигурна, че от мен дори се очаква да отговарям. Отново погледна отражението си, изглежда, остана доволен, след което дойде до леглото и се наведе, за да ме погали по косата.
	— Ще мина да те взема точно в седем, става ли? Гледай да си разходила онова куче, за да не се наложи да те чакам. Не искам да закъсняваме.
	— Ще бъда готова.
	— Хубав ден. Хей, страхотно е, че си намерила роднините на старата дама, нали? Браво на теб. Извършила си едно добро дело.
	Целуна ме звучно, вече развълнуван от мисълта за предстоящия ден, и излезе.
	Известно време останах в леглото му в същата поза, облечена в една от неговите тениски и обгърнала коленете си. После станах и излязох от апартамента му.


	Още бях разсеяна, докато отивах с Марго на сутрешния й преглед в болницата, облегнала глава на прозореца на таксито и придавайки си вид, че я слушам.
	— Просто ме остави тук, скъпа — каза Марго, докато й помагах да слезе. Пуснах ръката й, когато тя стигна до двойните врати на входа и те се разтвориха, сякаш да я погълнат.
	Това бе обичайната ни практика при всеки преглед. Оставах навън с Дийн Мартин, а тя бавно се отправяше навътре, след което се връщах след около час или когато ме повикаше.
	— Не знам какво ти става тази сутрин. Много си разсеяна, Луиза. Безполезна си. — Стоеше на входа и ми подаде каишката.
	— Благодаря, Марго.
	— Все едно пътуваш със слабоумен. Мислите ти явно са другаде и изобщо не ставаш за компания. Трябваше да ти повторя три пъти едно и също нещо, преди да ме чуеш.
	— Извинявай.
	— Е, гледай да посветиш цялото си внимание на Дийн Мартин, докато съм вътре. Той адски се разстройва, когато го пренебрегват. — Тя вдигна показалец. — Сериозно говоря, момиче. Ще разбера, ако е така.
	Бях стигнала почти до кафето с масите навън и приятният сервитьор, когато осъзнах, че още стискам чантата й. Изругах и хукнах да се връщам.
	Втурнах се към рецепцията, без да обръщам внимание на укорителните погледи на чакащите пациенти, които гледаха строго кучето, сякаш бях влязла с ръчна граната.
	— Здравейте! Трябва да предам тази чанта — портмоне на госпожа Марго де Уит. Бихте ли ми казали къде мога да я намеря? Моля ви. Аз съм нейната болногледачка.
	Жената не вдигна поглед от екрана.
	— Не можете ли да й се обадите?
	— Тя е над осемдесетгодишна. Не вярва в мобилните телефони. А дори и да имаше такъв, щеше да е в чантата й. Моля ви. Ще й трябва. Тук са хапчетата й, бележките й, други неща.
	— Има ли час за преглед за днес?
	— В единадесет и петнадесет. Марго де Уит. — Казах го буква по буква за всеки случай.
	Жената на рецепцията прегледа списъка, като прокарваше пръст с екстравагантен маникюр по екрана.
	— Добре. Да, намерих я. Онкологията е натам, през двойните врати вляво.
	— Извинете, какво?
	— Онкологията. Надолу по главния коридор, после през двойните врати вляво. Ако е при лекаря, можете да оставите чантата й на някоя от сестрите. Или да им кажете къде ще я чакате.
	Гледах я вторачено и очаквах да ми се извини, че е допуснала грешка. Най-накрая и тя ме погледна с въпросително изражение, сякаш питаше защо още стоя втрещена пред нея.
	— Благодаря — тихо казах и изведох Дийн Мартин навън на слънце.


	— Защо не ми каза?
	Марго седеше в таксито, упорито извърнала лице от мен, с Дийн Мартин в скута й.
	— Защото не е твоя работа. Ти щеше да кажеш на Винсънт. А не искам да се чувства длъжен да ме посещава само заради някакъв тъп рак.
	— Каква е прогнозата?
	— Не е твоя работа.
	— Как… как се чувстваш?
	— Точно както и преди да почнеш да задаваш тъпи въпроси.
	Всичко ми се изясни. Хапчетата, честите посещения в болницата, отслабеният апетит. Неща, които преди бях отдавала на напредналата й възраст или твърде внимателната американска частна здравна система, бяха прикривали много по-сериозно заболяване. Чувствах се зле.
	— Не знам какво да кажа, Марго. Чувствам се…
	— Не ме интересуват твоите чувства.
	— Но…
	— Недей сега да ми хленчиш — сопна се тя. — Какво стана с прословутата английска сдържаност? Ти да не си бебе?
	— Марго…
	— Не подлежи на обсъждане. Няма какво да обсъждаме. Ако ще настояваш да ме глезиш и да се суетиш около мен, най-добре си намери друго място за живеене.
	Когато пристигнахме в „Лейвъри“, тя излезе от таксито необичайно пъргаво. Докато платя на шофьора, вече беше влязла във фоайето без мен.


	Исках да говоря с Джош за случилото се, но когато му писах съобщение, той ми отвърна, че е много зает и ще си поговорим вечерта. Нейтън бе ангажиран с господин Гопник. Илария можеше да се стресне или да започне да се отбива по всяко време и да досади на Марго с нейните особени строги грижи и претоплени манджи. Нямаше с кого другиго да поговоря.
	Докато Марго дремваше следобед, аз тихо отидох в банята и под претекст, че чистя, отворих шкафчето и огледах рафта с лекарствата, отбелязах си имената им, докато накрая намерих онова, което търсех: морфин. Запаметих другите лекарства и ги намерих в интернет.
	Бях разтърсена до дъното на душата си. Зачудих се какво ли е да гледаш смъртта право в очите. Питах се колко ли време й остава. Осъзнах, че обичам възрастната дама с нейния остър език и още по-остър ум, сякаш бе член на моето семейство. А някаква малка част от мен егоистично се питаше как това ще ми се отрази: бях щастлива в апартамента на Марго. Може и да не бе за постоянно, но мислех, че разполагам с поне още година. Сега се налагаше да приема факта, че отново бях стъпила върху плаващи пясъци.


	Бях се посъвзела, когато точно в седем на вратата се позвъни. Отворих и заварих Джош в безукорен вид. Нямаше и следа от набола брада.
	— Как е възможно? — попитах го изумено. — Как е възможно да изглеждаш така след цял работен ден?
	Той се наведе и ме целуна по бузата.
	— Благодарение на електрическата бръсначка. И костюм от химическото чистене, в който се преоблякох в службата. Не исках да се появявам омачкан.
	— Но шефът ти сигурно ще е с костюма, с който е бил цял ден.
	— Може би. Но не той се бори за повишение. Мислиш ли, че изглеждам добре?
	— Здравей, Джош. — Марго мина покрай нас на път за кухнята.
	— Добър вечер, госпожо Де Уит. Как сте днес?
	— Още съм тук, скъпи. Това ти стига да знаеш.
	— Е, изглеждате чудесно.
	— А ти приказваш празни приказки.
	Той се усмихна и се обърна към мен.
	— А ти какво ще облечеш, сладкишче?
	Сведох поглед към дрехите си.
	— Ами това?
	Кратко мълчание.
	— Този… чорапогащник?
	Погледнах си краката.
	— О, имах доста тежък ден. Той ми помага да се чувствам по-добре, моят еквивалент на чист костюм от химическото. — Усмихнах се тъжно. — Ако ще ти е по-лесно да го приемеш, нося го само на много специални поводи.
	Той продължи да се взира в краката ми, после бавно прокара длан пред лицето си.
	— Извинявай, Луиза, но не е подходящ за тази вечер. Шефът и съпругата му са доста консервативни. И ресторантът е много изискан. Има звезда на „Мишлен“.
	— Роклята е „Шанел“. Госпожа Де Уит ми я даде назаем.
	— Разбира се, но целият ефект е малко… — Той се намръщи. — Откачен?
	Когато не помръднах, той се пресегна и ме хвана за раменете.
	— Миличка, знам, че много обичаш да се докарваш, но може ли да бъдем малко по-сдържани заради шефа ми? Тази вечер е много важна за мен.
	Погледнах ръцете му и се изчервих. Внезапно се почувствах нелепо. Разбира се, че чорапогащникът ми на жълти и черни ивици — като пчеличка — не бе подходящ за вечеря с финансовия директор на компанията. Какво си въобразявах?
	— Добре, ще се преоблека.
	— Нямаш нищо против?
	— Разбира се.
	Той направо въздъхна от облекчение.
	— Супер. Би ли побързала? Наистина не ми се иска да закъснявам, а трафикът по Седма улица е ужасен. Марго, може ли да използвам банята?
	Тя кимна мълчаливо. Изтичах в спалнята и зарових в дрехите си. Какво носи човек на изискана вечеря с финансисти?
	— Помогни ми, Марго — примолих се аз, когато я чух зад гърба си. — Само чорапогащника ли да сменя? Какво да облека?
	— Точно това, което носиш в момента — отвърна тя.
	Обърнах се към нея.
	— Но той каза, че не е подходящо.
	— За кого? Униформа ли има? Защо да не е позволено да бъдеш себе си? Нима тези хора са такива глупаци, че не могат да понесат мисълта някой да е облечен по-различно от тях? Защо трябва да се преструваш на такава, каквато очевидно не си? Да не искаш да станеш една от „онези“ жени?
	Пуснах закачалката, която бях хванала.
	— Аз… не знам.
	Марго вдигна ръка към току-що фризираната си коса. Погледна ме с онзи поглед, който майка ми би нарекла „от старата школа“.
	— На всеки мъж, който има късмета да излиза с теб, не би трябвало му пука, дори да си облечена в чувал и да носиш галоши.
	— Но той…
	Марго въздъхна и притисна пръсти към устата си, както правят хората, когато имат още много неща за казване, но не искат да ги изрекат. Изминаха няколко секунди, преди да заговори отново:
	— Мисля, че в определен момент, скъпа, ще трябва да решиш коя точно е Луиза Кларк. — Тя ме потупа по ръката. А после излезе от стаята.
	Стоях и зяпах мястото, където бе допреди малко. Погледнах раирания си чорапогащник и отново огледах дрехите на закачалките. Спомних си за Уил и деня, в който ми бе подарил чорапогащника.
	След миг Джош се появи на прага, като нагласяше вратовръзката си. „Ти не си Уил — помислих си внезапно. — Даже нямаш нищо общо с него.“
	— Е? — усмихнато подхвана той. После лицето му помръкна. — Хм, мислех, че си готова.
	Продължих да гледам краката си.
	— Всъщност…


>	Двадесет и девета глава

	Марго ми каза, че трябва да замина за няколко дни да си подредя мислите. Когато й отвърнах, че няма да го направя, тя попита защо, за бога, и добави, че съвсем очевидно от известно време насам не съм разсъждавала трезво: трябвало да се взема в ръце. Признах, че не искам да я оставям сама, а тя заяви, че съм се държала нелепо и не съм знаела кое е добро за мен. Изгледа ме косо известно време, докато потропваше раздразнено с костеливата си ръка по облегалката на креслото, после тежко се надигна и излезе, за да се върне само след няколко минути с коктейл, който бе толкова силен, че след първата глътка очите ми се насълзиха. Каза ми да си седна на задника, че подсмърчането ми я дразнело и че трябва да гледаме заедно „Колелото късмета“. Послушах я и се помъчих да заглуша гневния и възмутен глас на Джош, който отекваше в съзнанието ми.
	„Зарязваш ме заради един чорапогащник?“.
	Когато предаването свърши, тя ме погледна, цъкна високо няколко пъти, заяви, че така не може да продължава и че двете с нея ще заминем заедно.
	— Но ти нямаш пари.
	— Мили боже, Луиза. Неимоверно просташко е да се обсъждат финансови въпроси — скара ми се тя. — Шокирана съм от начина, по който възпитават младите жени в днешно време.
	Даде ми името на хотела в Лонг Айлънд, в който искаше да се обадя, инструктира ме да уточня изрично, че се обаждам от името на Марго де Уит, за да получа преференциалните „семейни“ цени. Добави, че го е обмислила и ако чак толкова се притеснявам, мога да платя и за двете ни. Ето, не съм ли се чувствала по-добре вече.
	Именно така се озовах в положението да платя за мен, Марго и Дийн Мартин за пътуването ни до Монток.


	Хванахме влака от Ню Йорк и пристигнахме в малък, облицован с каменни плочи хотел на брега, в който Марго ходела всяко лято десетилетия наред, докато влошеното й здраве — или финанси — не й попречило. Посрещнаха я като роднина, която отдавна не са виждали. Хапнахме гриловани скариди и салата за обяд и после я оставих да си говори с двойката, която се грижеше за хотела, докато аз слязох по пътеката към широката, брулена от вятъра плажна ивица, дишах дълбоко изпълнения с озон въздух и гледах как Дийн Мартин подскача щастливо из пясъчните дюни. Там, под огромното небе, за първи път от месеци наред почувствах, че мислите ми най-сетне не бяха безкрайно задръстени от чуждите нужди и очаквания.
	Марго, изтощена от пътуването с влака, прекара по-голямата част от следващите два дни в малкия салон, където гледаше към морето или бъбреше с възрастния собственик на хотела — белязан от времето и огромен като статуя от Великденските острови мъж на име Чарли, който кимаше на непрекъснатия й монолог и поклащаше глава, като понякога успяваше да вметне, че не, нещата не били както преди, или да, нещата се променяли бързо, и двамата надълго и нашироко обсъждаха темата, докато пийваха кафе от малки чашки, а после оставаха да седят, доволни от това колко ужасно е станало всичко, и от факта, че са на едно мнение. Много бързо ми стана ясно, че ролята ми се изчерпваше с довеждането й тук. Тя почти не се нуждаеше от мен, освен да й помогна с по-капризните ципове и копчета или да разходя кучето. Усмихваше се повече, отколкото някога изобщо я бях виждала, което само по себе си беше приятно разнообразие.
	И така през следващите четири дни закусвах в стаята си, четях от книгите в малката хотелска библиотека, възприех по-бавния ритъм на живота в Лонг Айлънд и изпълнявах нареждания. Разхождах се дълго, докато отново си върнах апетита и успях да заглуша мислите си с рева на вълните, крясъка на чайките в безкрайното оловносиво небе, както и лая на дребното и превъзбудено кученце, което не можеше да се нарадва на късмета си.
	На третия ден следобед седнах на леглото в стаята си, обадих се на майка ми и й казах истината за изминалите няколко седмици. За първи път тя остана мълчалива и ме изслуша, а накрая каза, че смята, че съм постъпила много мъдро и смело, и това ме разплака. Даде телефона на татко и той каза, че иска да срита задниците на проклетите Гопник, заръча ми да не говоря с непознати и да му се обадя веднага щом се върнем в Манхатън. Добави и че се гордее с мен.
	— Твоят живот… никога не е спокоен, нали, скъпа? — отбеляза той.
	Съгласих се с него и се замислих за живота си преди две години, преди Уил, когато най-вълнуващото нещо, което можеше да ми се случи, бе някой да поиска да му върна парите в кафенето „Кифличка с масло“, и осъзнах, че предпочитам сегашния си живот въпреки всичко.
	Последната вечер с Марго вечеряхме в хотелския ресторант по нейно желание. Облякох тъмнорозовата си кадифена блуза и копринен широк панталон с дължина малко под коляното, а тя беше със зелена блуза на цветя и волани и подходящ по цвят панталон, на който бях зашила допълнително копче, за да не се смъкне от ханша й, и двете мълчаливо се насладихме на разширените очи на останалите гости, докато сервитьорът ни настани на най-хубавата маса до големия прозорец.
	— И така, скъпа. Това е последната ни вечер, затова мисля, че трябва да му отпуснем края, нали така? — каза Марго, като вдигна величествено ръка и помаха на гостите, които още зяпаха. Тъкмо се чудех чий край точно ще отпускаме, когато тя допълни: — Мисля да поръчам омар. И може би малко шампанско. И без това подозирам, че идвам тук за последен път.
	Опитах се да възразя, но тя ме отряза:
	— О, за бога. Това е факт, Луиза. Чисто и просто факт. Мислех, че вие, британките, сте замесени от по-жилаво тесто.
	Поръчахме бутилка шампанско и два омара и докато слънцето залязваше, хапвахме от вкусното месо с чеснов аромат, а аз разчупвах щипките, защото Марго бе прекалено слаба, и й ги подавах; тя ги изсмукваше с доволен вид, подаваше малки залъци на Дийн Мартин, който стоеше под масата, докато останалите гости тактично се правеха, че не го забелязват. Двете си разделихме огромна чиния пържени картофки, като аз изядох повечето, докато Марго прехвърли няколко в чинията си и заяви, че наистина са много вкусни.
	Седяхме в приятна тишина в леко задушния ресторант, докато салонът бавно се изпразни, след което тя плати с рядко използваната си кредитна карта („Ще съм умряла, преди да тръгнат да си търсят парите, ха.“) После Чарли дойде със скована походка и сложи грамадната си длан върху крехкото й рамо. Каза, че си лягал, но се надявал да я види на сутринта, преди да тръгнем, и че е било истинско удоволствие да я срещне отново след толкова години.
	— Удоволствието беше мое, Чарли. Благодаря ти за прекрасното прекарване.
	Стиснаха си ръцете, докато най-сетне той неохотно пусна нейната и се извърна настрани.
	— Веднъж спах с него преди години — каза тя, когато той се отдалечи. — Прекрасен човек. Не беше за мен, разбира се.
	Задавих се с последния си картоф, а тя само ме изгледа отегчено.
	— Беше през седемдесетте, Луиза. Бях сама от много време. Радвам се, че отново го видях. Сега е вдовец, разбира се. — Тя въздъхна. — На моите години почти всички са така.
	Седяхме мълчаливо известно време, загледани в безкрайния мастиленочерен океан. В далечината премигваха светлинките на рибарските лодки. Чудех се какво ли е да си там, сам насред нищото.
	После Марго се обади:
	— Не очаквах да се върна тук — тихо каза тя. — Затова ти благодаря. Беше… за мен беше ободряващо.
	— И за мен също, Марго. Чувствам се… възстановена.
	Тя ми се усмихна и се наведе да погали Дийн Мартин. Той се бе изтегнал под стола й и тихо похъркваше.
	— Постъпи правилно, да знаеш, с Джош. Той не беше за теб.
	Не отговорих. Нямаше какво да кажа. Цели три дни бях мислила в какъв човек щях да се превърна, ако бях останала с Джош — заможна, полуамериканка, дори почти щастлива, и бях открила, че за няколко кратки седмици Марго ме разбираше по-добре, отколкото сама разбирах себе си. Щях да се преобразя, така че да отговоря на очакванията му. Щях да захвърля дрехите, които обичах, нещата, на които най-много държах. Щях да коригирам поведението си, навиците си, запленена от чара и изисканите му маниери. Щях да се превърна в корпоративна съпруга и да се обвинявам за онези свои качества, които не пасваха на този начин на живот, безкрайно благодарна за този Уил в американски вид.
	Не мислех за Сам. Вече бях станала твърде добра в това.
	— Знаеш ли — обади се тя, — когато стигнеш моите години, натрупаните съжаления са толкова много, че могат да ти замъглят погледа.
	Тя продължи да гледа към хоризонта, а аз чаках и се питах на кого ли говори всъщност.


	Трите седмици след завръщането ни от Монток минаха спокойно. В живота ми сякаш вече нямаше нищо сигурно, затова бях решила да живея, както ми беше казал Уил, и просто да се наслаждавам на всеки миг, докато обстоятелствата отново не ме принудят да действам. Предполагах, че в определен момент Марго или щеше да се разболее сериозно, или пък да изпадне в толкова големи дългове, че малкият ни сапунен мехур щеше да се спука и щях да съм принудена да си купя билет за вкъщи.
	Но дотогава си живеехме добре. Ежедневните ми занимания ми носеха удоволствие — бягането в Сентръл Парк, разходките с Дийн Мартин, приготвянето на вечерята за Марго, макар и тя да не хапваше много, както и задължителното гледане на „Колелото на късмета“, докато заедно викахме букви към екрана, когато се появяваха съответните квадратчета. Развихрих въображението си по отношение гардероба и обогатих нюйоркския си стил с поредица тоалети, които оставяха Лидия и сестра й с отворени усти и възхитени погледи. Понякога обличах неща, които Марго ми даваше назаем, а понякога такива, които си бях купила от винтидж магазина. Всеки ден заставах пред огледалото в спалнята за гости на Марго и оглеждах закачалките, от които ми бе разрешено да си избирам, и част от мен направо искреше от радост. Поемах смените на момичетата в магазина за винтидж дрехи, докато Анджелика пътуваше, за да прегледа стоката в една фабрика за облекло в Палм Спрингс, където явно пазели мостра на всяка дреха, която са направили от хиляда деветстотин петдесет и втора насам. Стоях на касата редом с Лидия и помагах на млади момичета с бледа кожа да се напъхат във винтидж бални рокли, като се молех циповете да издържат, докато тя пренареждаше различните закачалки и стойки за тях в дъното и се тюхкаше на висок глас колко много свободно място имали.
	— Знаеш ли колко е наемът на квадратен метър тук? — каза тя, докато клатеше глава и гледаше самотната кръгла стойка в далечния ъгъл. — Сериозно. Бих дала под наем тази част от магазина за паркинг на коли, ако можех да измисля как да вкарваме колите вътре.
	Благодарих на клиентката, която току-що си бе купила тюлено болеро с пайети, и затръшнах чекмеджето на касата.
	— Защо не го направите? Да го дадете под наем на някой магазин? Така ще имате допълнителен доход.
	— Обсъждали сме го. Сложно е. Щом имаш и друг търговец, си длъжен да изградиш преграда, да има отделен вход, да се направят застраховки, а и не знаеш кой ще влиза и излиза по всяко време… непознати сред стоката ни. Твърде рисковано е. — Тя дъвчеше дъвка и сега направи балонче, което разсеяно пукна с лакирания си в пурпурно нокът. — Освен това, както знаеш, не харесваме никого.


	— Луиза! — Ейшък стоеше на килима пред входа и плесна с ръце, когато се прибрах у дома. — Ще идваш ли на нашето място другата събота? Мийна иска да знае.
	— Протестът ще се състои ли?
	Нямаше как да не забележа, че предишните две съботи броят на протестиращите видимо бе намалял. Надеждите на местните жители вече почти се бяха изпарили. Скандирането бе доста вяло, след като градският бюджет бе орязан, и дори отдадените на каузата бавно се оттегляха. Месеци след започването на акцията бе останала само нашата малка групичка, в която Мийна събираше всички с бутилки вода и упорството си, че нищо не е свършено, докато наистина не настъпи краят.
	— Да. Познаваш жена ми.
	— Тогава с удоволствие ще дойда. Благодаря. Кажи й, че ще донеса десерт.
	— Дадено. — Той премляска доволно при мисълта за вкусна храна и ме повика тъкмо когато бях стигнала до асансьора. — Хей!
	— Какво?
	— Хубави дрешки, мадам.
	Бях облечена в стила на филма „Отчаяно търся Сюзън“. Носех късо мораво копринено яке с избродирана на гърба му дъга, клин, няколко тениски една върху друга и цял куп тънки кръгли гривни, които приятно звънваха всеки път, когато затръшнех чекмеджето на касата (беше задължително да го блъснеш силно, иначе не се затваряше).
	— Знаеш ли — каза той, клатейки глава. — Не мога да повярвам, че докато работеше за Гопник, носеше онази ужасна поло блуза и панталон. Изобщо не ти подхождаха.
	Поколебах се, докато вратата на асансьора се отвори. Вече не исках да използвам служебния асансьор.
	— Знаеш ли какво, Ейшък? Много си прав.


	От уважение към това, че Марго бе собственик на апартамента, винаги чуках на вратата, преди да вляза, макар от месеци да имах ключ. Първия път никой не отговори и се наложи да потисна инстинктивната си паника, като си казах, че често слуша силно радио и че Ейшък щеше да ми каже, ако се беше случило нещо. Накрая си отворих сама. Дийн Мартин дойде с подскоци по коридора да ме посрещне, а очите му направо щяха да изскочат от радост, че ме вижда. Гушнах го и оставих да ме подуши с влажния си набръчкан нос по цялото лице.
	— Да, здравей и на теб. Къде е мама, а? — Оставих го долу, а той започна да лае и да тича в кръг възбуден. — Марго? Марго, къде си?
	Тя се появи от всекидневната, облечена в халата си от китайска коприна.
	— Марго! Добре ли си? — Пуснах чантата си на земята и хукнах към нея, но тя вдигна ръка.
	— Луиза, случи се чудо.
	Думите изскочиха от устата ми, преди да мога да ги спра.
	— Оздравяваш ли?
	— Не, не, не. Ела. Влизай! Ела да се запознаеш с моя син. — Тя се обърна, преди да успея да кажа нещо, и се върна във всекидневната. Последвах я и видях висок мъж в пастелен пуловер и с наченки на корем, който бе изскочил над колана му, да се надига от стола си и да ми протяга ръка. — Това е Франк-младши, моят син. Франк, запознай се със скъпата ми приятелка Луиза Кларк, без която нямаше да се справя през последните няколко месеца.
	Опитах се да прикрия неловкостта си.
	— О. Хм, беше… напълно взаимно. — Наведох се и стиснах ръката на жената до него, която беше с бял поло пуловер и имаше хвърчаща пухкава коса, която вероятно цял живот се е мъчила да укроти.
	— Аз съм Лейни — представи се тя, а гласът й бе тънък и висок, като на жените, които никога не успяваха да се разделят с момичешкото си звучене. — Съпругата на Франк. Вярвам, че на теб трябва да благодарим за това, че се събрахме. — Тя попи очите си с бродирана кърпичка. Носът й бе леко розов, сякаш наскоро бе плакала.
	Марго ми протегна ръка.
	— Оказа се, че Винсънт, това лукаво момче, е казал на баща си за срещите ни и за моето… моето положение.
	— Да, лукавото момче явно съм аз — обади се Винсънт, който се появи на вратата с табла в ръка. Изглеждаше спокоен и щастлив. — Радвам се да те видя отново, Луиза.
	Кимнах и се усмихнах леко.
	Присъствието на хора в апартамента беше необичайно. Толкова бях свикнала с тишината и с това да сме само аз, Марго и Дийн Мартин, а не да виждам Винсънт с карираната му риза и вратовръзка „Пол Смит“, понесъл таблата с вечерните напитки, както и високия мъж, сгънал крака пред ниската масичка, както и жената, която все се озърташе из всекидневната с леко стреснат вид, сякаш никога досега не е виждала подобно място.
	— Изненадаха ме, представи си — каза Марго с леко пресипнал глас, като човек, който наскоро е говорил твърде много. — Обади ми се и каза, че имал път насам, и реших, че е само Винсънт, а после вратата се отвори малко по-широко и ами, не мога… Сигурно всички сте останали шокирани от вида ми. Даже още не се бях облякла. Не бях забелязала до този момент. Но прекарахме един чудесен следобед. Не знам откъде да започна да ти разправям.
	Марго протегна другата си ръка и синът й я стисна, после я задържа в своята. Брадичката ми леко потрепери от потиснати емоции.
	— О, наистина беше вълшебно — обади се Лейни. — Имаме толкова да наваксваме. Наистина вярвам, че се събрахме по Божия воля.
	— Е, Неговата, както и на Фейсбук — подхвърли Винсънт. — Искаш ли кафе, Луиза? Има малко останало в каната. Тъкмо донесох курабийки, в случай че Марго поиска да хапне.
	— Тези няма да ги яде — казах, преди да успея да се спра.
	— О, напълно е права. Не ям курабийки, скъпи Винсънт. Тези всъщност са за Дийн Мартин. Шоколадовите парченца не са точно шоколад, виждаш ли?
	Марго едва спираше да си поеме въздух. Беше се преобразила. Сякаш за няколко часа се бе подмладила с цяло десетилетие. Треперливата светлина в очите й бе заменена от мек и топъл пламък и не можеше да спре да бъбри с весел и развълнуван глас.
	Дръпнах се към вратата.
	— Ами аз… не искам да ви преча. Сигурна съм, че имате да си кажете толкова много неща. Марго, само ме извикай, ако ти потрябвам. — Стоях и размахвах ръце неловко. — Много ми беше приятно да се запознаем. Толкова се радвам за вас.
	— Смятаме, че мама трябва да се върне с нас — заяви Франк-младши.
	Последва кратка тишина.
	— Къде да се върне? — попитах аз.
	— В Тъкахоу — отвърна Лейни. — В дома ни.
	— За колко време? — поинтересувах се аз.
	Те се спогледаха.
	— Имах предвид колко време ще гостува? За да знам какво да й опаковам.
	Франк-младши още държеше ръката на майка си.
	— Госпожице Кларк, двамата с мама сме изгубили прекалено много време. И сме на мнение, че е най-добре да се възползваме от онова, което ни остава. Така че трябва да направим… планове. — Думите му намекваха за собственост, сякаш вече ми даваше да разбера, че има по-големи претенции върху нея.
	Погледнах към Марго, която отвърна на погледа ми с ясни и спокойни очи.
	— Точно така — каза тя.
	— Почакай. Искаш да напуснеш… — обадих се аз, след като никой не проговори — апартамента?
	Винсънт доби съчувствен вид. Обърна се към баща си.
	— Нека не го обсъждаме сега, татко, трябва да вървим — предложи той. — Трябва да премислим толкова много неща. Чака ни работа. И мисля, че Луиза и баба трябва да си поговорят.
	Леко докосна рамото ми, докато излизаше. Почувствах го като извинение.


	— Жената на Франк ми се стори много приятна, макар да няма никаква представа как да се облича горката. Според майка ми бе имал ужасни приятелки като по-млад. Описваше ми ги в писма. Но бяло памучно поло. Можеш ли да си представиш такъв ужас? Бяло поло.
	Споменът за това модно бедствие — или бързината, с която Марго говореше — я накара да се закашля. Донесох й чаша вода и изчаках, докато се съвземе. Бяха си тръгнали няколко минути след като Винсънт бе предложил. Останах с впечатлението, че го направиха само защото той настояваше, и че не искаха да оставят Марго.
	Седнах на креслото.
	— Не разбирам.
	— Сигурно ти се струва внезапно. Но е толкова хубаво, Луиза. Говорихме надълго и нашироко, може дори да сме пролели някоя и друга сълза. Той си е същият! Сякаш никога не сме се разделяли. Съвсем същият е — толкова сериозен и мълчалив, но много внимателен, какъвто беше като малък. И жена му е като него, а после съвсем неочаквано те ме поканиха да живея с тях. Останах с впечатлението, че предварително са го обсъдили. Съгласих се. — Тя ме погледна. — О, стига, и двете знаем, че няма да е завинаги. Има много хубаво място само на няколко километра от дома им, където мога да се преместя, когато стане твърде сложно.
	— Сложно? — прошепнах аз.
	— Луиза, не се разстройвай точно сега, за бога. Място, на което да отида, когато вече няма мога да се оправям сама. Когато съм наистина зле. Честно казано, не мисля, че ще бъда със сина си повече от няколко месеца. Подозирам, че затова им беше толкова лесно да ме поканят. — Тя се засмя саркастично.
	— Но… не разбирам. Ти каза, че никога няма да напуснеш това място. Искам да кажа, какво ще стане с всичките ти неща? Не можеш просто да си тръгнеш.
	Тя ме погледна.
	— Точно това ще направя. — Пое си въздух, костеливият й гръден кош се надигна болезнено под меката тъкан на дрехата. — Аз умирам, Луиза. Стара съм и не ми остава много, а синът, когото смятах за изгубен, е достатъчно благороден да преглътне болката и гордостта си и да ми протегне ръка. Представяш ли си? Можеш ли да си представиш какво е някой да направи това за теб?
	Спомних си как Франк-младши гледаше майка си, столовете им бяха един до друг и ръката му стискаше здраво нейната.
	— Защо, за бога, да оставам и миг повече на това място, при положение че мога да прекарам известно време с него? Да се събуждам и да го виждам на закуска, да говорим за всичко, което сме пропуснали, да видя децата му… Винсънт… скъпия Винсънт. Знаеш ли, че има брат? Имам двама внуци. Двама! Както и да е. Получих шанс да кажа на сина си, че съжалявам. Знаеш ли колко много значи това? Казах му, че съжалявам. О, Луиза, човек може да реши да запази криворазбраната си гордост или просто да забрави за нея и да се наслади на ценното време, което му остава.
	Тя постави длани на коленете си.
	— Точно това планирам да направя.
	— Но не може така. Не може просто да тръгнеш. — Бях започнала да плача. Не съм сигурна защо.
	— О, мило момиче, моля те, не прави сцени. Хайде, стига. Без сълзи, моля те. Нуждая се от услуга.
	Избърсах си носа.
	— Това е трудната част. — Тя преглътна с мъка. — Те не искат да вземат Дийн Мартин. Много съжаляват, но имат някаква алергия или нещо подобно. Щях да им кажа, че това са пълни глупости, и да настоявам да дойде с мен, но честно казано, се тревожа какво ще се случи с него, след като си отида. Пред него все пак има още много години живот. Със сигурност много повече, отколкото пред мен. Затова… чудех се дали не би се грижила за него. Той, изглежда, те харесва. Само Господ знае защо, след като го разнасяше напред-назад като чувал с картофи. Горкото животинче явно е самото олицетворение на благородството и прошката.
	Зяпнах я през сълзи.
	— Искаш да взема Дийн Мартин?
	— Да.
	Погледнах малкото куче, което стоеше очаквателно до краката й.
	— Моля те като приятелка, дали… дали не би го обмислила. Заради мен.
	Гледаше ме толкова сериозно, бледите й очи изучаваха моите, беше стиснала устни. Лицето ми се сгърчи. Радвах се за нея, но ми се късаше сърцето, че я губя. Не исках отново да съм сама.
	— Да.
	— Ще го направиш ли?
	— Разбира се. — И отново се разплаках.
	Марго се отпусна облекчено на стола си.
	— О, знаех си, че ще приемеш. Знаех си. И съм сигурна, че ще се грижиш за него. — Тя се усмихна и този път не ми се скара за сълзите, а се наведе напред и стисна ръката ми. — Ти си такъв човек.


	Дойдоха след две седмици да я отведат. Стори ми се неприлично бързо, но предполагам, че никой от нас не беше сигурен колко време й остава.
	Франк-младши беше платил купищата такси за поддръжка на апартамента — което не можеше да се сметне за чист алтруизъм, като се има предвид, че така си гарантираше, че ще го наследи, вместо да мине във владение на господин Овиц — но Марго предпочиташе да го приема като израз на любов и аз нямах причина да не последвам примера й. Той определено се радваше да я види отново. Двамата с жена му се суетяха край нея, питаха я дали е добре, има ли всички лекарства, дали не е твърде уморена или замаяна и има ли нужда от вода, докато накрая тя размаха ръце и вдигна очи към небето в престорено раздразнение. Правеше го само по навик. Не беше спряла да говори за него, откакто ми бе разказала за плановете им.
	Аз щях да остана и да се грижа за апартамента й „в близко бъдеще“, според Франк-младши. Реших, че това означава, докато Марго почине, макар никой да не го изричаше гласно. Явно агентът по недвижима собственост бе казал, че никой няма да иска да го наеме в сегашния му вид, а беше леко неудобно да се ремонтира основно преди очаквания край, затова ми беше отредена ролята на временен стопанин. Марго също отбеляза няколко пъти, че това ще помогне на Дийн Мартин да почувства някаква стабилност, докато свикне с новото си положение. Не съм сигурна, че за Франк-младши душевното равновесие на малкото куче заемаше челно място в списъка с приоритети.
	Тя взе само два куфара и облече един от любимите си костюми за пътуването — сако и пола в тъмнозелено букле, допълнени от малка кръгла шапка. Аз добавих към тоалета й и тъмносин шал на „Сен Лоран“, увит около тънкия й врат, за да прикрие болезнено слабите и кокали, които стърчаха над яката, и изрових обеците от полиран тюркоаз. Притеснявах се, че може да й е твърде топло, но тя явно се бе смалила напоследък, беше толкова крехка и постоянно се оплакваше, че й е студено, дори в най-топлите дни. Стоях навън на тротоара, прегърнала Дийн Мартин, докато гледах как синът й и Винсънт стягат куфарите й. Тя провери дали са взели кутиите с бижута — планираше да даде част от по-ценните на съпругата на Франк, а някои — на Винсънт „за бъдещата му жена“, и след като се увери, че са на сигурно място, тя бавно дойде при мен, като се облягаше тежко на бастуна си.
	— Слушай. Скъпа. Оставила съм ти писмо с инструкции. Не съм казала на Ейшък, че заминавам — за да избегнем излишна суетня. Но съм оставила нещо мъничко за него в кухнята. Ще ти бъда благодарна, ако му го предадеш, след като си тръгнем.
	Кимнах.
	— Написала съм всичко, което ще ти е необходимо за Дийн Мартин, в отделно писмо. Много е важно да се придържаш към обичайния му график. На него така му харесва.
	— Не се тревожи. Ще се погрижа да е щастлив.
	— И никакви кучешки бисквитки с дроб. Той все се моли за тях, но не му се отразяват добре.
	— Никакъв дроб.
	Марго се закашля, вероятно от усилието да говори, и изчака няколко секунди, докато дишането й се успокои. Облегна се на бастуна и вдигна очи към сградата, която я бе подслонявала повече от половин век, като засенчи очи с немощната си ръка. После се обърна сковано и огледа Сентръл Парк и гледката, на която се бе наслаждавала толкова дълго.
	Франк-младши я викаше от колата, наведен, за да ни види по-добре. Жена му стоеше до предната врата в бледосиния си шлифер, стиснала притеснено ръце. Тя явно не бе от жените, които харесваха големия град.
	— Мамо?
	— Един момент, скъпи, благодаря ти.
	Марто пристъпи и застана точно пред мен. Протегна ръка и докато държах кучето, тя го погали три-четири пъти по главата с тънките си, нашарени от вени пръсти.
	— Ти си добро момче, нали, Дийн Мартин? — тихо каза тя. — Много добро момче.
	Кучето я гледаше с обожание.
	— Ти наистина си най-красивото момче. — Гласът й пресекна на последната дума.
	Кучето облиза дланта й, а тя се наведе и целуна набърченото му чело, затвори очи и притисна устни към него, като се задържа малко повече, така че изпъкналите му очички се завъртяха и то започна да я бута с лапички. Лицето й мигновено посърна.
	— Аз… бих могла да го доведа да го видиш.
	Тя продължи да стои с лице до него, затворила очи, напълно забравила шума и трафика, и хората около нея.
	— Чу ли какво казах, Марго? Имам предвид, след като се установиш, ние може да хванем влака и да…
	Тя се изправи и отвори очи, погледна за миг надолу.
	— Не. Благодаря.
	Преди да успея да кажа още нещо, тя се обърна.
	— Хайде, заведи го на разходка, моля те, скъпа. Не искам да ме вижда как си тръгвам.
	Синът й бе слязъл от колата и я чакаше на тротоара. Предложи й ръката си, но тя му махна, че ще се оправи сама. Мисля, че я видях да примигва, за да прогони сълзите, но беше трудно да преценя, понеже и аз плачех.
	— Благодаря ти, Марго — извиках. — За всичко.
	Тя поклати глава, стиснала устни.
	— Хайде, тръгвай. Моля те, скъпа.
	Обърна се към колата точно когато се приближи, и синът й с протегната ръка, и не знам какво е направила после, защото пуснах Дийн Мартин на тротоара, както ми беше казала, и тръгнах с бърза походка към Сентръл Парк, навела глава, без да обръщам внимание на вторачените погледи на любопитните минувачи, които се чудеха защо момиче в лъскав панталон и мораво копринено късо яке плаче насред улицата в единадесет сутринта.


	Вървях, докато малките крачета на Дийн Мартин не се умориха. После, когато той спря сърдито близо до езерцето с азалиите, изплезил розов език и леко присвил едното си око, аз го вдигнах и го понесох с надути от сълзи очи и готова отново да избухна в сърцераздирателен плач.
	Никога не съм била кой знае какъв любител на животите. Но внезапно усетих каква утеха може да получиш, когато заровиш лице в меката козина на друго същество, и удовлетворението, което можеш да изпиташ от множеството малки задачи, които си длъжен да изпълниш заради него.
	— Госпожа Де Уит на почивка ли замина? — Ейшък беше на бюрото си, когато влязох, навела глава и скрита за сините си слънчеви очила.
	Нямах сили да му кажа още.
	— Да.
	— Не ми каза да й прекратя абонамента за вестниците. Най-добре да го направя. — Поклати глава и се пресегна за тефтера си. — Знаеш ли кога ще се върне?
	— Ще говорим после.
	Бавно се качих горе, малкото куче не помръдваше в ръцете ми, сякаш се страхуваше, че ако го направи, може отново да се наложи да използва краката си. После влязох в апартамента.
	Беше мъртвешки тихо, вече бе изпълнен с липсата й, за разлика от престоя й в болницата, малки прашинки се носеха в застиналия топъл въздух. Представих си как само след няколко месеца някой друг щеше да живее тук, да свали от стените тапетите от шестдесетте, да изнесе старите мебели с опушени стъкла. Апартаментът щеше да бъде преобразен, обзаведен наново, жилище на амбициозен бизнесмен или ужасно богато семейство с малки деца. Тази мисъл ме опустоши.
	Дадох на Дийн Мартин малко вода и няколко бисквитки като награда, после бавно тръгнах из апартамента, с всичките му дрехи и шапки, стени, пълни със спомени, и си казах, че не бива да мисля за тъжните неща, а за радостта върху лицето на старата жена при мисълта, че ще изживее оставащите й дни с единственото си дете. Тази радост я бе преобразила, бе озарила уморените й черти и бе накарала очите й да заблестят. Замислих се до каква степен всички тези вещи, тези спомени, са били нейният начин да се запълни празнината от отсъствието му.
	Марто де Уит, модна кралица, изключителен редактор, жена, изпреварила времето си, бе изградила стена, красива, цветна и пъстра стена, за да докаже на себе си, че не всичко е било напразно. Но в мига, в който той се бе върнал при нея, тя я бе разрушила, без да се замисли.


	По някое време по-късно, когато сълзите ми бяха намалели до откъслечни хълцания, взех първия плик от масата и го отворих. Беше надписан с красивия почерк на Марто, с много извивки, останка от времето, когато децата са били оценявани по краснописа им. Както ми бе обещано, вътре подробно бяха описани предпочитаните храни на кучето, часовете за хранене, посещенията при ветеринаря, ваксинациите, препаратите против бълхи и вътрешни паразити. Пишеше и къде да намеря различните му зимни палтенца — имаше такива за дъжд, вятър и сняг, както и любимия му шампоан. Трябваше също да се погрижа за почистване на зъбния камък, ушите, както и — примигнах два пъти — аналните му жлези.
	— Това не ми го каза, когато ме помоли да те взема — обърнах се към кучето, а то вдигна глава, простена и отново си легна.
	По-нататък даваше указания къде да бъде препращана пощата й, както и контактите на агенцията за пренасяне — вещите, които не биваше да вземат, трябваше да останат в спалнята й, а аз да напиша и залепя на вратата бележка, за да не влизат там. Можеха да вземат всички мебели, лампите и завесите. Визитките на сина и снаха й бяха в плика, в случай че поискам да се свържа с тях за повече подробности.
C>
	А сега за важните неща. Луиза, не съм ти благодарила лично, задето намери Винсънт — този акт на неподчинение, който ми донесе толкова неочаквано щастие — затова искам да ти благодаря сега. И задето се грижиш за Дийн Мартин. Много малко са хората, на които бих го поверила и които биха го обичаш, както аз го обичам, но ти си една от тях.
	Луиза, ти си съкровище. Винаги си била твърде дискретна, за да ми кажеш подробностите, но не позволявай случилото се с онова глупаво семейство от съседния апартамент да затъмни светлината ти. Ти си смела, прекрасна, невероятно мила и аз ще бъда вечно благодарна, защото тяхната загуба бе печалба за мен. Благодаря ти.
	В знак на благодарност бих искала да ти предложа своя гардероб. За всеки друг — освен може би за твоите доста търгашески настроени приятелки в онзи ужасен магазин за дрехи — това са пълни боклуци. Напълно наясно съм.
	Но ти виждаш дрехите ми такива, каквито са. Прави с тях каквото си поискаш — запази някои, други продай, все едно. Но знам, че ще ти доставят удоволствие.
	Ето какво мисля аз, макар да ми е пределно ясно, че никой не се интересува от мнението на една старица. Направи свой собствен бизнес. Давай ги под наем или ги продавай. Онези момичета, изглежда, смятат, че в това има хляб — е, на мен ми се струва, че тази кариера ще ти подхожда.
	Тук би трябвало да има достатъчно, за да основеш своя компания.
	Макар, естествено, да е възможно ти да имаш други планове за бъдещето си, много по-добри. Ще ми кажеш ли какво си решила? Както и да е, скъпа съквартирантке, с нетърпение ще очаквам новини от теб.
	Моля те, целуни кученцето от мен. Вече ужасно ми липсва.
	С най-искрени поздрави,
	Марго
C$
	Оставих писмото и останах на мястото си в кухнята известно време, после отидох в спалнята на Марго и гардеробната към нея, където се заех да разглеждам препълнените закачалки — тоалет след тоалет.
	Моден бизнес? Не разбирах нищо от бизнес, от наемане на помещения, счетоводство или работа с клиенти. Живеех в град, чиито правила не разбирах напълно, без постоянен адрес, и се бях проваляла в почти всяка работа, която бях захващала. Защо, за бога, Марго вярваше, че мога да основа своя компания?
	Прокарах пръсти по тъмносиньото кадифе на един ръкав, после извадих дрехата: „Халстън“, гащеризон, разтворен почти до талията, с мрежеста платка. Внимателно го върнах на мястото му и извадих една рокля — бяла английска бродерия и пола с разкошни волани. Вървях край тази първа редица от закачалки и се чувствах замаяна, слисана. Едва бях започнала да разбирам каква голяма отговорност е да имаш куче. А какво щях да правя с цели три стаи, пълни с дрехи?
	Онази нощ седях в апартамента на Марго и включих телевизора навреме за „Колелото на късмета“. Хапнах остатъците от пилето, което бях изпекла за последната й вечеря у дома — подозирам, че тя бе дала по-голямата част от порцията си на кучето под масата. Не чувах какво казва водещата, нито крещях букви към екрана. Седях и си мислех за думите на Марго, и се чудех какво бе видяла в мен.
	Коя беше Луиза Кларк всъщност?
	Бях дъщеря, сестра, нещо като сурогатна майка за известно време. Бях жена, която се грижи за другите, но няма никаква представа, дори сега, как да се грижи за себе си. Докато бляскавото колело се въртеше пред мен, се замислих какво наистина искам, а не какво всички останали искат да постигна. Замислих се какъв бе истинският смисъл на думите на Уил — да не живея нечия чужда версия на пълноценен живот, а да изживея своята мечта. Проблемът бе, че не си бях давала сметка за какво мечтая.
	Замислих се за Агнес отсреща в коридора, която се опитваше да убеди всички, че може да се нагоди към новия си живот, докато някаква дълбоко скрита в нея част отказваше да спре да тъгува за ролята, от която се бе отказала. Замислих се за сестра ми и съвсем наскоро откритото удовлетворение, което бе изпитала, когато бе направила решителната крачка и бе разбрала коя е всъщност. И колко лесно бе намерила любовта, след като си бе позволила да обича. Сетих се и за майка ми, която толкова бе затънала в грижите за другите, че не знаеше какво да прави, след като бе освободена от тях.
	Замислих се за тримата мъже, които бях обичала, и как всеки от тях ме бе променил или се бе опитал да го направи, Уил несъмнено бе наложил своя отпечатък върху мен. Бях гледала всичко през призмата на онова, което той бе искал да постигна. „Бих се променила и заради теб, Уил. И сега разбирам, че ти вероятно си го е знаел през цялото време.“
	„Живей дръзко, Кларк.“
	— Късмет! — изкрещя водещата на „Колелото на късмета“ и отново го завъртя.
	Разбрах какво наистина искам да направя.


	Прекарах следващите три дни в подреждане на гардероба на Марго, като сортирах всичко в отделни категории: шест различни десетилетия, а в тях — дневно облекло, вечерно, за специални поводи. Извадих всичко, което се нуждаеше макар и от дребни поправки — липсващи копчета, разпрана дантела, дупчици, като отново й се възхитих как бе успяла да ги предпази от молци и колко много от шевовете не бяха разтегнати. Вдигах дрехите пред себе си, пробвах някои, вдигах найлоновите им пликове и възклицавах от удоволствие и възхита, което караше Дийн Мартин да наостря уши и после да се отдалечава възмутено. Отидох до общинската библиотека и прекарах половин ден в четене на всичко, което бе свързано със започването на малък бизнес — данъчни изисквания, финансиране, документи, и си разпечатах всичко в една папка, която всеки ден набъбваше все повече. После отидохме с Дийн Мартин до магазина за винтидж дрехи и седнахме да си поговорим с момичетата за най-добрите места, където мога да дам за химическо чистене по-деликатните материи, както и къде са най-хубавите кинкалерии, където да намеря копринена подплата за поправките.
	Те направо се слисаха от новината за подаръка на Марго.
	— Можем да вземем всичко — предложи Лидия, издухвайки кръгче дим нагоре. — За подобно нещо бихме могли да вземем банков заем, нали? Ще ти предложим добра цена. Достатъчно, за да направиш депозит за някой много хубав апартамент под наем! Имаме огромен интерес от една немска телевизионна компания. Имат проект за двадесет и четири епизода от сериал, който включва различни поколения герои, и искат да…
	— Благодаря, но още не съм решила какво да правя с дрехите — казах и се престорих, че не забелязвам как посърнаха лицата им. Вече изпитвах собственически чувства към дрехите. Наведох се над плота. — Но имам друга идея…


	На следващата сутрин тъкмо пробвах един зелен костюм „Джуди“ на Оси Кларк от седемдесетте, с много широк клоширан панталон и вталено сако, като проверявах дали няма изгнили шевове или дупчици, когато на вратата се позвъни.
	— Почакай, Ейшък. Чакай! Само да хвана кучето — викнах и го грабнах, докато джафкаше ядосано пред вратата.
	Там стоеше Майкъл.
	— Здравей — поздравих го хладно, след като се съвзех от шока. — Проблем ли има?
	Той се помъчи да не изразява недоумение при вида на тоалета ми.
	— Господин Гопник би искал да те види.
	— Тук съм напълно законно. Госпожа Де Уит ме покани да остана.
	— Не е заради това. Не знам за какво е, честно казано. Но иска да говори с теб.
	— Но аз не желая да говоря с него, Майкъл. Но все пак благодаря. — Понечих да затворя вратата, но той пъхна крак в пролуката и ми попречи. Погледнах надолу. Дийн Мартин изръмжа тихо.
	— Луиза. Знаеш какъв е. Каза, че не бива да тръгвам, преди да се съгласиш.
	— Кажи му да дойде от другия край на коридора тогава. Не е далеч.
	Той снижи глас.
	— Не иска да се видите тук. Иска да се срещнете в офиса му. Насаме. — Изглежда, се чувстваше необичайно неловко, като човек, който е твърдял, че е най-добрият ти приятел, а после те е зарязал.
	— Тогава му кажи, че може да се отбия по-късно. След като с Дийн Мартин се разходим.
	Той не помръдна.
	— Какво?
	Сега доби умолителен вид.
	— Колата чака отвън.


	Взех и Дийн Мартин. С него леко се разсейвах от глождещата ме тревога. Майкъл седеше до мен в лимузината, а Дийн Мартин го гледаше злобно и едновременно с това държеше под око задната част на шофьорската седалка. Аз седях мълчаливо, докато се мъчех да отгатна какво, за бога, може да иска господин Гопник от мен. Ако беше решил да повдигне обвинения, сигурно би изпратил полицията, а не личната си кола. Дали не бе изчакал нарочно, докато Марго си тръгне? Дали не бе намерил нещо друго, за което да ме обвини? Спомних си за Стивън Липкот и теста за бременност и се зачудих какво да отговоря, ако ме попита направо. Уил винаги бе казвал, че имам ужасно лице за покер. Мислено започнах да си повтарям, че не знам нищо, докато Майкъл не ме погледна рязко, и тогава осъзнах, че съм го казала на глас.
	Спряхме пред огромна стъклена сграда. Майкъл закрачи бързо през просторното и облицовано в мрамор фоайе, но аз отказах да бързам и вместо това оставих Дийн Мартин да се движи с неговото си темпо, макар да си личеше, че това вбесява Майкъл. Той взе един пропуск от охраната, подаде ми го, после ме поведе към отделен асансьор в дъното на фоайето — явно господин Гопник бе твърде важна персона, за да се вози редом с останалите служители.
	Качихме се до шестдесет и четвъртия етаж с такава скорост, че очите ми за малко да изскочат като на Дийн Мартин, и се опитах да прикрия лекото треперене на краката си, когато излязох и тръгнах по тихите коридори. Секретарка в безукорно скроен костюм и високи токчета примигна два пъти при вида ми — предполагам, че едва ли обичайните посетители на това място бяха облечени в изумруденозелен костюм на Оси Кларк от седемдесетте, с червен сатенен подгъв, при това стиснали дребно и разгневено куче. Последвах Майкъл по коридора към друг офис, където също седеше жена в безукорно делово облекло.
	— Госпожица Кларк е тук за среща с господин Гопник, Даян — каза той.
	Тя кимна, вдигна телефона и тихо каза нещо в слушалката.
	— Ще ви приеме сега — информира ме с лека усмивка.
	Майкъл ми посочи вратата.
	— Искаш ли да взема кучето? — попита той. Очевидно бе, че отчаяно се надяваше да не го вкарвам в кабинета.
	— Не, благодаря — отвърнах и притиснах Дийн Мартин по-силно към гърдите си.
	Вратата се отвори и вътре видях Ленард Гопник по риза, без сако.
	— Благодаря, че се съгласи да се видим — каза той и затвори вратата. Посочи ми мястото пред бюрото си и бавно тръгна да го заобикаля. Забелязах, че куцането му е доста видимо, и се зачудих в какво точно се състояха процедурите, които правеше с Нейтън. Винаги е бил твърде дискретен, за да ги обсъжда.
	Не казах нищо.
	Той се отпусна тежко в стола си. Изглеждаше уморен и дори тенът му не успяваше да скрие сенките под очите, нито напрегнатите бръчки край тях.
	— Приемаш много сериозно задълженията си — каза той и махна към кучето.
	— Винаги е било така — отвърнах и той кимна, сякаш приемаше отговора ми за заслужен укор.
	После се наведе над бюрото и опря пръсти и длани пред себе си.
	— Не съм човек, на когото често му се случва да не може да намери думи, Луиза, но… признавам, че в момента е така. Преди два дни открих нещо, което ме разтърси.
	Той ме погледна. Аз го гледах спокойно, без да показвам каквато и да е емоция.
	— Дъщеря ми Табита започнала да изпитва известни подозрения… относно някои неща, за които била дочула, и наела частен детектив. Не съм особено горд с тази й постъпка, защото като цяло в семейството ни не се следим един друг. Но нямаше как да игнорирам разкритията на детектива. Говорих с Агнес и тя си призна.
	Чаках.
	— За детето.
	— О — само казах аз.
	Той въздъхна.
	— По време на тези… доста дълги обсъждания тя ми обясни и за пианото, и за парите, които, както разбирам, си била инструктирана да теглиш на части ден след ден от близкия банкомат.
	— Да, господин Гопник — потвърдих аз.
	Той сведе глава, сякаш се бе надявал отчаяно, че може да отрека фактите и да му кажа, че всичко това са глупости, че частният детектив си е измислил историята.
	Най-накрая той се облегна уморено на стола си.
	— Изглежда, сме постъпили несправедливо с теб, Луиза.
	— Не съм крадла, господин Гопник.
	— Очевидно. И все пак от лоялност към съпругата ми беше готова да ме оставиш да повярвам в това.
	Не бях сигурна дали това е критика.
	— Не смятах, че имам избор.
	— О, имаше. Определено имаше избор.
	Поседяхме в прохладния му офис в мълчание още няколко минути. Той потропа по бюрото си с пръсти.
	— Луиза, прекарах част от тази нощ в опити да измисля как да ти се реванширам. И бих желал да ти отправя едно предложение.
	Изчаках.
	— Предлагам ти работа. Разбира се, ще се върнеш при по-добри условия — по-дълъг отпуск, увеличение на заплатата, значително по-високи осигуровки. Ако предпочиташ да не живееш в апартамента, бихме могли да ти уредим жилище наблизо.
	— Работа?
	— Агнес не намери асистент, който да хареса колкото теб. Ти безапелационно доказа себе си като служител и аз съм безкрайно благодарен за твоята… лоялност и пълната ти дискретност. Момичето, което наехме след теб, беше… не беше подходяща. Агнес не я харесва. Теб считаше по-скоро за… приятелка.
	Сведох очи към кучето. То ме погледна. Не изглеждаше особено впечатлено.
	— Господин Гопник, това е много ласкателно, но не мисля, че бих се чувствала удобно да работя като асистентка на Агнес.
	— Има и други позиции, в компанията ми. Разбрах, че още не си си намерила работа.
	— И кой ви го каза?
	— Знам всичко, което се случва в сградата ни, Луиза. Обикновено. — Той се усмихна иронично. — Виж, имаме свободни места в маркетинга и администрацията. Мога да поискам от Човешки ресурси да пренебрегнат някои изисквания и да преминеш обучение. Бих могъл и да открия нова позиция във филантропския отдел, ако смяташ, че това би представлявало интерес за теб. Какво ще кажеш? — Той се облегна, едната му ръка бе върху бюрото, а между пръстите си въртеше писалка с махагонова дръжка.
	Пред очите ми мина картината на този алтернативен живот — аз, облечена в костюм, как ходя на работа всеки ден в тези просторни стъклени офиси. Луиза Кларк, печелеща голяма заплата, живееща в апартамент, който може да си позволи. Нюйоркчанка. Без да се грижа за някого, за разнообразие, просто продължавам напред и имам неограничени възможности. Един съвсем нов живот, реален шанс да изживея американската мечта.
	Замислих се каква гордост щеше да изпита семейството ми, ако приемех.
	Както и за прашния склад в центъра на града, пълен догоре със стари дрехи.
	— Господин Гопник, отново искам да кажа, че съм поласкана. Но не мисля, че е за мен.
	Доби сериозно изражение.
	— Значи искаш пари.
	Примигнах.
	— Живеем в общество, където всеки съди другия, Луиза. Съзнавам, че разполагаш с изключително деликатна информация за семейството ми. Ако имаш конкретна сума предвид, готов съм да я обсъдим. Можем да включим адвоката ми в дискусията. — Той се наведе и натисна с пръст интеркома. — Даян, би ли могла…
	В този момент станах. Внимателно оставих Дийн Мартин на пода.
	— Господин Гопник, не ви искам парите. Ако исках да ви съдя или да изкарам пари от тайните ви, щях да го направя преди седмици, когато бях оставена без работа и покрив над главата си. Тогава сбъркахте в преценката си, бъркате и сега. Искам да си вървя.
	Той си махна пръста от телефона.
	— Моля те… седни. Не исках да те обидя. — Той махна към стола. — Моля те, Луиза. Трябва да уредим този въпрос.
	Той не ми вярваше. Осъзнах, че господин Гопник живее в свят, в който парите и положението в обществото се ценяха толкова високо над всичко останало, че за него бе непонятно, че някой няма да се опита да получи изгода, когато му се удаде възможност.
	— Искате да подпиша нещо — хладно казах аз.
	— Искам да знам твоята цена.
	И тогава ми хрумна. Може би все пак имах цена.
	Седнах отново и заявих искането си, а той за първи път от деветте месеца, през които се познавахме, изглеждаше наистина изненадан.
	— Това ли искаш?
	— Това искам. Няма значение как ще го направите.
	Той се облегна на стола си и вдигна ръце на тила си. Погледна за миг встрани замислен, после отново се обърна към мен.
	— Много бих се радвал, ако отново работиш за мен, Луиза Кларк — каза той. После се усмихна за първи път и ми протегна ръка над бюрото си.


	— Писмо за теб — каза Ейшък, когато влязох. Господин Гопник бе наредил колата да ме доведе у дома, но аз бях помолила шофьора да спре две пресечки по-рано, за да може Дийн Мартин да се поразходи. Самата аз още бях развълнувана от срещата. Чувствах се замаяна, въодушевена, сякаш можех да постигна всичко. Ейшък трябваше да ме повика два пъти, преди да разбера какво казва.
	— За мен? — Вторачих се в адреса, защото не можех да се сетя кой знае, че живея в апартамента на госпожа Де Уит, освен родителите ми, а майка ми винаги ми пращаше имейл да ми каже, че ми е написала писмо.
	Хукнах нагоре по стълбите, дадох на Дийн Мартин да пийне вода и седнах да го отворя. Почеркът ми беше непознат, затова обърнах да видя гърба на страницата. Беше написано на евтина копирна хартия, с черно мастило и имаше няколко задрасквания, сякаш авторът се е мъчил да намери верните думи.
	Сам.


>	Тридесета глава

C>
	Скъпа Лу,
	Не бях напълно откровен с теб, когато се видяхме последния път. Пиша ти сега не защото мисля, че ще променя нещо, а защото те заблудих веднъж и за мен е важно да знаеш, че никога не бих го направи отново.
	Не съм с Кейти. Не бях и когато се видяхме последния път. Не искам да изпадам в подробности, но доста бързо стана явно, че сме много различни и че съм направил огромна грешка. Ако трябва да съм честен, мисля, че го знаех от самото начало. Тя подаде молба да бъде преместена и макар в централата да не са особено доволни от това, по всичко личи, че ще я одобрят.
	Чувствам се като глупак, и то напълно заслужено. Не минава и ден, в който да не съжалявам, че не ти писах по няколко реда, както ме беше помолила, или да изпратя няколко картички. Трябваше да се боря по-упорито. Трябваше да ти кажа какво чувствам, когато го чувствах. Трябваше просто да се постарая повече, вместо да се окайвам и да страдам, че любимите ми хора ме изоставят.
	Както казах, не ти пиша, за да променя решението ти. Знам, че си продължала напред. Исках само да знаеш, че съжалявам и винаги ще съжалявам за случилото се, и че наистина се надявам да си щастлива (трудно беше да го кажа на погребението).
	Всичко добро, Луиза.
	С обич завинаги, Сам
C$
	Почувствах се замаяна. После леко ми прилоша. А после преглътнах тежко, заглушавайки шумно хлипане, което не можех да определя на каква емоция точно се дължи. След това смачках писмото на топка, изревах от гняв и го захвърлих с все сила в коша.
	Пратих на Марго снимка на Дийн Мартин и й написах кратко писмо, в което я осведомявах как е той, за да се поуспокои. Закрачих из празния апартамент и изругах няколко пъти на глас. Сипах си шери от прашния шкаф с напитки на Марго и го изпих на три глътки, макар да бе още сутрин. А после измъкнах писмото от коша, отворих лаптопа си и седнах на пода, облегнала гръб на входната врата на апартамента на Марго, за да използвам интернета на Гопник, и пратих имейл на Сам.
C>
	Що за глупост е това писмо? Защо ми го изпращаш сега? След толкова време?
C$
	Отговорът дойде само след минути, сякаш е седял и чакал на компютъра.
C>
	Разбирам гнева ти. Сигурно и аз щях да се ядосвам. Но Лили каза, че мислиш да се омъжваш и оглеждате апартаменти в „Малката Италия“, и това ме накара да се замисля, че ако не ти го кажа сега, ще бъде твърде късно.
C$
	Вторачих се в екрана и се намръщих. Прочетох отново написаното, после пак. И написах:
C>
	Лили ли ти го каза?
C$
C>
	Да. Както и че смяташ, че е прекалено рано, и не искаш той да си мисли, че го правиш заради американското гражданство. Но предложението му било толкова романтично, че нямало как да откажеш.
C$
	Изчаках няколко минути, после внимателно написах:
C>
	Сам, какво ти каза тя за предложението?
C$
C>
	Че Джош е паднал на колене на върха на Емпайър Стейт Билдинг? И че бил наел оперен певец? Лу, не й се сърди. Знам, че не биваше да я карам да ми казва. Знам, че не ми влиза в работата. Но само я попитах как си. Исках да знам какво става с теб. А тя направо ме извади от равновесие с всичката тази информация. Казвах си, че трябва да се радвам, че си щастлива. Но все си повтарях: „Ами ако аз бях на мястото на този мъж? Ами ако… не знам… бях уловил момента.“
C$
	Затворих очи.
C>
	Значи си ми писал, защото Лили ти е казала, че ще се омъжвам?
C$
C>
	Не. И без това исках да ти пиша. Още откакто се видяхме в Стортфолд. Просто не знаех какво да кажа. Но после реших, че след като се омъжиш — особено, при положение че се омъжваш толкова скоро — ще бъде невъзможно да кажа каквото и да било. Може да е старомодно от моя страна. Виж, общо взето исках да знаеш, че съжалявам, Лу. Това е. Съжалявам, ако моментът не е удобен.
C$
	Мина известно време, преди да отговоря.
C>
	Добре. Е, благодаря, че ми го каза.
C$
	Затворих лаптопа, облегнах се на вратата и останах със затворени очи дълго време.


	Реших да не мисля за това. Много ме биваше в това да не мисля за разни неща. Вършех домакинските си задължения, водех Дийн Мартин на разходка и пътувах с метрото в задушната жега до Ист Вилидж, където обсъждах с момичетата квадратури, преградни стени, наеми и застраховки. Не мислех за Сам.
	Не мислех за него, когато разхождах кучето и минавах край вонящите и вездесъщи камиони за боклук или избягвах бибиткащите куриерски микробуси, или си кривях глезените по павираните улички на Сохо, или мъкнех куфари с дрехи през въртящите се врати в метрото. Повтарях си думите на Марго и правех онова, което обичах, което бе пораснало от мъничко зрънце до огромен балон, който се надуваше вътре в мен и категорично изтикваше настрани всичко останало.
	Не мислех за Сам.
	Следващото му писмо пристигна след три дни. Този път познах почерка му върху плика, който Ейшък бе пъхнал под вратата ми.
C>
	Замислих се над имейлите, които си разменихме, и исках да поговорим за още няколко неща. (Ти не каза, че не може, затова се надявам, че няма да скъсаш това писмо.)
	Лу, никога не съм знаел, че изобщо искаш да се омъжиш. Чувствам се като глупак, че не съм те питал за това. И не съм осъзнавал, че си от момичетата, които тайно копнеят за големи романтични жестове. Но Лили ми разказва за жестовете, които Джош прави за теб — розите, които ти праща всяка седмица, изисканите вечери и всичко останало, а аз си седя тук и си мисля… Наистина ли съм бил толкова статичен? Как съм могъл просто да си седя и да очаквам всичко да се нареди от само себе си, без дори да се опитам да направя нещо?
	Лу, наистина ли оплесках толкова нещата? Просто искам да знам дали през цялото време, в което бяхме заедно, ти си очаквала да направя някакъв грандиозен жест, дали не съм те разбрал погрешно. Ако е било така, съжалявам отново.
	Странно е да мисля за себе си толкова много, особено, при положение че не съм склонен към интроспекция. Обичам да правя неща, не да ги обмислям. Но предполагам, че трябва да си науча урока.
	И те моля да бъдеш така добра да ми помогнеш.
C$
	Взех един лист от избелелия бележник на Марго с адреса й отгоре. Задрасках нейното име. И написах:
C>
	Сам, никога не съм искала нещо грандиозно от теб. Никога.
	Луиза
C$
	Изтичах надолу по стълбите, подадох го на Ейшък, за да го изпрати, и също толкова бързо хукнах обратно, преструвайки се, че не чувам как ме пита дали всичко е наред.
	Следващото писмо дойде след няколко дни. Всичките му писма бяха пуснати с експресна доставка. Сигурно му струваше цяло състояние.
C>
	Но ти го искаше. Искаше да ти пиша. А аз не го направих. Винаги бях твърде уморен или ако съм честен, се притеснявах. Неми се струваше същото като да говоря с теб, това бяха просто някакви драскулки на хартия. Чувствах го фалшиво.
	А после, колкото повече време минаваше и колкото повече ти се адаптираше към живота си там и се променяше, толкова повече се чувствах сякаш… ами какво, по дяволите, можех да ти кажа изобщо?
	Ти ходеше по разни скъпи балове и кънтри клубове, возеше се в лимузини и си живееше живота, докато аз се возех в линейката в Източен Лондон и събирах разни пияници и самотни пенсионери, които са паднат от леглото си.
	Добре, сега ще ти кажа още нещо, Лу. И ако повече не искаш и да чуеш за мен, ще те разбера, но след като отново си говорим, искам да го кажа: не се радвам за теб. Не мисля, че трябва да се омъжваш за него. Знам, че е умен и красив, и богат, и наема струнен квартет, когато вечеряте на терасата на покрива му, и всичко останало, но има нещо, което не ми вдъхва доверие. Не мисля, че е подходящ за теб.
	О, по дяволите. Дори не става дума само за теб. Това ме влудява. Мразя да си го представям с теб. Даже когато си представя ръката му върху рамото ти, ми иде да ударя нещо. Вече не спя като хората, защо то съм се превърнал в някакъв адски ревнив глупак, който трябва да си тренира мозъка да мисли за други неща. А ти ме познаваш — мога да спя навсякъде.
	Вероятно сега четеш това и си мислиш: „Много хубаво, глупако, така ти се пада“. И имаш пълното право.
	Просто не се впускай прибързано в нищо, става ли? Увери се, че той наистина е всичко онова, което заслужаваш. Или пък не се омъжвай изобщо за него.
	Сам
C$
	Този път не отговорих нищо в продължение на няколко дни. Носех писмото с мен и го поглеждах в някой тих момент в магазина за винтидж дрехи или когато се отбивах за кафе в закусвалнята близо до „Кълъмбъс Съркъл“, където приемаха и кучета. Препрочитах го, когато си лягах в леглото с потънал матрак нощем, и си мислех за него, докато се потапях в малката розова вана на Марго.
	После най-накрая написах отговор:
C>
	Скъпи Сам,
	Вече не съм с Джош. Ако използвам твоите думи: оказахме се твърде различни един за друг.
	Лу.
	P.S. Ако искаш да знаеш, мисълта за някакъв цигулар, който се мотае край мен, докато се опитвам да ям, ме кара да настръхвам от отвращение.
C$


>	Тридесет и първа глава

C>
	Скъпа Луиза,
	За първи път от седмици насам спах спокойно. Намерих писмото ти, когато се върнах от нощна смяна в шест сутринта, и трябва да ти кажа, че толкова много се зарадвах, че исках да закрещя като луд и да затанцувам, но съм скапан танцьор и нямаше с кого да си говоря, затова отидох и пуснах кокошките навън, после седнах на стъпалата и им казах на тях (не бяха особено впечатлени, но какво ли знаят те).
	Вече мога ли да ти пиша спокойно?
	Имам да ти казвам много неща. Освен това имам широка глупава усмивка на лицето си през осемдесет процента от времето. Новият ми партньор (Дейв, четиридесет и пет годишен и няма никакви намерения да ми носи френски романи) казва, че почвам да плаша пациентите.
	Кажи ми какво става с теб. Добре ли си? Тъжна ли си? Не ми звучеше тъжна. Може би просто така искам да бъде.
	Говори с мен.
	С обич, Сам х
C$


	Писмата пристигаха почти всеки ден. Някои бяха дълги и объркани, други от по само няколко реда, няколко думи или просто снимка, на която ми показваше различни части от вече довършената си къща. Или кокошките. Понякога писмата бях дълги, дълбоки, обмислени и емоционални.
C>
	Действахме прекалено бързо, Луиза Кларк. Вероятно раняването ми ускори всичко. Не може да се правиш на недостъпен пред човек, който буквално е държал вътрешностите ти в ръка все пак. Така че може би това е за добро. Може би сега наистина ще си поговорки откровено.
	Бях напълно съсипан след Коледа. Сега мога да ти го кажа. Иска ми се да мисля, че съм постъпил правилно. Но не беше така. Нараних те и това не ми даваше мира. През ужасно много нощи просто се отказвах от съня и вместо това почвах да работя по къщата. Силно препоръчвам да направиш адски голям гаф, ако искаш да довършиш някакъв строителен обект.
	Често си мисля за сестра ми. Предимно какво би ми казала. Няма нужда да си я познавала, за да се досетиш с какви имена би ме нарекла.
C$
	Идваха ден след ден, понякога по две за двадесет и четири часа, понякога допълнени от имейл, но предимно просто дълги, написани на ръка есета, като прозорци към сърцето и мислите на Сам. Понякога направо не ми се искаше да ги чета — страхувах се да възобновя близостта си с мъжа, който бе разбил сърцето ми.
	В други дни хуквах боса надолу по стълбите с Дийн Мартин по петите, заставах пред Ейшък и почвах да подскачам леко на пръсти, докато той ровеше в купчината писма на бюрото си. Преструваше се, че няма нищо, а после измъкваше плик от сакото си и ми го подаваше с усмивка, след което хуквах обратно нагоре, за да му се насладя насаме.
	Препрочитах ги отново и отново, с всеки ред откривах колко малко се бяхме познавали наистина, преди да замина, и сега пред мен се разкриваше същността на този скромен и много сложен човек. Понякога писмата му ме натъжаваха:
C>
	Много съжалявам. Днес нямам време. Изгубихме две деца при катастрофа.
	Просто трябва да поспя.
	P.S. Надявам се твоят ден да е бил пълен с хубави емоции.
C$
	Но в повечето случаи не бяха такива. Споделяше ми за Джейк и как Джейк му казал, че Лили е единственият човек на света, който наистина го разбира, как всяка седмица извеждал бащата на Джейк на разходка край канала или го карал да му помага да боядиса стените на новата къща само за да го извади за малко от усамотението му (и да престане да яде торти). Писа ми за двете кокошки, които лисицата била изяла, за морковите и цвеклото, които отглеждал в зеленчуковата си леха. Как бил изритал от отчаяние и ярост ауспуха на мотора си на Коледа, след като ме оставил в дома на родителите ми, и как нарочно не искал да поправи вдлъбнатината, защото била полезно напомняне колко зле се е чувствал, когато не си говорехме. Всеки ден разкриваше частица от душата си и всеки ден усещах, че го разбирам малко по-добре.
C>
	Споменах ли, че Лили се отби днес? Най-сетне й казах, че си пишем от известно време, и тя почервеня цялата, и се задави с дъвката си. Сериозно. Мислех си, че ще ми се наложи да й правя изкуствено дишане.
C$
	Отговарях му в часовете, когато не бях заета с работа или с разходките на Дийн Мартин. Рисувах му малки цветни картинки от моя живот, как внимателно описвам и поправям тоалетите на Марго, пращах му свои снимки с дрехи, които сякаш бяха направени за мен (той ми каза, че си ги закача в кухнята). Разказах му как идеята на Марго за моден бизнес бе покълнала във въображението ми и как вече не ми даваше мира. Споделих му и за другата си кореспонденция — картички с по няколко криволичещи реда от Марго, която още сияеше от радост, че е получила прошка от сина си; както и от снаха й, Лейни, която ми пращаше красиви картички с цветя и ме осведомяваше за влошеното здраве на Марго, и ми благодареше, че съм донесла на съпруга й усещането за завършеност на този етап от живота му, и изразяваше съжаление, че е отнело толкова дълго това да се случи.
	Казах на Сам, че бях започнала да си търся апартамент и как заедно с Дийн Мартин обикалям непознати квартали — „Джаксън Хайтс“, Куинс; „Парк Слоуп“, Бруклин, като с едното око преценявам какъв е рискът да бъда убита, докато спя, а другото се опитва да не изскочи от ужасяващата разлика между квадратура и цена.
	Разказвах му за ежеседмичните си вечери със семейството на Ейшък и как техните шеговити обиди и очевидна взаимна любов ме карат да тъгувам за своето. Казах му как мислите ми отново и отново се връщат към дядо много повече, отколкото, когато беше жив, и как мама, освободена от цялата отговорност, още не можеше да престане да тъгува за него. Споделих колко е странно, че макар да прекарвах много повече време сама, отколкото ми се беше случвало от години, и въпреки че живеех в огромен и празен апартамент, не се чувствах ни най-малко самотна.
	И лека-полека му дадох да разбере какво означава присъствието му в живота ми и как чувам гласа му в главата си в малките часове на нощта, и знам, че аз означавам нещо за него. Усещах го като физическо присъствие въпреки хилядите мили, които ни разделяха.
	Накрая му казах, че ми липсва. И осъзнах още в мига, в който натиснах клавиша за изпращане, че това не решава нищо.


	Нейтън и Илария дойдоха на вечеря, като Нейтън донесе няколко бири, а Илария — пикантно свинско задушено с боб, което никой не искал да опита. Замислих се колко често Илария готвеше ястия, които никой не вкусваше. Предната седмица ми бе донесла къри със скариди, за което отлично си спомнях, че Агнес й бе казала да не приготвя повече.
	Седнахме един до друг на дивана на Марго с купички в скута, като обирахме ароматния доматен сос с късчета царевичен хляб и се опитвахме да потиснем оригването си, докато си говорехме пред телевизора. Илария попита как е Марго и няколко пъти тъжно поклати глава и се прекръсти. Докато споделях новините от Лейни, тя на свой ред ми каза, че Агнес забранила на Табита да идва в апартамента, което причинило допълнителен стрес на господин Гопник и той предпочел да се справи с точно тази семейна криза, като прекарва още повече време в офиса си.
	— Честно казано, той наистина си има немалко работа — обади се Нейтън.
	— Доста неща се случват в отсрещния апартамент — отбеляза Илария и повдигна вежда. — Кучката си има дъщеря — тихо каза тя, докато бършеше ръце в салфетка, когато Нейтън стана да иде до тоалетната.
	— Знам — казах аз.
	— Ще дойде на гости със сестрата на никаквицата. — Тя подсмръкна и зачопли някакво конче на панталона си. — Горкото дете. Не е негова вината, че ще гостува в семейство на луди хора.
	— Ти ще се грижиш за нея — казах аз. — Много си добра в това.
	— Какъв цвят само е тази тоалетна! — възкликна Нейтън, когато се върна в стаята. — Не мислех, че някой може да направи тоалетна за гости в ментовозелено. Знаеш ли, че вътре има шишенце с лосион за тяло с етикет от хиляда деветстотин седемдесет и четвърта година?
	Илария повдигна вежди и стисна устни.
	Нейтън си тръгна към девет и петнадесет, а Илария снижи глас, след като вратата се затвори зад гърба му, сякаш още можеше да я чуе, и ми каза, че излизал с някаква жена, която била личен треньор от „Бушуик“ и която искала да се виждат по всяко време на денонощието. Заради нея и господин Гопник не му оставало време да говори с когото и да било напоследък. Но какво да се прави?
	Отвърнах, че нищо не може да се направи. Хората постъпват, както си решат.
	Тя кимна, сякаш бях споделила някаква велика мъдрост, и си тръгна към другия край на коридора.


	— Може ли да те питам нещо?
	— Разбира се! Надя, миличка, занеси това на баба, моля те. — Мийна се наведе и даде на детето малка пластмасова чаша със студена вода. Беше гореща и задушна вечер и всички прозорци в апартамента на Ейшък и Мийна бяха широко отворени. Въпреки двата вентилатора, които лениво се въртяха, въздухът упорито отказваше да се раздвижи. Приготвяхме вечерята в малката кухничка и при всяко движение усещах как залепвам за нещо.
	— Ейшък някога наранявал ли те е?
	Мийна рязко се извърна от печката и застана с лице към мен.
	— Нямам предвид физически. Просто…
	— Чувствата ми? Имаш предвид да нарани чувствата ми ли? Не особено, честно казано. Не е в природата му. Веднъж се пошегува, че приличам на кит, когато бях бременна в четиридесет и втората седмица с Рейчана, но след като хормоните ме отпуснаха, трябваше да се съглася с него. Но пък си плати здраво за това! — Тя се разсмя гръмко при спомена, после бръкна в един шкаф за ориз. — За твоя човек в Лондон ли става дума пак?
	— Той ми пише. Всеки ден. Но аз…
	— Какво ти?
	Свих рамене.
	— Страхувам се. Обичах го толкова много. И се чувствах ужасно, когато се разделихме. Предполагам, че ме е страх да не се увлека отново и да му позволя евентуално пак да ме нарани. Сложно е.
	— Винаги е сложно. — Тя избърса ръце в престилката. — Такъв е животът, Луиза. Хайде, покажи ми.
	— Какво?
	— Писмата. Стига. Не се прави, че не ги носиш с теб по цял ден. Ейшък казва, че цялата засияваш, когато ти ги дава.
	— Мислех, че портиерите са дискретни!
	— Той няма тайни от мен. Знаеш го. А и житейските обрати в онази сграда живо ме интересуват. — Тя се засмя и протегна ръка, като нетърпеливо размърда пръсти.
	Поколебах се само за миг, после внимателно извадих писмата от чантичката си. Забравила напълно за децата, които влизаха и излизаха, приглушения смях на майка й, която гледаше някаква комедия на телевизора в съседната стая, целия шум наоколо, както и попа и ритмичното потракване на вентилатора над главите ни, Мийна сведе глава над писмата и ги прочете.
C>
	Много е странно, Лу. Цели три години строя тази проклета къща. Чудех се кои са най-подходящите рамки за прозорците, каква душ-кабина да избера и дали да купя от пластмасовите контакти, от онези от полиран никел. А сега е готова, или поне почти завършена.
	И седя сам в безукорно подредената си всекидневна, боядисана в перфектния нюанс на бледосивото, с реновираната камина и тройно преплетени идеални завеси, които майка ми помогна да избера, и се чудя, е, какъв беше смисълът, за Бога? За какво я построих?
	Мисля, че ми беше нужно нещо, което да отвлече вниманието ми от загубата на сестра ми. Построих къщата, за да не се налага да мисля. Построих къща, защото имах нужда да повярвам в бъдещето. Но сега е готова и когато оглеждам празните стаи, не изпитвам нищо. Може би известна гордост, че съм си свършил работата, но иначе? Абсолютно нищо.
C$
	Мийна се загледа в последните няколко реда в продължение на няколко дълги минути. После сгъна писмото, внимателно го остави в купчината при другите и ми ги върна.
	— О, Луиза — каза тя, навела глава настрани. — Ела тук, скъпа.


C>
	„Лантърн Драйв“ 1442, Тъкахоу 10707
	Скъпа Луиза,
	Надявам се, че си добре и че апартаментът не ти създава твърде много грижи. Франк каза, че хората от фирмата за ремонта ще минат да огледат след две седмици — дано е удобно да бъдеш там, за да им отвориш? Ще ти дадем повече подробности, когато наближи.
	Марго не е в състояние да пише много напоследък — доста неща са изморителни за нея и лекарствата я унасят постоянно, но трябва да знаеш, че се грижим добре за нея. Решихме въпреки всичко, че не можем да понесем мисълта да се премести в онзи дом, затова ще остане при нас с помощта на любезните медицински сестри. Все още има да ни разказва толкова много, на Франк и на мен, о, да! Повечето дни ни кара да тичаме около нея като мухи без глави! Нямам нищо против. Даже ми харесва, че има за кого да се грижа, а в по-добрите дни е толкова хубаво да слушаме историите за детството на Франк. Мисля, че и на него му е приятно, макар да не си го признава. Двамата са си лика-прилика!
	Марго ме помоли да поискам да й изпратиш нова снимка на кучето. Много хареса предишната, която изпрати. Франк я сложи в красива сребърна рамка до леглото й и знам, че й носи голяма утеха, след като вече се налага да прекарва основата част от времето си в него. Не мога да кажа, че намирам кучето за чак толкова красиво, но всеки си има вкус.
	Праща ти поздрави и казва, че се надява, че още носиш онзи прекрасен раиран чорапогащник. Не съм сигурна дали не говори под влиянието на лекарствата, но знам, че го казва с огромна любов!
	С най-добри пожелания, Лейни Г. Уебър
C$


	— Чу ли?
	Тъкмо излизах с Дийн Мартин за работа. Лятото бе започнало да се усеща с пълна сила, всеки ден бе по-топъл и по-влажен, така че след кратката разходка до метрото ризата залепваше за гърба ми, а куриерите бяха изложили бледа и изгоряла от слънцето кожа, докато обикаляха наоколо на мотопедите си и ругаеха разсеяните туристи по улиците. Аз обаче бях с яркорозовата психеделична рокля от шестдесетте, която Сам ми бе купил, и чифт сандали с коркова платформа и розови цветя по каишката и след зимата, която бях преживяла, усещах слънцето като балсам върху кожата си.
	— Какво да съм чула?
	— Библиотеката! Спасена е! Бъдещето й за следващите десет години е подсигурено! — Ейшък тикна телефона си в лицето ми. Спрях се и вдигнах слънчевите си очила, за да прочета съобщението от Мийна. — Не мога да повярвам. Анонимно дарение в памет на починал човек. Чакай, сега ще го намеря. — Той проследи текста на съобщението с пръст. — „Мемориална библиотека «Уилям Трейнър».“ Кого го интересува кой е точно! Финансиране за десет години, Луиза! И градският съвет се е съгласил! Десет години! О, боже. Мийна е на седмото небе. Беше почти сигурна, че ще я затворят.
	Взрях се в телефона, после му го подадох.
	— Това е хубаво, нали?
	— Невероятно е! Кой би могъл да предположи, Луиза? Нали? Победа за малкия човек. Оооо, да! — Усмивката на Ейшък бе огромна.
	Тогава усетих в мен да се надига радостно чувство на очакване, което бе толкова силно, сякаш светът бе спрял да се върти за миг, сякаш бяхме само аз и Вселената, и милион хубави неща, които можеха да се случат само ако проявиш търпение.
	Погледах надолу към Дийн Мартин, после към фоайето. Махнах на Ейшък, наместих слънчевите си очила и тръгнах по Пето Авеню с все по-голяма усмивка на лице.
	Бях поискала само пет.


>	Тридесет и втора глава

C>
	Е, предполагам, че по някое време ще трябва да обсъдим факта, че годината ти е почти към края си. Има ли определена дата, на която планираш да се върнеш у дома? Едва ли можеш да останеш в апартамента на старата дама завинаги.
	Мислех си за бизнеса ти с дрехи — Лу, може да използваш моята къща като начало, ако искаш, има много свободно място, напълно безплатно. Ако искаш, ти също може да останеш.
	Ако смяташ, че е твърде рано за това, но не искаш да объркаш живота на сестра си, като се върнеш в апартамента, би могла да се нанесеш в железопътния вагон. Това не е предпочитаният от мен вариант, между другото, но ти винаги си го харесвала и има доста предимства в това да си в другия край на градината ми…
	Има, естествено, и друг вариант — всичко това да ти идва в повече и да не искаш да имаш нищо общо с мен, но и той не ми се нрави. Отвратителен е. Надявам се, че и ти мислиш така.
	Какво ще кажеш?
	Сам х
	P.S. Тази вечер качих двама възрастни, които са женени от петдесет и шест години.
	Той имаше проблеми с дишането — нищо сериозно, и тя не искаше да му пусне ръката. Суетеше се край него, докато стигнат до болницата. Обикновено не забелязвам подобни неща, но тази вечер? Не знам.
	Липсваш ми, Луиза Кларк.
C$


	Вървях по Пето Авеню с натовареното му пътно платно и туристите в яркоцветни дрехи, които задръстваха тротоарите, и си мислех какъв късмет е да намериш не един, а двама невероятни мъже, които да обичаш — и какъв страхотен шанс е, ако и те те обикнат. Мислех си и как човек се влияе страшно много от хората, които го заобикалят, и колко внимателно трябва да ги избира точно по тази причина, а после се замислих, че въпреки всичко в крайна сметка може би трябва да ги загубиш, за да намериш наистина себе си.
	Замислих се за Сам и за двамата старци, които са били женени петдесет и шест години и които никога нямаше да срещна, и името му в главата ми се превърна в ритъма на стъпките ми, докато минавах край „Рокфелер Плаза“, покрай крещящия лукс на кулата на Тръмп, покрай „Свети Патрик“, покрай огромните грейнали витрини на „Юникло“ с техните ослепителни пикселирани екрани, покрай парка „Брайънт“, както и обширната и богато украсена фасада на Нюйоркската обществена библиотека с нейните вечно бдящи каменни лъвове, покрай магазините, тълпите туристи, уличните продавачи и бездомниците, спящи по улиците — все обичайни черти на живота, който обичах, в град, в който него го нямаше, но въпреки това, над шума и сирените, над рева на клаксоните, осъзнах, че той е тук във всяка крачка.
	Сам.
	Сам.
	Сам.
	И после се замислих какво би било да се върна у дома.


C>
	28 октомври 2006 г.
	Мамо,
	Сега бързам, но се връщам в Англия! Получих мястото във фирмата на Рупърт, така че утре ще си подам предизвестието за напускане и несъмнено ще си изляза от сградата с кутията с личните си вещи само няколко минути по-късно — тези фирми на Уолстрийт не искат да се занимават с хора, за които смятат, че могат да им откраднат клиентите.
	Така че от Нова година ще бъда изпълнителен директор на отдел „Сливания и нови придобивки“ в Лондон. Наистина очаквам с нетърпение новото предизвикателство. Мислех си първо да си почина малко — може да ида на онази обиколка из Патагония в продължение на един месец, за която все ти говоря — а после ще трябва да си потърся място за живеене. Ако имаш възможност, би ли ме свързала с някой агент по недвижими имоти? Ще търся в обичайните райони, централно разположение, с две или три спални. Ако е възможно, с подземен паркинг за мотора ми (да, знам, че го мразиш).
	О, а това ще ти хареса. Срещнах едно момиче. Алиша Дюър. Всъщност е англичанка, но дошла на гости при приятели и се запознахме на една отвратително скучна вечеря, след което излязохме няколко пъти, преди тя да се върне в Нотинг Хил. Истински срещи, а не от нюйоркския тип. Все още сме в самото начало, но тя е забавна. Ще се видим пак, когато се прибера. Само недей да почваш да си избираш шапка за сватбата още. Познаваш ме.
	Ами това е! Поздрави татко — кажи му, че скоро ще го черпя халба или две в „Роял Оук“.
	За новото начало, нали?
	С обич, твой син Уил х
C$
	Четях и препрочитах писмото на Уил с неговите намеци за една паралелна вселена и най-различни вероятни варианти на живота се стелеха нежно около мен като падащи снежинки. Четях между редовете и виждах бъдещето, което можеше да е негово и на Алиша — или дори негово и мое. Неведнъж Уилям Джон Трейнър бе измествал курса на живота ми от предопределените му релси — и не с леко побутване, а с мощен тласък. Като ми изпращаше писмата му, Камила Трейнър неволно се бе погрижила това отново да се случи.
	За новото начало, нали?
	Прочетох думите му още веднъж, после сгънах писмото внимателно и го върнах при другите, и седнах да помисля. След това си сипах последния вермут от запасите на Марго, погледах невиждащо известно време в празното пространство, въздъхнах, отидох до входната врата с лаптопа си, седнах на пода и написах:
C>
	Скъпи Сам,
	Не съм готова.
	Знам, че мина почти година, и отначало бях казала, че това ще бъде срокът, но ето какво: не съм готова да се прибера у дома.
	През целия си живот все се оказва, че се грижа за други хора, нагаждам се според техните нужди, техните желания. Много ме бива в това. Правя го още преди да осъзная какво се случва. Вероятно ще го направя и с теб. Нямаш представа колко много искам точно сега да си купя самолетен билет и да бъда с теб.
	Но през последните няколко месеца нещо се случи с мен — нещо, което ме спира да го направя.
	Ще започна модния си бизнес тук. Ще се казва „Пчеличката“ и ще се помещава в ъгъла на магазина за винтидж дрехи, а клиентите ще могат или да купуват от момичетата, или да вземат под наем от мен. Ще използваме връзките си, ще пуснем малко реклама и се надявам, че ще си помогнем взаимно. Отварям врати в петък и вече писах на всеки, за когото успях да се сетя. Даже има проявен интерес от хора от филмовите продукции, както и от модни списания, и дори от жени, които просто искат да наемат нещо за тематично парти. (Няма да повярваш колко много партита на тема „Момчетата от Мадисън Авеню“ се правят в Манхатън.)
	Ще бъде трудно и вероятно ще се разоря, а когато се прибирам вечер, сигурно ще заспивам права, но за първи път в живота си, Сам, се събуждам развълнувана. Харесва ми да се срещам с клиентите и да измислям какво ще им отива. Харесвам ми да преправям тези красиви стари дрехи, за да изглеждат като нови. Харесва ми това, че всеки ден имам възможността да измислям наново каква искам да бъда. Ти ми сподели веднъж, че още от малък си искал да бъдеш парамедик. Е, аз чаках почти тридесет години да реша каква искам да бъда. Тази моя мечта може да трае седмица или година, но всеки ден, когато се отправям към Ист Вилидж със сакове, пълни с дрехи, и ръцете ме болят, и имам чувството, че никога няма да бъда готова, ами направо ми иде да запея.
	Често се сещам за сестра ти. Както и за Уил. Когато наши любими близки си отидат млади, това е тласък, който ни напомня, че не бива да приемаме нищо за даденост, че е наш дълг да постигнем най-доброто с това, което имаме. Мисля, че най-сетне го разбирам.
	Затова ето какво: никога и никого не съм молила за нищо. Но ти ме обичаш, Сам, и искам да дойдеш тук при мен — поне докато разбера дали мога да направя така, че бизнесът да потръгне. Направих проучване и знам, че трябва да вземеш изпит, а и наемането на нови служители в Ню Йорк явно е сезонно, но тук също се нуждаят от парамедици.
	Би могъл да дадеш къщата си под наем, за да имаш някакъв доход, и да наемем малък апартамент в Куинс или може би в по-евтин район на Бруклин, и всеки ден ще се будим заедно, и нищо не би ме направило по-щастлива. Ще направя всичко по силите си — в часовете, когато не съм покрита с прахоляк и молци, и разни пайети — за да си доволен, че си тук с мен.
	Предполагам, че наистина искам всичко.
	Но човек има само един живот, нали?
	Веднъж ме попита дали очаквам от теб грандиозен жест. Ето, това е: ще бъда там, където сестра ти винаги е искала да иде, вечерта на двадесет и пети юли, в седем часа. Знаеш къде да ме намериш, ако отговорът ти е „да“. Ако не — ще постоя малко, ще се полюбувам на гледката и ще бъда доволна, че макар и за малко и по този начин, отново се намерихме един друг.
	С цялата ми любов завинаги,
	Луиза ххх
C$


>	Тридесет и трета глава

	Видях Агнес още веднъж, преди окончателно да напусна „Лейвъри“ — тъкмо бях влязла с мъка, понесла две огромни купчини дрехи у дома за поправка, и найлоновите калъфи неприятно залепваха по кожата ми в жегата. Докато минавах край рецепцията, две от роклите се изплъзнаха на пода. Ейшък скочи да ги вземе и да ми ги подаде, докато аз се мъчех да задържа останалите.
	— Тази вечер явно доста ще поработиш — подхвърли той.
	— Определено. Едва ги домъкнах с метрото.
	— Вярвам ти. О, извинете, госпожо Гопник. Веднага ще махна тези неща от пътя ви.
	Вдигнах очи тъкмо когато Ейшък вдигаше роклите от килима с едно плавно движение, след което отстъпи крачка назад, за да направи път на Агнес.
	Изправих рамене, докато тя минаваше, доколкото ми бе възможно с купчината дрехи в ръце. Тя беше със семпла права рокля с широко кръгло деколте, равни обувки и изглеждаше, както винаги, сякаш метеорологичните условия — независимо дали жега, или студ — не се отнасят до нея. Държеше за ръка малко момиче на около четири-пет годинки, в сукманче, което забави крачка и впери очички в пъстрите дрехи, които държах пред себе си. Имаше тъмноруса коса, която се спускаше на ситни къдрички, сресани прилежно на две плитки, прихванати с кадифени панделки, и издължените очи на майка си, а когато ме погледна, се усмихна палаво на затрудненото ми положение.
	Не можах да се сдържа и се усмихнах в отговор, и точно тогава Агнес се обърна да проследи погледа на детето, и очите ни се срещнаха. За миг се вцепених, понечих да скрия усмивката си, но преди да успея, ъгълчетата на устните й трепнаха, както на дъщеря й, сякаш и тя не можеше да се сдържи. Тя ми кимна толкова леко, че вероятно само аз го забелязах. А после излезе през вратата, която Ейшък държеше отворена, детето заподскача и двете изчезнаха, погълнати от слънчевите лъчи и неспирния трафик по Пето Авеню.


>	Тридесет и четвърта глава

C>
	От: MirandMrsBernardClark@yahoo.com
	До: BusyBee@gmail.com
	Скъпа Лу,
	Трябваше да го прочета два пъти, за да се уверя, че не халюцинирам. Гледах снимките във вестника и се питах дали е възможно това наистина да е моето момиченце?
	Снимките с роклите ти са прекрасни, а ти изглеждаш прелестно с приятелките си. Казах ли ти колко сме горди с татко ти? Изрязахме всички снимки от притурката, а татко ти направи снимки от екрана на компютъра на всички, които намерихме в интернет. (Казах ли ти, че се записа на компютърен курс в центъра за обучение за възрастни? Скоро ще е новият Бил Гейтс на Стортфолд.) Пращаме ти цялата си любов и сме сигурни, че ще пожънеш огромен успех, Лу. Звучеше толкова уверена и смела по телефона — когато затвори, просто продължих да зяпам слушалката и не можех да повярвам, че моето момиченце, пълно с дръзки планове, се обажда от собствената си компания отвъд Атлантика. (Нали е Атлантикът? Все го бъркам с Тихия океан.)
	Ето и нашата голяма новина. Ще дойдем да те видим в края на лятото! Когато захладнее малко — не ми се иска да усетим ваша топлинна вълна: знаеш как татко ти се подсича от горещините на деликатни места. Диърдри от туристическата агенция ще ни позволи да използваме нейната отстъпка за служители и ще си запазим билети в края на седмицата. Може ли да останем при теб в апартамента на старата дама? Ако не, би ли ни казала къде да отседнем? Само да няма дървеници.
	Кажи ми кои дати те устройват. Толкова се вълнувам!!
	С безкрайна обич, мама ххх
	P.S. Казах ли ти, че Трина получи повишение? Винаги е била голяма умница. Да знаеш, сега разбирам защо Еди толкова си пада по нея.
C$


	_25 юли_
	„Мъдростта и знанието ще бъдат опората на вашето време.“
	Стоях в епицентъра на Манхатън пред извисяващата се сграда и чаках дишането ми да се успокои, докато зяпах позлатения надпис над огромния вход на „Рокфелер Плаза“ №30. Около мен Ню Йорк вреше и кипеше във вечерната жега, тротоарите бяха плътно запълнени с туристи, въздухът бе наситен с рева на клаксони и неизменния мирис на изгорели газове и нагорещена гума. Зад мен една жена с тениска с лого „30 Рок“ се мъчеше да надвика шума и врявата, докато изнасяше многократно повтаряна туристическа беседа пред група японски туристи.
	— Строителството било завършено през хиляда деветстотин тридесет и трета година под ръководството на изтъкнатия архитект Реймънд Худ в стил арт деко… Господине, моля ви, не се отделяйте от групата, господине. Госпожо? Госпожо?… И първоначално сградата била наречена Ар Си Ей Билдинг, преди да бъде преименувана на Дженеръл Електрик Билдинг през… Госпожо? Насам, моля…
	Вдигнах очи към шестдесет и седем етажната кула и си поех дълбоко въздух.
	Беше седем без петнадесет.
	Исках да изглеждам идеално и възнамерявах да се върна до „Лейвъри“ в пет, за да си взема душ и да избера подходящ тоалет (мислех си за Дебора Кар в „Една незабравима любов“). Но съдбата се намеси под формата на една италианка — стилист в модно списание, която бе пристигнала в магазина в четири и половина и бе поискала да разгледа всички костюми от две части за проект, върху който работела, а после трябваше колежката й да премери няколко и да направят снимки. Преди да се усетя, бе станало шест без двадесет и имах време само да оставя Дийн Мартин у дома и да го нахраня, преди да хукна насам. И ето ме сега, потна и леко замаяна, все още с дрехите си от работа, на път да разбера накъде ще поеме животът ми оттук насетне.
	— Добре, дами и господа, насам за панорамната тераса, моля.
	Бях престанала да тичам няколко минути по-рано, но още бях задъхана, докато прекосявах площада. Побутнах вратите от затъмнено стъкло и с облекчение забелязах, че опашката за билети е малка. Бях проверила в „Трип Адвайзър“ предната вечер, където предупреждаваха, че опашките може да са големи, но изпитвах леко суеверие и не исках предварително да си купя билет. Затова си изчаках реда, като междувременно погледнах лицето си в малкото огледалце, огледах се тайничко наоколо, в случай че той се е появил по-рано, след което си купих билет, който ми даваше право на достъп между седем без десет и седем и десет, минах през коридора, ограден с кадифено въже, и изчаках, докато заедно с група туристи бях поканена да се кача в асансьора.
	Шестдесет и седем етажа, казаха. Толкова високо, че от бързото качване очите ти изскачали.
	Той щеше да дойде. Разбира се, че щеше да дойде.
	Ами ако не дойде?
	Това бе мисълта, която се въртеше в главата ми, откакто бях видяла краткия му отговор на моя имейл. „Добре. Разбрах те.“ Което можеше да означава всичко. Изчаках да видя дали ще зададе въпроси, или ще каже още нещо, което да намекне за решението му. Препрочетох своя имейл, като се питах дали не съм звучала твърде дръзко, твърде категорично, дали съм успяла да предам силата на чувствата си. Обичах Сам. Исках да е с мен. Дали той разбираше колко силно го желаех? Но след като бях поставила най-големия от всички ултиматуми, ми се струваше странно да започна да проверявам дали съм била правилно разбрана, затова просто чаках.
	Седем без десет. Вратите на асансьора се отвориха. Показах си билета и влязох. Шестдесет и седем етажа. Стомахът ми се сви.
	Асансьорът тръгна бавно нагоре и усетих внезапна паника. Ами ако не дойде? Ако ме е разбрал, но си е променил решението? Какво ще правя? Едва ли щеше да постъпи така с мен, не и след всичко, което се бе случило. Усетих, че си поемам дълбоко въздух, и притиснах ръка до гърдите си в опит да се успокоя.
	— От височината е, нали? — Една любезна жена до мен се пресегна и докосна ръката ми. — Седемдесет етажа си е доста голяма височина.
	Помъчих се да се усмихна.
	— Нещо такова.
	_Ако не можеш да оставиш работата и къщата си, и всичко, което те прави щастлив там, ще те разбера. Ще се натъжа, но ще те разбера._
	_Ти винаги ще бъдеш с мен по един или друг начин._
	Лъжех. Естествено, че лъжех. О, Сам, моля те кажи „да“. Моля се да ме чакаш, когато вратите отново се отворят. Асансьорът спря.
	— Е, това не бяха седемдесет етажа — подхвърли някой и двама-трима души неловко се изсмяха. Едно бебе в количката си ме погледна с големи кафяви очи. Всички останахме неподвижни за миг, после някой слезе.
	— О. Това не е главният асансьор — каза жената до мен и посочи нататък. — Онзи е.
	Така си беше. В края на безкрайна, извита като подкова опашка от хора.
	Зяпнах ужасена. Сигурно имаше стотина туристи, даже двеста, които се движеха бавно, разглеждаха музейната експозиция, ламинираните снимки по стените. Погледнах си часовника. Вече оставаше само една минута до седем. Написах съобщение на Сам и с ужас видях как то не се изпраща. Запровирах се в тълпата, мърморейки извинения, докато хората цъкаха силно с език и ми подвикваха, че всички чакат. Свела глава, минах покрай таблата на стената, които разказваха историята на сградата „Рокфелер“, на коледните елхи, видео изложбата на NBC, промушвах се и заобикалях хората, мърморейки извинения. Няма по-раздразнителни хора от измъчени от жегата туристи, които са се озовали на неочаквано дълга опашка. Един ме сграбчи за ръкава:
	— Хей! Ти! Всички чакаме!
	— Имам среща с един човек — казах аз. — Много съжалявам. Англичанка съм. Ние по принцип сме много добри в чакането на опашка. Но ако закъснея още малко, ще го изпусна.
	— Изчакай си реда като всички останали!
	— Пусни я да мине, скъпи — каза жената до него и аз й благодарих безмълвно, като продължих да се промъквам между тълпата е изгорели от слънцето рамене, бавно местещи се тела и хленчещи деца, тениски с надписи „Обичам Ню Йорк“, а вратите на асансьора бавно се приближаваха към мен. Но на по-малко от пет метра опашката внезапно спря напълно да се движи. Подскочих леко, за да се опитам да надникна над главите на хората, и пред мен се изправи бутафорна стоманена греда. Беше сложена пред огромна черно-бяла фотография на силуетите на високите сгради на Ню Йорк на фона на небето. Посетителите сядаха на групички на гредата в имитация на прочутата снимка на работниците, които хапват обяда си по време на строежа на кулата, докато една млада жена с фотоапарат им даваше инструкции на висок глас:
	— Вдигнете високо ръце, точно така, сега палци горе за Ню Йорк, точно така, сега се престорете, че се бутате един друг, сега целувка. Добре. Снимките ще са готови, когато си тръгвате. Следващите!
	Тя повтаряше тези четири фрази, докато постепенно и бавно се приближавахме. Единственият начин да мина през тях, би означавал да съсипя нечия паметна снимка за цял живот с прочутата сграда. Беше седем и четири. Опитах се да се промуша и някак да мина зад жената, но се озовах блокирана от група тийнейджъри е раници. Някой ме побутна по гърба и всички се размърдахме.
	— На гредата, моля. Госпожо? — Пътят напред бе преграден от неподвижна стена от хора. Фотографката ни подкани. Бях готова на всичко, само да се придвижим по-бързо. Послушно се покатерих на гредата, мърморейки под нос.
	— Хайде, хайде, трябва да мина.
	— Вдигнете ръце високо, точно така, сега палци горе за Ню Йорк! — Вдигнах ръце, насилих се да вдигна и палци. — Сега се престорете, че се бутате един друг, точно така… сега целувка. — Някакъв тийнейджър с очила се обърна към мен изненадан, а после видимо доволен.
	Поклатих глава.
	— Няма да стане, приятел. Съжалявам. — Скочих от гредата, избутах го встрани и хукнах към последната опашка, която чакаше пред асансьора.
	Седем и девет минути.
	В този момент ми се доплака. Стоях, притисната отвсякъде от сгорещени и мърморещи хора, пристъпвах от крак на крак и гледах как от другия асансьор излизат големи групи, докато мислено се проклинах, че не съм проучила внимателно предварително. Това беше проблемът с грандиозните жестове, осъзнах сега. Имаше голяма вероятност да се провалят главоломно. Служителите на охраната наблюдаваха безпокойството ми с безразличието на хора, които са видели всичко. И най-накрая, в седем и дванадесет минути, вратите на асансьора се отвориха и един пазач подкани посетителите да влизат, като броеше всеки на вратата. Когато стигна до мен, препречи пътя ми с въже.
	— Следващият асансьор.
	— О, стига.
	— Такива са правилата, госпожо.
	— Моля ви. Трябва да се видя с един човек. Толкова много закъснях. Нека да се мушна вътре, моля. Умолявам ви.
	— Не мога. Строго се спазва бройката.
	Нададох болезнен стон, но една жена на няколко метра от мен ми махна.
	— Елате — каза тя и излезе от асансьора. — Влезте на мое място. Аз ще хвана следващия.
	— Наистина ли?
	— Кой не обича романтичните срещи.
	— О, благодаря ви, много ви благодаря! — възкликнах, докато се разменяхме. Не ми се искаше да й казвам, че шансът да се окаже романтична или дори среща, намалява с всяка изминала секунда. Напъхах се в асансьора, като усещах любопитните погледи на хората, но само стиснах юмруци, когато асансьорът се задвижи.
	Този път кабината се изстреля нагоре с космическа скорост, което накара децата да се засмеят и да посочат към стъкления покрив, където се виждаше ясно колко бързо се движим. Над главите ни проблеснаха светлини. Стомахът ми се преобърна няколко пъти. Една по-възрастна жена до мен в рокля на цветя ме побутна.
	— Искаш ли ментов бонбон? — попита тя и ми намигна. — За момента, когато най-сетне го срещнеш?
	Взех един и се усмихнах притеснено.
	— Искам да разбера как е минало — каза тя и прибра кутийката в чантата си.
	В ушите ми нещо пукна и асансьорът започна да забавя ход, след което спря.


	Имало едно време едно момиче от малък град, което живеело в малкия си свят. Било напълно щастливо, или поне се опитвало да се убеди, че е така. Както повечето момичета, и то обичало да играе различни роли и да се преструва на нещо, което не е. Но както става с твърде много момичета, животът го сблъскал с какви ли не неприятности и накрая вместо да намери какво наистина му подхожда, то се затворило в себе си, прикрило онези свои качества, които го отличавали от останалите. Доста дълго си патило от света наоколо, докато накрая решило, че е по-безопасно да не бъде себе си изобщо.
	Можем да изберем да бъдем толкова версии на себе си. Някога животът ми се измерваше в най-простички стъпки. Научих, че съществува и друг свят, от мъжа, който отказваше да приеме онази версия на себе си, която му бе наложена от външния свят, както и от една стара дама, която разбра, че може да се преобрази в момент, който мнозина биха сметнали за безнадеждно късен.
	Аз имах избор. Бях Луиза Кларк от Ню Йорк или Луиза Кларк от Стортфолд. Или пък имаше една съвсем различна Луиза, която още не бях срещнала. Важното бе да си сигурен, че онзи, който върви редом с теб, няма право да решава какъв да бъдеш и да те приковава като пеперуда в хербарий. Основното бе да знаеш, че винаги можеш да намериш начин да преобразиш себе си.
	Щях да оцелея, ако не беше тук, повторих си уверено. В крайна сметка бях преживявала и по-лоши неща. Поредното преобразяване. Повторих си го няколко пъти, докато чаках вратите на асансьора да се отворят. Седемнадесет минути след седем.
	Бързо отидох до стъклените врати, като си казах, че ако е дошъл чак дотук, със сигурност би изчакал двадесет минути. После излязох на терасата и започнах да се въртя и да се провирам между туристите, приказващите си хора и онези, които си правеха селфита, за да видя дали е тук. Изтичах обратно през стъклената врата и прекосих огромното вътрешно фоайе, докато не стигнах до втора тераса. Сигурно беше от тази страна. Движех се бързо, навън и обратно навътре, обръщах се да погледна лицата на непознатите, а очите ми се напрягаха да видят този единствен човек, малко по-висок от останалите, с тъмна коса и широки рамене. Прекосих напред и назад теракотения под, залязващото слънце пареше върху главата ми, пот избиваше по гърба ми, докато продължавах да търся, да оглеждам, да наблюдавам и с все по-нарастваща тревога да се убеждавам, че не е тук.
	— Намери ли го? — попита възрастната жена и сграбчи ръката ми.
	Поклатих глава.
	— Качи се горе, скъпа. — Тя посочи към страничния изход от залата.
	— Горе ли? Има и горе?
	Хукнах, като се стараех да не поглеждам надолу, докато не стигнах до малък ескалатор. Той водеше към още една панорамна тераса, още по-претъпкана с посетители. Обзе ме отчаяние, внезапно си представих как той слиза надолу от другата страна, докато аз се качвам. И нямаше дори да го разбера.
	— Сам! — изкрещях с разтуптяно сърце. — Сам!
	Няколко души ме погледнаха бегло, но повечето продължиха да се взират напред, да си правят селфита или да позират пред стъклените прегради.
	Застанах на средата на терасата и се развиках с прегракнал глас:
	— Сам?
	Натиснах копчето на телефона си, мъчейки се да изпратя съобщението, после пак и пак.
	— Да, обхватът тук горе не е добър. Изгубихте ли някого? — попита ме човек от охраната, който се беше появил до мен. — Да не сте загубили детето си?
	— Не. Един мъж. Трябваше да се срещнем тук. Не знаех, че има две нива. И толкова много тераси. О, Господи. О, Господи. Мисля, че не е на никое от двете.
	— Ще се обадя по радиостанцията на колегата си, да видим дали той не може да го повика. — Вдигна радиото си към ухото. — Но нали знаете, че всъщност има три нива, госпожо?
	Той посочи нагоре. В този момент изхлипах приглушено. Вече бе седем и двадесет и три минути. Сигурно си бе тръгнал. Ако изобщо е бил тук, разбира се.
	— Потърсете ето там. — Пазачът ме хвана под лакът и ми посочи следващите няколко стъпала. И се обърна да говори по радиостанцията.
	— Това е последната, нали? — попитах аз. — Няма повече тераси.
	Той се ухили.
	— Няма повече.


	Има шестдесет и седем стъпала между вратите към втората тераса на „Рокфелер Плаза“ и последната, най-горната панорамна тераса, които биха ти се сторили повече, ако си с винтидж сатенени сандали в цвят фуксия с еластични каишки, които не са направени за тичане, особено в горещините. Този път вървях бавно. Качвах се по тясното стълбище и на половината път до горе, когато усетих, че направо ще се пръсна от тревога, се обърнах и се насладих на гледката. Над Манхатън грееше оранжево слънце, а безбрежното море от проблясващи небостъргачи отразяваше прасковена светлина — центърът на света, зает със своите дела. Под мен имаше милиони различни животи, милиони срещи и раздели, радостни и тъжни истории, загуби и борба за оцеляване, милиони малки победи всеки ден.
	Но да се занимаваш с онова, което обичаш, носи голяма утеха.
	Докато изминавах онези последни няколко крачки, си припомних всички прекрасни неща в живота си. Успокоих дишането си и се замислих за модния си бизнес, приятелите, неочаквания дар в лицето на кученцето с изцъклени очи и сладка муцунка. Замислих се как за по-малко от дванадесет месеца бях преживяла липсата на жилище и работа в един от най-жестоките градове на света. Замислих се за новата Мемориална библиотека „Уилям Трейнър“.
	И когато се обърнах и отново погледнах нагоре, го видях — облегнат на парапета и загледан в града, с гръб към мен, леко разрошена от бриза коса. За миг останах на място, докато последните туристи ме подминаха, любувайки се на широките му рамене, на леко наведената му напред глава, на меката тъмна коса над яката му, и изпитах огромно спокойствие само от това, че го виждам.
	Стоях и се взирах в него, а от устните ми се изтръгна дълбока въздишка.
	Вероятно усетил погледа ми, в този момент той се обърна и се изправи, а усмивката, която бавно се разля по лицето му, бе отражение на моята.
	— Здравей, Луиза Кларк — каза той.


>	Благодарности

	Огромни благодарности на Никол Бейкър Купър и Ноел Бърк за благородството и мъдростта им в разказите за Сентръл Парк и Горен Ист Сайд и за това, че ми дадоха да надникна и да видя ясно тези много специфични райони. Всяко отклонение от фактите е изцяло моя отговорност и служи на развитието на сюжета.
	Огромна благодарност дължа и на Ваянела Ривас от Обществената библиотека на Ню Йорк, задето отдели време да ме разведе из библиотеката в Уошингтън Хайтс. Моята библиотека в книгата не е точно копие, но сътворяването й определено е моделирано върху безценната служба към обществото, която се осигурява от истинската библиотека, и хората, които работят там. Дано тя да продължи и занапред.
	Благодаря, както винаги, на моя агент Шийла Кроули и на моя редактор в Съединените щати, Памела Дорман. Благодаря на всички талантливи хора в „Памела Дорман Букс“ и „Пенгуин Пъблишинг Груп“ и най-вече на Джеремая Ортън, Луиз Брейвърман, Брайън Тарт, Кейт Старк, Линдзи Превет, Лидия Хърт, Катрин Корт, Кейт Григс, Бриана Линдън, и освен това на всички неспоменати герои в книжарниците и на медийните асистенти, които помагат на нас, писателите, да излезем пред хората (понякога буквално!).
	Огромни благодарности към всички, които работят с Шийла в „Къртис Браун“, за неизменната ви подкрепа и особено на Клеър Нозиерс, Кейти Макгауан, Енрикета Фрецато, Меъри Фризен-Ескандел, Аби Грийвс, Фелисити Блънт, Марта Кук, Ник Марстън, Ранийт Ахуджа, Алис Лътиънс и разбира се, на Джони Гелър. В Съединените щати искам отново да благодаря на Боб Букман.
	Благодаря за вярното приятелство, професионалните съвети, обеди, чай и неподходящите напитки на Кати Рънсиман, Моника Люински, Мади Уикам, Сара Миликан, Ол Паркър, Поли Самсън, Дейвид Гилмор, Деймиън Бар, Алекс Хеминслей, Уенди Бърн, Сю Мадикс, Тия Шарок, Джес Ръстън, Лайза Джуъл, Джени Колган и всички в „Райтърсблок“.
	По-близо до дома благодаря на Джаки Търн, Клеър Роует, Крие Лъкли, Дрю Хейзъл, служителите в „Байсиклета“ и всички, които ми помагат да правя онова, което правя.
	С най-голяма любов и благодарности към родителите ми — Джим Мойс и Лизи Сандърс — Гай, Беа, Клеми и най-вече на Чарлс, Саския, Хари и Локи, както и БигДог, чието включване в „семейството“ няма да изненада никого от онези, които я познават.
	Най-накрая благодаря на Джил Мансъл и дъщеря й Лидия, чието щедро дарение за каузата „Писатели за Гренфел“ доведе до това, че Лидия сега е увековечена като дъвчеща дъвка и пушеща цигари собственичка на магазин за винтидж дрехи.
