>	1.

	Един дебел мъж със самодоволен вид и с още пет минути живот пред себе си излезе от ресторант _Измир_ на _Трето авеню_ и _Шейсет и шеста улица_ на острова Манхатън и зави на изток. Движеше се с възприетата от много едри хора ситна походка, но щеше да върви по-бързо, ако не забавяше хода си при всяка удобна витрина, за да се огледа в отражателното стъкло. Той забеляза една угодническа, подобна на месечина физиономия с грижливо очертани мустаци в стила на покойния крал Фарук, физиономия, която задължително изискваше да бъде увенчана с фес, но която в дадения момент крепеше върху себе си сивкава мека шапка. Под няколкото гуши на мъжа се виждаше тежка копринена навита яка, виненочервена вратовръзка на голям възел и двуреден, на тънки райета, тъмен костюм с хубава, макар и старомодна кройка. Малки тъмночервени обувки от щавена кожа украсяваха краката му, на ръцете му имаше ръкавици от ярешка кожа, рамената му бяха наметнати от сиво-бежово кашмирено горно палто в стила на италианските кинопродуценти от петдесетте години.
	Беше неделна сутрин и въпреки че много малко други пешеходци да бяха толкова официално облечени, както дебелия мъж, той не привличаше върху себе си кой знае какво внимание, поне не в тази част на града. В Обединените нации, чиято главна квартира се намира на _Първо авеню_ между _Четиридесет и осма_ и _Четиридесет и втора улица_, работят хиляди дипломати, но голямата част от които живеят в непосредствена близост и много от тях изглеждат странно облечени. Дебелият мъж фактически беше дипломат, но тазсутрешната му мисия, както във всяка неделна утрин, имаше личен характер.
	Той беше човек със строго фиксирани навици. Всяка сутрин, без да се смята свещеният ден петък, той пристигаше в _Измир_ в осем и закусваше с турски сладкиши и гъсто сладко кафе, докато прелистваше _Ню Йорк Таймс_ и _Вашингтон Поуст_, заедно с изданията на един истанбулски и един анкарски вестник от предишния ден, които идваха със самолет. Това му отнемаше не повече от деветдесет минути.
	По-нататък, през четирите делнични дни и в събота той се спускаше пеш по _Четиридесет и шеста улица_, за да стигне до високата сграда на площада на ООН, където беше офисът му. В неделя вместо това завиваше на юг по _Първа_ и се отправяше към апартамента, където беше настанил любовницата си.
	Вече беше стигнал мястото, където се пресичаха _Втора_ и _Четиридесет и шеста_. Имаше много малко движение, но се виждаха пешеходци, които се наслаждаваха на късното зимно слънце. Млада жена с плетена шапка разхождаше афганско куче със светъл косъм. Една двойка в норвежки пуловери буташе пред себе си количка с добре опаковано бебе. Някакъв много черен мъж в дебела водонепропусклива мушама и с африканска шапка говореше нещо на френски на жена със същите цветове, която носеше тюрбан. На другата страна на улицата собственикът на италиански ресторант вдигаше щорите пред прозорците. Беше спокоен неделен ден в един от най-мирните и приятни квартали на Ню Йорк, едно място, което беше екзотично, без да бъде опасно и охранявано като Кремъл заради всички тези дипломати.
	Светофарът промени цвета си и дебелият мъж пресече със ситни крачки широкото авеню, хвърляйки любопитен поглед към момичето с кучето. Когато се качи на бордюра, той чу шум от отварянето на вратата на кола и видя как пред него се изпречи някаква фигура. Лъчите на утринното слънце образуваха корона около силуета на мъжа. Дебелият мъж се усмихна и учтиво направи крачка вдясно, но силуетът продължи движенията си така, че застана пред него. Дебелият мъж огледа по-внимателно човека пред себе си, като примижаваше силно срещу светлината. Имаше нещо не наред с главата на този човек: тя беше светлосиня, той носеше скиорска маска.
	Дебелият мъж се обърна рязко, чувство на тревога прониза цялото му тяло и той видя, че пътят му се препречваше от още един мъж. Беше му съвсем лесно да види, че и той носеше скиорска маска и синьо маскировъчно яке, а в ръката си държеше автоматичен пистолет.
	Дебелият мъж беше уплашен, но не беше страхливец. Той беше турчин, а турците са жилави при отбрана. Хвана ревера на връхната си дреха, замахна с нея към лицето на човека пред себе си и направи три бързи крачки към _Второ авеню_. Чу женски нисък и изстрели, много изстрели, и почувства как куршумите удрят тялото му и при падането си видя как побледнялото изкривено лице на момичето с кучето се разтрепери силно на фона на небето.
	Полицията пристигна след четири минути, сержант и патрулиращ полицай от постоянния подвижен пост пред Обединените нации, който имаше за задача да контролира почти нескончаемите политически демонстрации. Двамата отцепиха сцената на престъплението, задържаха една група от объркани свидетели и осъществиха необходимите при такива случаи връзки. След това убедиха собственика на ресторанта _Вила д’Есте_ да освободи място, за да могат да се проведат разпитите.
	Не след дълго дойде линейка и колата на екипа, който се занимава с местопроизшествията, плюс един не маркиран _плимът фюъри_ с двама детективи по убийствата. Двамата детективи напомняха силно Крачун и Малчо: единият висок, кокалест, с воднист поглед, с печален жълтеникавокафяв бретон, увиснал над кокалестия му нос — Барни Уейн; другият по-нисък, по-млад с десетина години, по-набит, по-сърдит и силно пристрастен любител на пурите — Джо Френджи.
	И двамата имаха ранг на детективи втора степен. Уейн смяташе, че това съвсем не беше лошо. Той не беше от тези, които можеха да получат прозвището _Поразяващата ръка_ в полицейското управление на Ню Йорк. Френджи мислеше същото, но и това, че самият той е достатъчно добър и че може да докаже качествата си и имаше намерение да получи признание. Френджи имаше мнение за Уейн, че е добро момче, но прекалено предпазлив. Уейн намираше Френджи за добро момче, но прекалено нехаен. Двамата представляваха достатъчно добър тандем: нито безупречни герои от телевизионните предавания, нито корумпирани подлеци от ужасяващите следователски доклади. Като повечето детективи от нюйоркското полицейско управление, те бяха в известна степен героични и пак в известна степен корумпирани донякъде.
	Уейн и Френджи се представиха на сержанта. Сержантът се зарадва, когато ги видя, защото можеше да прехвърли върху тях грижите по сцената на престъплението. Той беше детектив от Бруклин, на когото бяха отново надянали униформата във връзка с цяла поредица от неприятни задължения, от които ангажиментът във връзка с Обединените нации беше само единият. Поставянето на детективите _обратно в торбата_, както гласеше популярният израз, обикновено за дежурства по контрол върху тълпите, е средство за тормоз в управлението и е една от причините, поради които контролът върху масовите прояви в града е често пъти много неприятно нещо за самите тълпи.
	— Какво знаем, Серж? — попита Френджи.
	Сержантът направи движение с ръка по посока на простряния труп.
	— Застреляли са го в единадесет и десет. Съвсем пресен случай. Собственикът на италиански ресторант се е обадил.
	Френджи каза:
	— _Те?_ Имаме свидетели?
	Сержантът кимна.
	— Да, най-малко половин дузина. Пратих ги в ресторанта. Двама със скиорски маски са извършителите. Измъкнали са се със синя кола. — Той посочи техническите лица, които фотографираха отпечатъците, оставени от гумите на предполагаемата синя кола.
	— Хукнали са по _Четиридесет и шеста_. Трябва да са минали покрай мен.
	— Не си забелязал колата?
	Сержантът вдигна рамене, после се засмя.
	— Какво говориш, аз съм направо задръстен с какви ли не загубени палестинци или пакистанци, или кой знае какви.
	Сержантът щеше да си създаде трудности, опитвайки се да измисли някакъв начин да обясни как една синя кола с двама убийци в нея, отдалечаваща се като излетял от ада прилеп от едно място, където преди секунди са били дадени най-малко десет изстрела, като това място не е на повече от сто ярда от поста на сержанта, не е била забелязана изобщо. Изпитвайки съжаление към човека, Френджи направи невъзможни всякакви лъжи, като го помоли да му покаже свидетелите.
	Те се отправиха към ресторанта.
	Уейн приближи трупа. Както постъпваше обикновено в такива моменти, той освободи ума си от всякакво напрежение, за да го превърне в чувствителна гъба за всякакви подробности, които биха се оказали невидими за търсещия ум. Както обикновено, като не се смяташе известна неясна тъга, породена от чувството за безвъзвратността на смъртта, умът му остана празен. Убитият мъж не носеше две различни обувки, нито различни един от друг чорапи. В устата си, която беше отворена и пълна със съсирваща се кръв, нямаше тайнствен пръстен с печат, и Уейн, въздишайки, отказа да повярва, че ще намери в джоба му разкъсан картонен кибрит с името на убиеца.
	Уейн се отдръпна, за да даде възможност на техническото лице да постави върху ръцете на жертвата найлонови торби, една рутинна процедура, а след това, стъпвайки внимателно, за да не изцапа обувките си в гъстата кръв, претърси джобовете му.
	Междувременно Френджи вземаше имената и адресите на свидетелите и записваше къде са били по време на престъплението и дали са видели нещо. Той реши да започне с младата дама с кучето, която, както изглеждаше, се е намирала най-близо. Тя вече се беше оправила след шока и сега пиеше кафе. Кучето й, което беше до краката й, дъвчеше говежди кокал, подарен му от собственика.
	Френджи установи основните факти: двама стрелци, и двамата бяха стреляли. Никой от тях не е казал нищо на жертвата. Жертвата се беше опитала да се измъкне, като е размахвала палтото си. Убийците не са взели нищо от жертвата. Бяха влезли в колата си и изчезнали от мястото.
	Не, тя не беше записала номера на колата. Не, тя не беше разпознала марката на колата. Да, тя беше на разположение и готова да разгледа различни снимки на коли. Не, тя не беше забелязала нищо особено у стрелците. Били съвсем обикновени, среден тип хора. Не можеше да посочи расата им, защото са били с маски и ръкавици.
	Към всичко това другите свидетели добавиха малко или нищо, освен това, че като по чудо собственикът на ресторанта беше определил, че колата е _форд феър лейн-78_ с две врати. Почти същата кола имала сестра му.
	Уейн продължи да наблюдава опаковането и натоварването на трупа в чакащата кола, след това сложи торбите с доказателствения материал и съдържанието от джобовете на убития в евтина пластмасова чанта и се запъти към ресторанта.
	Представителите на пресата вече бяха подушили следата и сержантът извика още няколко полицаи, които да се разправят с нарастващата тълпа от журналисти и фотографи. Отвсякъде му задаваха въпроси на висок глас и му пъхаха под носа микрофони, стремейки се да преодолеят шума и да доловят нещо, което може да им свърши работа от вибрациите на устните му. Той им направи знак с ръка, че трябва да се махнат, и се втурна в ресторанта по освободената от униформените полицаи пътека.
	Уейн сложи чантата на масата, където седеше Френджи, и зае място до него.
	— Вземи си кафе — каза Френджи. — За първи път ми се случва да пия добро кафе на мястото на извършено престъпление. Може би и за последен. Чувам да се говори сред полицаите за терористично нападение.
	Уейн повдигна едната си вежда.
	— Отредено ни е да научаваме винаги последни. Така или иначе, с мишената няма проблеми. — Той извади от чантата си нова найлонова торба. В нея се намираше продълговат портфейл в европейски стил, който някога е бил кафяв, но сега беше почти напълно покрит с червеникавокафяви петна. Виждаше се грубо оформена и широка половин инч дупка.
	— Единият от куршумите е минал през паспорта. Името на убития е Мехмет Ерсой. Културно аташе е в турското посолство към Обединените нации.
	— Боже Господи! Какъв ужас! Сега ще налетят върху нас колите със специално предназначение.
	— Да. Учуден съм, че още ги няма. Охо, казах нещо прибързано. Те изпълняват нашата песен.
	Чуваха се все по-наблизо сирените.
	— Чакай, току-що се сетих — промърмори Уейн. — Ти обади ли се на отдела по убийствата?
	Това беше нещо ново. От шефа на детективите беше спусната инструкция, според която отговарящият за сцената на престъпление детектив при съмнение за убийство трябваше да се обади на отскоро възстановения отдел по убийствата към канцеларията на областния прокурор на Ню Йорк, веднага след пристигането си на мястото на произшествието.
	Френджи кимна:
	— Да, обадих се. Какъвто ни е късметът, ще ни изпратят някое четиринадесетгодишно момиченце, току-що завършило правния институт.
	Прозорците на малкия ресторант вече отразяваха лъчите на половин дузина червени светлини от пристигащите коли. Всяка следваща беше от по-висок ранг, защото един висшестоящ полицай никога нямаше да се съгласи да пристигне някъде, без подчинените му да са се събрали накуп, за да му покажат, че и те са ориентирани и владеят обстановката. Сложна система от забавяния и телефонни обаждания, вградена в организма на полицейското управление на Ню Йорк, даваше гаранции, че винаги ще е така.
	Поради това Уейн и Френджи трябваше да предадат това, което знаят, на дежурния лейтенант на екипа за техния полицейски район, който я предаде на дежурния капитан, който информира заместника на шефа, отговарящ за Манхатън, който информира помощник-комисаря, който информира заместник-кмета. Беше нещо доста необичайно да се види заместник-кмет в една от тези коли, но кметът знаеше, че Обединените нации осигуряваха четиридесет хиляди работни места за Ню Йорк и беше решен да съобщи пред света, че без значение дали обикновените нюйоркчани падат като мухи, плътта на международната общност беше за него не по-малко свещена от тази на святата му майчица.
	След като съобщението беше поело пътя си и заместник-кметът беше застанал с мрачна физиономия пред камерите, за да поднови, следвайки съответния ритуал, брака на града със световното тяло заедно с всичките му служители и след като човекът от канцеларията на главния шеф на полицията се беше изказал решително против тероризма в общ смисъл и особено в Ню Йорк (без да забравя да се похвали с безподобните възможности на полицейското управление на Ню Йорк в борбата срещу тероризма) и след като всички командни нива си бяха отишли в ред, при който всяко следващо представляваше по-нисък ранг, и след като всяко едно съобщаваше на следващото, че е по-добре при този случай да не се допуска забатачване, те изискваха изясняване вчера и който поемеше вината в случай на забатачване (и положително това нямаше да бъде самият той), щеше да прекара остатъка от кариерата си като пазач на автопарк в Южен Бронкс. След всичко това, когато в ресторанта не беше останал никой, освен лейтенанта, двамата детективи, половин дузина изнервени свидетели, един ресторантьор, който се чудеше дали една история, която щеше да разказва с години наред, си струваше загубата на един неделен обеден час, и едно куче, което предстоеше да направи локва, Уейн каза:
	— Хей, Лей, можеш ли да ни кажеш едно нещо? Какви са всички тези конски фъшкии за терористи? Ние все още не знаем нищо. Благоверната съпруга на жертвата би могла да е организирала убийството, за да получи застраховка или нещо такова.
	Лейтенантът го изгледа продължително. После направи знак на двамата детективи да го последват в малкия бар на ресторанта.
	— Никой не ти е казвал?
	— Не — сви рамене Френджи. — Искам да кажа, след като ние сме детективите по случая, защо ли ще ни дават информация? Би приличало на измама…
	— Някой се обърнал към _Поуст_ и _CBS_. Посочил времето и мястото и името на жертвата и е казал, че е от арменската тайна армия и после е прибавил куп политически боклуци. Разполагаме със запис на разговора.
	— Арменци, а? — проточи Уейн. — Вярваш ли, че е сигурно, Лей?
	Лейтенантът завъртя очи.
	— Знам, вятър. На големия шеф му _трябва_ терорист. Ако излезе така, че човекът се е забавлявал активно с малката сестра на някой голям полуцветен гангстер, е, какво, ще трябва да се справим с това. Но, момчета, за този случай настоявам да се действа бързо. Ще имате всичко необходимо — коли, радио, помощници, подслушвателни устройства, всичко. Ръцете ви ще бъдат напълно развързани. Така добре ли е?
	Уейн и Френджи се спогледаха. Уейн каза:
	— Ще претърсим жилището му, ще се опитаме да разберем дали е замесен в нещо нечисто. И офиса му също, може би…
	— Остави това, за офиса не става дума. Той е чужда територия — прекъсна го лейтенантът. — Човекът е дипломат, ще трябва да подходим много внимателно към повечето от хората, с които се познава. Техниката ви е ясна.
	— Като квитанции за паркиране — уточни Уейн.
	Върху лицето на лейтенанта се оформи фалшива усмивка.
	— Точно така. Никаква агресивност. _Моля, благодаря, да, господине, не, господине._ Всякакво посегателство, засягащо собствеността на мисията на Обединените нации, а това включва моторните превозни средства, трябва да бъде обезпечено нагоре по веригата, като се стигне до главния шеф на полицията. След като установите необходимите ви контакти и разберете с кого трябва да говорите в мисията, ако има такъв, искам да разполагам с нещо, написано черно на бяло. За това съществува определена форма. — Лейтенантът направи пауза и запали цигара от предишната. После попита: — Има ли вече някакъв напредък с колата? Не? Е, добре, действайте и когато имате портрета, съставен по описание, опитайте се да го свържете с арменски имена.
	— Арменски имена? — повтори Френджи, силно изненадан. — Ти мислиш, че тези терористи от голям калибър са използвали _собствена_ кола за убийството?
	— Тук трябва да има движение, по дяволите — отсече решително лейтенантът. — И се обадете също на Бюрото за стратегически служби и разузнаване. Там има едно момче, Фланаган, и той ви очаква.
	Френджи направи кисела физиономия. Бюрото за стратегически служби и разузнаване, бившето червено отделение, не се ползваше със симпатиите на уличните детективи, които гледаха на политически мотивираните престъпления с такова пренебрежение, че не считаха те да си заслужават времето и парите. Освен това, бюрото за стратегически служби и разузнаване не настаняваше хора по уличните платна, което означаваше, че те бяха повече наблюдатели, отколкото помагачи.
	Лейтенантът забеляза погледа на Френджи.
	— Действайте и това е! — подтикна ги той. — И така, известно ви е, каквото трябва. Искам да бъда непрекъснато в течение, ден след ден, ясно?
	Френджи отпусна глава и разлюля ръцете си на височината на раменете, имитирайки движенията на марионетка. С писклив глас изрече:
	— Здравейте, дечица! Аз съм детектив. Искате ли да си поиграем?
	Лейтенантът поклати глава и си позволи една кисела усмивка за довиждане.
	Уейн добави:
	— _Движение_, а? Кажи ми, мислиш ли, че този случай ще се окаже една много сериозна чушка в задника?
	— Виж какво, първото движение, което ме интересува в момента, е свързано с червата ми — каза партньорът му. — След това, струва ми се, трябва да приведем в движение свидетелите, като ги изкараме оттук, преди да са умрели от глад.
	— Да — съгласи се Уейн. — И като стана дума за това, можем да осъществим някакво движение, насочено към това, да получим някаква храна. Може би човекът тук ще ни предложи безплатно телешко варено, след като му е ясно какви светли перспективи сме открили пред него. Здравей, Роулънд.
	Последните думи бяха отправени към един мъж, който току-що беше влязъл в ресторанта. Двамата детективи се усмихнаха и го приветстваха топло, защото той беше доказателство, че те, отгоре на всички други неприятности, нямаше да си имат работа с някакво четиринадесетгодишно момиченце, а с помощник областен прокурор.
	— Ти ли си по този случай, Роулънд? Ти, беден негоднико! — изрече Френджи с чувство.
	Роулънд Хъркейни, помощник областен прокурор в Бюрото по убийствата, се разположи бавно на един стол и отправи злобен поглед към детективите.
	— Знаете ли какво правех, когато ме повикаха да дойда? Знаете ли? Бях си в леглото и си дъвчех от един бут с големина и твърдост на зрял пъпеш, като давах възможност на сока да капе в устата ми.
	— Не говориш за лице, което има право да гласува, а, Роулънд? — ухили се Уейн.
	— Не грешиш в предположението си — кимна Хъркейни. — Двадесет е повече от достатъчно. Но, както и да е, как стоят нещата с тази скръбна бъркотия?
	Обсъдиха случая спокойно и с чувство за хумор. Бяха професионалисти и много пъти им се беше случвало да работят заедно. Освен това Роулънд беше най-популярната личност между полицаите в Манхатън, Това беше голямото му преимущество и той се възползваше от него. Беше арогантно мъжествен по начина, по който повечето ченгета разбират мъжествеността: груб, невъздържан и пияч от класа. Той познаваше стотици достъпни жени и беше уреждал срещи на стотици полицаи, не че полицаите изискват помощ в тази област, но важна беше идеята. Той правеше услуги на полицаите и по служебна линия, спестяваше им много неприятни моменти в съда, в случаите, когато объркваха доказателствения материал, или правеше необходимото, за да представи някого в особено благоприятна светлина, или уреждаше нещата така, че ченгетата да висят извънредно в празнични дни, преди да се появят в съда, когато им трябваха повече пари.
	Но най-силно впечатление от всичко правеше тялото. Роулънд Хъркейни беше заклет културист и щангист. Имаше бицепси двадесет и пет инча, гръден кош четиридесет и четири инча и врат деветнадесет инча. Ченгетата принадлежат към физическия свят. Те вярват, че за да оцелеят, са длъжни да доминират физически. Роулънд доминираше физически. Това, че той беше и много умен, агресивен адвокат, който с лекота правеше на кайма глупаците и техните адвокати със захаросани задници в съда, беше като черешата на върха на тортата.
	Те изложиха случая внимателно и с чувство на респект, тъй като знаеха, че Роулънд щеше да разбере неудобното положение, в което се намираха във връзка с хората от специалните коли, и че ще се отнесе с разбиране, което той и направи. Роулънд разпита свидетелите и ги освободи. Френджи отиде в банята. Полицаите престанаха да охраняват входа и ресторантът можеше отново да функционира.
	Френджи се върна. Собственикът приближи и усмихвайки се предложи обяд, който те приеха. Заведението му щеше да бъде показано по телевизията и той беше готов да обича целия свят. Когато получиха обилно ядене и питиета, Уейн поде:
	— И така, Роулънд, какво мислиш? Мъчна работа, нали?
	— Не съвсем, Барни. Имам добри предчувствия. Мисля, че нещата ще тръгнат добре. — Двамата детективи реагираха скептично, но Роулънд защити позицията си с непоколебима самоувереност. — Не, вижте: те са чакали човека, този Ерсой. Заели са позиция, като са знаели предварително къде и кога ще мине. И така, те са го _познавали_…
	— Не е задължително — прекъсна го Френджи. — Биха могли да са професионалисти, които са го наблюдавали в продължение на седмици.
	— Добре, или са познавали навиците му, но няма начин да са били професионалисти. Един професионалист, който знае толкова много за жертвата, колкото са знаели тези момченца, би го причакал до апартамента му и би му изпратил в главата три куршума от малокалибрено оръжие.
	— Как можеш да кажеш такова нещо, Роулънд! Това никога не слиза от телевизията: терористите в Европа и Близкия изток трепят тези политици, като действат като истинска армия — картечници, ракети…
	— Да, но на тези хора е осигурена силна охрана. Ти не можеш да се добереш до тях, освен ако не си проправиш път с груба сила. Нашият човечец е бил невъоръжен. Въобще не се е чувствал заплашен. И така, от всички възможни времена за нападение срещу някого, защо трябва да се избира неделя, и то посред бял ден, като колата ти е насочена към еднопосочна улица, единственият излаз, от която преминава през площада на Обединените нации, който практически всеки втори уикенд е претъпкан с ченгета и демонстранти. Цялата работа изглежда нелогична, освен ако не става дума за _аматьори_.
	— Изглежда, че има право, Джо — кимна с респект Уейн.
	Френджи отвърна:
	— Добре, чудесно, да речем, че се съглася, но какво означава това за _нас_?
	— Означава — заобяснява Роулънд, — че или убийството, както обикновено се случва, има личен характер и всичко онова за арменската армия е ала-бала, някаква шашарма, или че търсите някаква група арменски задници, насядали около кухненска маса в Бруклин. Това, което искам да кажа, е, че не става въпрос за история, достойна за Карлос Чакала.
	Уейн въздъхна.
	— Да, добре, нямам нищо против арменците, но това напълно ме удовлетворява. Трябва да започнем да се ровим из живота на този мъж, говорим за седмици, за плуване срещу течението на тези дипломатически мръсотии през всичкото време. Затова ми се струва, че трябва да започнем със синята кола и портретите по описания и арменските имена. И, ако си прав, те наистина може да са използвали собствена кола.
	— Може да е така — съгласи се Роулънд. — Но все пак трябва да надникнем в живота на жертвата. Не забелязах ли специално ключе на онзи портфейл, който ти свали от него? Да? Хората с касички обикновено имат по-интересен живот от повечето други хора. И така, днес вие ще претърсите жилището му?
	Детективите се спогледаха нервно.
	— Добре, точно това имах предвид, когато споменах за плуване срещу течението. Беше ни изнесена лекция за това, че трябва да действаме _дипломатично_ — въздъхна Уейн. — Големият шеф иска при всички случаи всичко да преминава през посолството.
	— Да, добре, това е чудесно за персонала на посолството и за офиса, но нашата плячка е личното му жилище. Става дума за криминално разследване. Това е углавно престъпление, а не квитанция за паркиране. Ако нещо се закучи, обадете ми се. Ще отнеса случая нагоре по йерархията, ако ми се наложи, и…
	Той вдигна глава, чувствайки нечие присъствие над себе си. Беше много висок, много черен мъж с черен шлифер над сив костюм и светло оцветена кръгла, плоска шапка без козирка на главата си. Имаше очила със златни рамки. Тримата го заоглеждаха. Мъжът се усмихна и посегна към вътрешния джоб на шлифера си. Последва миг на напрежение, но той просто извади кожен визитник.
	— Извинете ме — каза мъжът. — Както разбирам, вие сте от полицията?
	— Да — каза Френджи. — Вие кой сте?
	Мъжът подаде последователно на всеки от тримата по една голяма, твърда, гравирана картичка, от която се виждаше, че той е М. Етиен Мбор Секуе от Сенегалската мисия към Обединените нации. Каза:
	— Крайно много съжалявам, че не дойдох по-рано, но счетох за уместно да придружа сестра си до дома й. Тя беше напълно съкрушена от достойните за съжаление събития от тази сутрин. Това е първото й посещение в Ню Йорк и…
	— Един момент, вие свидетел ли сте? — прекъсна го Френджи.
	— Да, обърнах се към един от полицаите на улицата и ме изпратиха тук.
	— Моля ви, седнете, господин Секуе — покани го Роулънд. — Разкажете ни какво сте видял.
	Уейн извади бележника си и започна:
	— Къде бяхте по време на стрелбата?
	Африканецът се разположи като номер четири на масата.
	— Аз… ние, т.е. сестра ми и аз тъкмо щяхме да пресечем _Второ авеню_. Трябва да сме били по средата на улицата, когато чухме началото на изстрелите — стрелбата.
	Уейн се намръщи. Мъжът се е намирал по-далеч от мястото на събитието, отколкото някои от другите свидетели. Той зададе още няколко въпроса относно движенията на убийците и тяхната жертва, но това само потвърди вече известните факти.
	— Нещо друго, господин Секуе? Забелязахте ли нещо _необичайно_ около убийците? Или колата им?
	— Около атентаторите? Не, нищо не можеше да се види. Маските им, ръкавиците им. Що се отнася до колата… — Той се усмихна виновно. — Тя беше голяма американска кола, нова, тъмносиня. Не съм запознат с американските марки. — Направи кратка пауза. — Но, разбира се, вие ще можете да я издирите, след като имате номера й, не?
	Френджи каза:
	— Да, разбира се, _ако_ знаехме номера, но не го знаем.
	Очилата на господин Секуе просветнаха, когато той се усмихна.
	— А, но аз съм го записал. Ето, вижте.
	Беше го записал. Пред смаяните им погледи той представи малка кожена тетрадка с адресите прикрепен към нея златен молив. На вътрешната страна на задната корица беше грижливо изписан един номер. Уейн го преписа в бележника си. Тримата мъже сърдечно благодариха на дипломата и той ги напусна.
	— Добре щеше да е, ако в този град имаше повече хора като този африканец — каза развълнувано Френджи. — Всичко ми говори за кражба и затова ще трябва да тръгнем от нулата. Искаш ли да се обадиш, Барни?
	Уейн кимна и отиде до телефонния автомат в бара. Набра номер и проведе кратък разговор. Роулънд и Френджи останаха седнали в очакване, без да говорят. Уейн се върна на масата и седна.
	— За такава кола няма данни в последното съобщение за издирвани коли. Следващото съобщение е след няколко часа, така че тя може да е била открадната тази сутрин и собственикът й още да не е разбрал…
	— Барни, за Бога, кой е собственикът на шибаната кола? — извика Френджи.
	Уейн се усмихна широко.
	— Как ти харесва Арам Томасян? Местно момче. Живее на _Мъри Хил_.
	Роулънд Хъркейни се разсмя с висок глас. Френджи отправи поглед към тавана:
	— Благодаря ти, Боже!


>	2.

	Те го разгледаха подробно. Набит, нисък, с маслинен цвят на кожата мъж, който наближаваше тридесетте години, Арам Томасян стоеше на входа на апартамента си и отвръщаше на погледите им с блестящите си кафяви очи. Той не изглеждаше изненадан от посещението на двете ченгета в осем часа вечерта в неделя, което само по себе си представляваше изненада. Още по-изненадващо беше, че той не каза: _Във връзка с какво?_ или _Какво се е случило?_, нито им предложи фалшива усмивка от тези, които повечето хора пазят в запас при посещение от полицията, но мълчаливо ги въведе в дома си и каза: _Очаквах ви._
	Френджи и Уейн влязоха и само с един поглед попиха обстановката, както правят всички ченгета. Много добре уреден, но не показен апартамент: бели килими, бежово хаитянско канапе и кресла, скъпа стереосистема и голям телевизор, монтиран в дълъг стенен шкаф от тиково дърво, масичка за кафе от стъкло и хром. На стената имаше голям цветен постер в рамка, на който бяха изобразени някакви стари руини, и десетина семейни снимки в сребърни и кожени рамки, поставени върху различни рафтове на стенния шкаф, заедно с доста внушителна библиотека.
	Уейн насочи погледа си към Томасян и още веднъж се опита да освободи ума си от всякакво напрежение, като се надяваше на някакво важно просветление. Впечатлението му беше за един нормален човек, малко самоуверен и добре владеещ се. Това не беше особено важно за Уейн.
	— Защо _очаквахте_ полиция, господин Томасян? — започна той, като се мъчеше да направи гласа си по-безизразен и по-висок, отколкото е необходимо.
	Томасян посочи с ръка телевизора.
	— Турчинът, който беше застрелян днес. Допуснах, че ще се появите. — Той седна на канапето и кръстоса крака.
	Френджи се настани срещу него. Уейн крачеше из стаята, като разглеждаше книгите, снимките и грамофонните плочи, които бяха подредени акуратно в шкафа. Единият от рафтовете зад гладко стъкло беше посветен на своеобразна колекция: четири старинни бижута с ярки инкрустации, няколко матови скъпоценни камъка с дълбоко гравирани в тях фигурки и няколко малки табли от сив и белезникав камък, върху които с длето бяха изобразени светци.
	Френджи попита:
	— Защо допускахте това, господин Томасян?
	Човекът вдигна рамене.
	— Съобщенията във вестниците. Случаят беше споменат по телевизията. Вината се прехвърляше върху арменските националисти. Аз съм арменски националист… — Той направи плавно движение с ръка, с което подчертаваше очевидността на всичко това.
	— И знаете нещо за тази Арменска тайна армия, която пое отговорността за убийството?
	Томасян си позволи слаба усмивка.
	— Ако ви кажа това, тайната ще пострада, нали?
	Зад канапето Уейн се намеси:
	— Несъобщаването на информация, засягаща разследване за убийство, е сериозно престъпление, господин Томасян. — Уейн обичаше по време на разпитите да застава във физическия смисъл _зад_ разпитвания. По този начин разпитваният губеше увереността в себе си. Тогава той и Френджи можеха да изстрелват въпроси един след друг и да изпитат удоволствие, виждайки как главата на човека се мята напред-назад в опит да се обръща с лице към питащия.
	Но Томасян им отказа тази радост. Без да се помръдне, той отговори на Френджи, като че ли напомнянето беше изречено от него.
	— В такъв случай нека ви кажа, че не зная абсолютно нищо за това убийство, нито за подготовката му, нито за изпълнението и не познавам никой от замесените. Не ми е известно Арменската тайна армия или която и да е друга арменска организация да има участие. Нямам намерение да обсъждам с вас под каквато и да е форма Арменската тайна армия и да разкривам нейните планове, структура, дейност или членовете й.
	Френджи се намръщи:
	— Много добре, господин Томасян, щом предпочитате така, чудесно. Тогава нека поговорим за вас лично. Тази сутрин между осем и единадесет… вие бяхте къде?
	— Точно тук. Снощи бях буден дълго време и после спах до обед.
	— _Сам_, така ли е? — уточни Уейн, който все още беше зад канапето.
	Томасян се усмихна отново.
	— Не, бях с приятелката си. В леглото. Тя си отиде към един и тридесет.
	— В такъв случай ще ни трябва името й — изстреля Френджи.
	Томасян направи пауза и след това каза:
	— Мисля, че няма как да стане. Това ще се появи във вестниците, нали? Работата е там, че хората от семейството й ще се ужасят. Няма начин, ъъ, това да се запази в тайна.
	Френджи се загледа в него безизразно с готов молив над бележника.
	— Името е Гейби Аванян, Габриел. — Той добави един адрес на _Свети Марк_ в Ийст Вилидж.
	— Имате ли кола, господин Томасян? — продължи Френджи.
	— Да, защо?
	Френджи игнорира въпроса.
	— Марка и модел?
	— 1977, _„Форд Полара“_.
	— Колата синя ли е, господине? — попита Уейн и когато му беше отговорено утвърдително, той и Френджи се спогледаха многозначително. — Къде я държите?
	— В гаража на сградата.
	— Ползвал ли сте я днес? — намеси се Френджи.
	— Не. Всъщност аз не я ползвам много. Предпочитам да ходя на работа пеш. Понякога излизам с нея вън от града през уикендите или посещавам роднини в отдалечените квартали, Уечестър и други. А понякога пренасям с нея материали, необходими за работата ми.
	— Каква е работата ви? — прекъсна го Уейн.
	— Аз съм бижутер. Баща ми притежава _„Метрополитън Джуълърз“_. Това е верига от магазини. Аз се занимавам с магазина на _Лекс_ и _Четиридесет и първа_, а освен това правя много от оригиналните дизайни.
	Детективите се спогледаха още веднъж и Френджи се изправи.
	— Благодаря ви, че ни отделихте от времето си, господин Томасян — каза той и му даде служебна визитка. — Ако се досетите за нещо, което може да ни помогне, обадете се.
	Томасян погледна визитката и я остави на масичката за кафе. Още веднъж се усмихна слабо.
	— Но, между другото, не се опитвайте да напускате града?
	Френджи доуточни:
	— Това ще бъде много разумно и оценено по достойнство, господин Томасян, но във всеки случай, ако решим, че ни трябвате, ще ви намерим.
	Томасян не ги изпрати до вратата и те си излязоха сами. В асансьора Уейн каза:
	— Така. Той ти харесва. Бих казал.
	— Да ми _харесва_? Аз го обичам. Аз искам да се оженя за него и да имаме деца. Това е човекът, Барни. Въпросът се решава за двадесет и четири часа. Проклетите фанатици ще се побъркат.
	— Да? Надявам се.
	— Защо? Той не ти ли харесва?
	Уейн не искаше да убива ентусиазма на партньора си, но беше виждал как и по-добри заподозрени лица от този се провалят. Само каза:
	— Ами той ще ми хареса повече, след като говорим с момичето и след като се доберем до някои веществени доказателства.
	Френджи го погледна.
	— Колега, ако по някаква случайност нашето момче не е натиснало спусъка, то поне знае кой го е направил. Можеш да бъдеш сигурен! Ега ти задника! _Тайната ще пострада._ Чакай, дойде ми нещо наум. Нека огледаме колата. — Той натисна бутона за гаража.
	— Погледни това — обяви Френджи с много доволен вид, когато след десетминутно търсене бяха застанали зад синята _полара_. Уейн погледна и след малко коленичи и изследва болтовете, които прикрепяха табелката с номера. Той се изправи, като разтъркваше пръсти под носа си.
	— Това решава въпроса — постанови Френджи.
	— Хммм — изсумтя Уейн.
	— Какво, какво искаш, признание с подпис? Това е истинската табелка на колата му. Той е нашият човек, дявол да го вземе!
	— Ами, при това положение можем да получим разрешение за арест, но не знам… Той би могъл да има алиби. Някой би могъл да е откраднал колата му, а освен това колата е била _феър лейн_. Тази е _полара_.
	— Знаеш ли какво, остави областният прокурор да си блъска главата.
	— Така и ще направя. Но ще ти кажа, и Роулънд ще бъде по-щастлив, ако тези скиорски маски и маскировъчни якета бъдат открити, или пистолетите. И още нещо. Как си представяш това, че някой си, който се е показал достатъчно нехаен и е използвал собствената си кола за нападение посред бял ден, да проявява такава грижа и да почиства ръждата от болтовете на номера си и да ги поддържа смазани?


	— Работата напредва добре — обобщи Роулънд Хъркейни, завършвайки разказа си за това, до което се бяха добрали детективите. — Почти съм изумен. — Той седеше на бюрото срещу шефа си, началника на отдела по убийствата при областния прокурор на Ню Йорк, в понеделника, последвал убийството на Мехмет Ерсой.
	Шефът на отдела се съгласи:
	— Наистина е изумително. Глупостта на престъпниците няма граници. И като стана дума за глупост, областният прокурор ще бъде доволен. Знам, че това е важно за теб, Роулънд.
	Хъркейни остана много доволен и се засмя. От години дежурна шега между тях двамата беше това, че Роулънд се опитваше да се подмазва на безкрайно незначителния Сандфърд Блуум, областния прокурор. В действителност Хъркейни се отнасяше със същото нулево отношение към прокурора, с което се отнасяше и шефът му, но силната му амбиция се проявяваше като желание да направи впечатление. Шефът на отдела в контраст беше отдавна оставил зад гърба си периода, когато се интересуваше какво мислят за него.
	Името му беше Роджър Карп. Сега той се изправи, протегна се и се заразхожда напред и назад зад бюрото си. Беше много висок, слаб мъж с ниско подстригана светлокафява коса и скулесто лице. Движеше се вдървено, с леко накуцване. На шестгодишна възраст беше решил, че не трябва повече да го наричат Роджър, а Бъч, едно решение, което беше наложил, като беше спрял да отговаря на други имена. Това беше упоритост, която беше запазил и в зряла възраст.
	Карп каза:
	— Говорили ли са вече с това алиби, тази приятелка?
	— Не, още не са я открили. В квартирата й няма никой, а родителите й не я знаят къде е.
	— Може да имаме проблеми, ако се появи по-късно от изневиделица и потвърди неговата версия. Впрочем…
	— Впрочем, имаме достатъчно основания, за да поискаме разрешение за арест — прекъсна то Хъркейни.
	— Без съмнение — съгласи се Карп. — Да свършим тази работа и ме уведомете веднага, след като се доберете до нещо. Блуум вече ме мъчи.
	Хъркейни събра книжата си и излезе. Карп приближи прозореца и погледна навън. Шест етажа по-ниско той можеше да види _Ленърд Стрийт_, едно петно асфалт, което в този момент служеше в голяма степен за паркинг на колите на съдиите, докато точно отсреща на _Ленърд_ се намираше сградата на управлението на щата Ню Йорк, където можеше да се види цяла армия от бавно подвижни чиновници, които създаваха затруднения на гражданите на Ню Йорк да получат номера за колите си.
	За Роулънд историите, свързани с номерата на колите, не бяха нещо ново. Най-обикновено нехайство и глупост, или рафиниран блъф? Карп можеше да си представи как адвокат на защитата казва на съдебните заседатели: _Дами и господа, наистина ли можете да повярвате, че този интелигентен, преуспяващ бизнесмен ще използва собствената си кола с нейния номер, за да извърши убийство посред бял ден?_
	Е, да, Карп можеше да повярва на това. През своите дванадесет години при областния прокурор той беше свидетел на действия, които говореха за изключителна тъпота от страна на обвиняемите, които караха цялата тази тема за номерата да изглежда като специална теория на относителността. И все пак защитата винаги прибягваше към това _можете ли да повярвате?_ като основен аргумент. И понякога успешно.
	Карп не беше толкова оптимистично настроен, колкото Роулънд относно хватката, която може би бяха приготвили за предполагаемия убиец на Мехмет Ерсой. От друга страна, Роулънд знаеше какво прави. Той беше най-добрият от двадесет и деветте обвинители на Карп, човек с постижения, не по-лоши от тези на самия Карп, които бяха забележителни. Но дори да беше най-лошият, Карп все пак нямаше да се намеси, освен, за да коригира някоя очевидна, отнасяща се до закона или до процедурата грешка. Карп можеше да ласкае, критикува, даже да унижава служителите си, но заместник областният прокурор, който отговаряше за някакъв случай, действително отговаряше за този случай. Да се държи по друг начин, да подкрепя предположения, да отменя решения, означаваше да ухажва хаоса. Карп не можеше да надзирава обвиненията по всичките около хиляда случаи на убийства, които Манхатън произвеждаше всяка година. Хиляда и нагоре.
	Това правило, разбира се, не се отнасяше за самия областен прокурор, който се чувстваше свободен да се натрапва в който си иска от случаите. Привличаха го случаите със забележителни политически фигури. Богати хора или прочути хора, които са станали жертва. Странните случаи, които залепваха на първите страници и се появяваха в нощните новини. Случаи, които засягаха интересите на негови приятели или познати, или който и да е с хубав костюм, който може да ангажира вниманието му за петнадесет минути.
	Карп често пъти успяваше да игнорира тези вмешателства или да се справи с тях по някакъв начин. Областният прокурор не беше адвокат, който участва в процеси и никога не е бил. Ако зависеше от него, не би имало въобще никакви процеси, а само джентълменски дискусии между защита и обвинение с резултат уговорена сделка и още един ликвидиран случай.
	За лош късмет на областния прокурор, без възможността да се отиде на процес и да се печели колкото може повече от случаите, системата на пазарлъците не действаше. Обвиняемите биха се изсмели в лицето му. Карп печелеше процеси, особено процеси за убийства, което беше причината, поради която успяваше да постигне каквото може.
	Той се приближи още повече до прозореца и прилепи челото си до студеното стъкло. От този ъгъл можеше да види зелената улична табела в памет на предишния областен прокурор, легендарния Френсис П. Гарахи. Гарахи беше умрял преди шест години, нещо, за което Карп тъкмо беше започнал да му прощава. Сърцето на Карп все още живееше в офиса на областния прокурор, който офис Гарахи беше създал и управлявал три десетилетия: една организация с безкомпромисна местност, доминирана от хора, чийто естествен дом беше съдебната зала. В тази организация каймакът се беше издигнал до стария отдел по убийствата, част от който за кратко време беше Карп.
	Когато там попадна Блуум, първото нещо, което се залови да направи, беше да разпусне отдела по убийствата и да разпредели случаите напосоки между идентични отдели към криминалните съдилища. Твърдеше се, че от административна гледна точка това е по-разумно, което означаваше, че е разумно за един човек, който никога не е участвал в процес за убийство и който не виждаше никаква разлика между убийство и каквото и да е друго престъпление.
	Но убийствата бяха друго нещо. Емоционалните токове и плетениците на закона, които съпровождаха убийствата, бяха уникални даже в щат като Ню Йорк по онова време, където не съществуваше смъртно наказание. Един отдел по убийствата трябваше да бъде нещо много специално.
	Неотдавна Карп беше получил един възстановен отдел по убийствата не защото Блуум беше споходен от просветление, а защото Карп го беше изобличавал в толкова много увъртания, злоупотреби и груби грешки, че макар и на Карп да не беше даже правен намек за някаква компенсация, душата на Блуум на политик беше подсказала, и то с висок глас, че Карп трябва да получи нещо голямо и съществено, така че посредством такъв дар съдбата му би могла да бъде по-тясно обвързана с тази на Блуум. А освен това съществуваше вероятността в опасния свят на процесите за убийства някой ден Карп да сгреши толкова лошо, че Блуум да може да го порицае публично, и при това при одобрението на вулгарното стадо.
	Малко по-далече от края на _Ленърд Стрийт_ и едва, едва в зрителното поле на Карп имаше малък парк, наречен _Кълъмбъс Парк_. В този момент около дузина възрастни китайци се бяха събрали на свежата трева за тяхното сутрешно _тай чи_. В продължение на няколко минути Карп следеше с възхищение движенията им, а след това, когато се отвърна от прозореца, за да се залови отново за работа, възпроизведе една от позите, задържайки високо ръцете си, балансирайки върху левия си крак и замахвайки с десния наляво.
	По природа Карп беше грациозна личност и движението, което извърши, би могло да задоволи даже китайците, ако лявото му коляно не го беше предало, в резултат на което той връхлетя върху два стола до масата за конференции и оттам на пода.
	Остана да лежи там, като проклинаше и скърцаше със зъби поради жестоката болка, която измъчваше коляното му. Над масата се показа обърнато наопаки едно тъмно загрижено лице.
	— Добре ли си? — попита секретарката му Кони Траск.
	Карп се изчерви и съумя да подложи под себе си здравия си крак. Траск се затича около масата, за да му помогне, но той й направи знак да стои настрана и стенейки, криво-ляво се изправи.
	— Трябва да те види лекар — каза секретарката.
	— Не ми трябва лекар, Кони. Нищо ми няма. Само се препънах.
	Тя го погледна съмнително.
	— Хммм. Кажи това на някой друг! От седмици се мяташ насам-натам като отломки от _Хеспърс_. Ти и този крак…
	— Причината е в променливото време…
	— Мислех, че това ти се случва, когато застудее. Сега времето се затопля.
	Карп се дотътри до бюрото си и седна тежко в креслото, вдигайки левия си крак върху ръба на едно чекмедже, което беше перманентно издърпано за тази цел. Намръщи се и избъбри неодобрително:
	— Кони, знаем, че си баба, но не си моя баба, разбрано?
	— Имаш късмет — отвърна тя. — Между другото, те очаква една среща. Някакъв човек иска да работи тук, не ме питай защо. Искаш ли да ти го пратя?
	— Дай ми няколко минути.
	Тя кимна и излезе. Карп масажира коляното си и го прегъна много предпазливо. Чувството му беше, че под хрущяла се беше насъбрал дребен чакъл. Бяха изминали почти двадесет години, откакто един огромен защитник беше връхлетял върху коляното му и това беше сложило край на баскетболната му кариера в Бъркли и раздяла с надеждите да получи предложение за участие в професионален тим. От спомена за болката, която беше изпитал тогава, все още му прилошаваше.
	И се случи, че на Карп му се беше наложило да играе при професионалистите, един кратък дебют през изминалата зима в нюйоркски тим като част от едно разследване по убийство. Коляното му издържа шест седмици не чак дотам усилена игра, но оттогава не беше същото. Засега, обаче, волята на Карп беше толкова силна, колкото коляното му ненадеждно. Волята му взе връх над болката и лицето му придоби жизнерадостен вид в момента, в които влезе посетителят.


	Клонът на _Метрополитън Джуълърз_, управляван от Арам Томасян, се намираше на _Четиридесет и втора_, малко по на запад от _Лексингтън_. Там, в понеделник, в десет се появиха двамата детективи Френджи и Уейн. Те носеха разрешително за претърсване, което беше набързо, но перфектно оформено от Роулънд Хъркейни. Трябваше да търсят списък от определени неща, включително оръжия и дрехи и _всякакви други предмети и инструменти, употребени при извършването на гореспоменатото престъпление_.
	Зад остъкления щанд дежуреше една служителка, която, след като двамата полицаи се легитимираха, доведе Томасян от вътрешността на магазина. Томасян носеше старомоден кафяв работен гащеризон и беше със закрепена с ластик лупа. Тя се издаваше от челото му като рогче.
	Изглеждаше нервен. Този път той отново ги изненада, като ги попита:
	— Във връзка с Гейби ли сте тук?
	Трябваше да помислят един момент. Френджи уточни:
	— Гейби. Имаш предвид приятелката си.
	— Да — кимна Томасян. — Звъних й, след като вчера разговарях с вас, и не можах да вляза във връзка с нея. Опитах се няколко пъти и после се отказах и отидох при нея. Имам ключ. Нямаше я. Обадих се в службата й и на няколко от приятелките й и никой не знаеше къде е.
	Томасян изглеждаше искрено разтревожен, но, от друга страна, Уейн мислеше, че може би Томасян е добър актьор. В деня на убийството той се беше показал много хладнокръвен и умен.
	Уейн се заинтересува:
	— Защо толкова много държиш да влезеш във връзка с нея?
	Томасян издаде звук на досада и раздразнение.
	— Защо? Тя ми е приятелка. Исках да говоря с нея. Знаех, че ще дойдете да я видите и…
	— Искаше да оформиш версията си. Алибито си — прекъсна го Френджи.
	— Не е версия — отсече сърдито Томасян. — Бях разтревожен. Тя не е от тези хора, които си имат работа с полицията. Исках да говоря с нея. Това престъпление ли е?
	Уейн извади от джоба на палтото си един лист и го изглади върху стъклената повърхност на щанда.
	— Това е заповед за обиск, господин Томасян. Тя ни дава право да претърсим мястото, където работите, и дома ви.
	Томасян погледна набързо документа. По лицето му се разля червенина и той облиза устните си. Неудобството, което видимо изпитваше, зарадва сърцето на Уейн. Томасян изрече неуверено:
	— Вижте, моят апартамент, много добре, но този магазин… Той не е моя собственост. Принадлежи на баща ми. Аз само го управлявам от негово име.
	— Той е твое работно място, господин Томасян — прекъсна го Уейн. — И е споменат в заповедта.
	Томасян въздъхна и нареди на момичето да спусне щорите и да затвори външната врата. Двамата детективи започнаха обиска.
	На витринките имаше само бижута и принадлежности за златарския занаят. Задната част на магазина изглеждаше по-обещаваща. Тя представляваше доста внушителна работилница: дълга, издраскана дървена маса, затрупана с инструменти и късчета от лъскава жица, високо столче пред нея, а стената до масата беше покрита с шкафове и кутии, пълни с малки чекмеджета. В единия край на помещението се намираше малко бюро с телефон и книжа от всякакъв вид. Отстрани на бюрото се издигаше кафяв шкаф с четири чекмеджета. Освен това имаше и каса.
	Касата беше от стомана и с размерите на баня в апартамент. Двете й масивни врати бяха примамливо отворени. Уейн и Френджи инстинктивно се отправиха към нея: ако едно заподозряно лице притежава каса, разбира се, това е първото нещо, към което се насочва погледът. Касата съдържаше от долу до горе метални рафтове, върху които бяха наредени плоски стоманени кутии и открити преградени пространства. Всяка преграда съдържаше златни и сребърни жици от различен калибър и на листове, както и различни полускъпоценни камъни и бижутерски принадлежности. В кутиите лежаха скъпоценни камъни и готови изделия. Под един от ниските рафтове имаше обкован със стомана сандък със сив цвят, заключен с тежка скоба и катинар.
	Детективите издърпаха сандъка и го нагласиха в центъра на касата. Томасян седеше на едно столче и ги наблюдаваше. Без да изрече дума, той подаде един ключодържател, като го държеше за малко месингово ключе. Уейн пое ключето и отвори сандъка.


	Два часа по-късно детективите бяха в офиса на Роулънд Хъркейни, като си пийваха бира и изпитваха удоволствие от свършената работа.
	— Да ви е създал някакви трудности? — попита техният домакин.
	— Не, беше кротък като агънце — отговори Френджи. — Същото беше и в апартамента му. Проверихме килера и там беше червено-синьото яке, също като това, което бяха описали свидетелите. Попаднахме и на доста много книжа — материали във връзка с Арменската тайна армия — листовки, постери. Даже намерихме индигови копия на писма, които е пращал на турското представителство към Обединените нации.
	— Заплахи?
	— Може да се каже, но е малко неясно какво е смятал да прави, ако не му бъдат удовлетворени исканията. Но, както и да е, не става дума за любовни писъмца.
	— Но не намерихте скиорската маска?
	— Не — въздъхна Френджи, — но това няма голямо значение.
	— Предполагам, че той продължава да отрича всичко?
	Уейн кимна:
	— Да. Прочетохме му неговите права и той се затвори като мида. Придържа се към историята, че е бил с приятелката си, която все още е между безследно изчезналите и той не знае кой е бил другият участник в стрелбата, защото не е присъствал на никаква стрелба.
	— И така, ти какво мислиш? Ще продължава ли да се придържа към тази версия? — попита Роулънд.
	Уейн го погледна:
	— Да. Това момче не е случайно и ти, Роулънд, ще трябва да спазваш дистанцията, докато не открием партньора му.
	— Някакви следи, които да водят към него?
	— Засега никакви, но все още не сме прегледали напълно книжата. Ще го открием.
	Роулънд кимна и взе листа, върху който Уейн беше записал списък на всички вещи, на които беше попаднал в дома и работното място на Томасян.
	— Много добре, какво ще кажеш за тези оръжия?
	Уейн се ухили:
	— Имаше дяволски арсенал в този сандък. Пистолетите са нови, една част все още са в кутии, но е възможно с някои от тях да е стреляно. _Валтер Р5_, деветмилиметров. После попаднахме на два полуавтоматични _Н&К 54_, също деветмилиметрови, също нови, все още с грес по тях, плюс около три хиляди патрона пак с калибър девет милиметра. _Парабелум._
	— С такова нещо е била убита жертвата, нали?
	— Да. И всичко това е незаконно притежание.
	— Каква е версията му? Попита ли го?
	— Стрелкови клуб. Отбранително оръжие за арменски бизнесмени. Казва, че е купил оръжията в Германия. Ходи там няколко пъти годишно, за да купува камъни. Не отрича, че е внесъл оръжията нелегално. Казва, че е _нещо_, но не мисли, че е извършил кой знае какво нарушение.
	— Не е много прав — смръщи се Роулънд. — Междувременно ние ще проверим балистиката на всички тези оръжия, за да се уверим, че не ги е употребявал, след което да ги е почистил и върнал обратно в кутиите. А сега какво можете да ми кажете за оръжието, използвано при атентата?
	Френджи се усмихна.
	— Аха. От този род не се виждат често. Фактически преди всичко те никога не са били много. Това е старо оръжие от Втората световна война, някои ги наричат _маслени помпи, М3_, полуавтоматично оръжие с патронник за девет милиметра. _Парабелум_, но този е модифициран с вграден заглушител в цевта. По време на войната са произведени около хиляда. От това нещо се изстрелват тридесет патрона и шумът не е по-силен, отколкото от мокра пръдня в асансьор.
	Хъркейни изглежда щеше да каже нещо, но вместо това се засмя силно.
	— За самозащита и спорт, без съмнение?
	— Не знам. По този въпрос нашият човек не иска да говори — обясни Френджи.
	Хъркейни извади от бюрото си тежък пружинен уред за развиване на мускулите на ръцете и започна да стиска дръжките без видимо усилие. Мускулите му се свиваха драматично. Докато помнеше, той стоя замислен мълчаливо в продължение на една минута.
	— Много добре. Както казахте, трябва да се видят книжата. Намерете другия човек. Проверете балистиката. Вкарайте свидетеля да види колата и Томасян — знам, че е бил маскиран, но нека се придържаме към обичайната процедура.
	— Взет е отпечатък от гумата на колата на мястото на произшествието — подхвърли Уейн.
	— Да, това също — кимна Роулънд. — Всяка малка подробност е от полза. — Той погледна часовника си. — Окей, нека сега видим този юнак. Денят ми е запълнен.
	Първоначалният разпит на Арам Томасян в никаква степен не намали вярата на Хъркейни, че е сложил ръка на убиеца на Мехмет Ерсой. Томасян беше с адвокат и затова Роулънд нямаше възможност да изиграе знаменитата си роля на освирепял кресльо, но успя да конфронтира заподозрения с: омразата му към турците, притежаването на оръжия и кола, която отговаря на определени описания, неспособността му да обясни къде се е намирал по време на престъплението и часовете преди и след него.
	Реакциите на Томасян на всичко това бяха слаби. Алибито беше несериозно. Даже ако приятелката се появеше, показанията й едва ли щяха да направят впечатление. Томасян призна за писмата, но отрече за номера на колата. Бил откраднат десет дни преди престъплението. Той съобщил за това на полицията. През това време не бил ползвал колата си, докато е чакал новите табелки с номера. Или поне така каза.
	Съвсем не лош разговор, помисли Роулънд. Разполагаше с достатъчен материал, за да предяви обвинение. Когато лабораторията бъде готова с резултатите, щеше да има достатъчно материал, за да издейства присъда. Добър актив.
	Предаването на този актив в ръцете на Карп беше момент, който Роулънд беше очаквал със страст, момент, който в мислите му щеше да отстъпва по важност само на момента, в който съдебните заседатели щяха да произнесат присъда _виновен_ в _Държавата срещу Томасян_. Роулънд и Карп се познаваха отдавна. Те бяха възприели в един и същ ден старите методи на Гарахи. В една система, която награждаваше твърдостта, упоритата работа срещу незначително възнаграждение, успеха на съдебната арена, и двамата бяха преуспели. Карп вероятно малко повече, но това беше, защото, Роулънд знаеше това дълбоко в душата си, Карп се беше прилепил към стария Гарахи в политиката и бе успял да се добере до длъжността шеф на отделение в отдела за криминалните съдилища.
	Все пак Роулънд считаше себе си равен на Карп в съдебната зала и повече от равен в битката на живота. Роулънд беше успял на пазара, Карп живееше от недотам голямата си заплата. Той имаше голям каталог от млади красавици в леглото си, Карп беше женен за едноока жена, която, доколкото Роулънд я познаваше, представляваше страхотна болка в задника. Той живееше в петстаен апартамент на _Източна седемдесета_, Карп се помещаваше в пригодена за жилище бивша фабрика. Той имаше идеално тяло, Карп беше полуинвалид.
	От друга страна… какво беше _това_, от друга страна? На Роулънд му беше трудно да го улови. Нещо във връзка с Карп го дразнеше силно. Може би причината беше в отказа му да бъде поучаван от Роулънд, отказа му да признае, че съществува съперничество помежду им. Карп играеше и играеше добре, но не следеше резултата.
	Когато Хъркейни влезе в офиса, кракът на Карп беше на бюрото, а той самият беше зает да пристяга силно лявото си коляно с бандаж. Роулънд се ухили:
	— Пак са те търсили? Не могат да живеят без неколкосантиметровото ти свредло?
	Карп го погледна хладно.
	— Зарежи ги. Надявам се, че ще мога да отида до тоалетната и обратно. — С движение на главата си той посочи делото, което Роулънд носеше. — Онова за Обединените нации?
	Роулънд тръсна шумно папката върху бюрото на Карп и седна.
	— Да, завършено е. Как ти харесва това?
	Веждите на Карп леко се повдигнаха.
	— Не се шегуваш? Заповедта за обиск е постигнала нещо, а?
	— И още как! Човекът имаше оръжие в касата си. Намерихме заплашителни писма към турците. Намерихме якето, което е носил. Разполагаме с всичко, освен с подробностите. — Той набързо осведоми Карп за находките на полицията.
	Роулънд говореше уверено — наистина с по-голяма увереност, отколкото изпитваше, защото беше прецизен и педантичен адвокат. Карп обикновено се стремеше да изкара на бял свят склонността му към самохвалство и Карп разбираше това, ако и самият Роулънд да не го разбираше.
	Карп завърши превързването на коляното си и оправи крачола на панталона си. Усмихна се слабо от другата страна на бюрото.
	— Звучи знаменито, Роулънд — каза той. — Като подготовка за голям процес това може да се окаже рекорд. Как изглежда човекът?
	— Малък негодник. Уморил се е да прави обеци, внушил си е, че ще е по-забавно, ако бъде терорист. Мисля, че това е обикновено заболяване. Обърка някаква каша, на следващия ден се уплаши и после иска да се измъкне. Той е мекотело.
	— Щом казваш така, Роулънд, думите ти положително идват в подходящо време. Блуум ми звъни три-четири пъти и пита какво става с онази история с Обединените нации. Сигурно не искаш да убиеш някого с политическо влияние, докато е на пост. Предполагам, че ще искаш да доставиш добрата новина лично на господин областния прокурор.
	Роулънд действително искаше да съобщи новината на Блуум и да седне до него на пресконференцията, която Блуум щеше незабавно да уреди, но по-скоро щеше да умре, отколкото да признае това пред Карп. Ако Роулънд споделяше презрението на Карп по отношение на областния прокурор като юрист, той беше по-силно привлечен от властта, отколкото Карп — нещо не необичайно за умните и амбициозни мъже, особено когато те са адвокати. Роулънд знаеше, че при сгоден случай той би могъл да манипулира областния прокурор — в интерес на доброто, разбира се. Сегашният случай изглеждаше идеална възможност за тази цел. Роулънд вдигна рамене и каза:
	— Готов съм на всичко.
	Карп се усмихна още веднъж.
	— Действай, Роулънд. Целуни го от мен.
	Роулънд се засмя гръмогласно.
	— По устните, Бъч.


>	3.

	След като Роулънд си отиде, Карп премахна напълно от ума си убийството на турския дипломат и насочи мислите си към по-слабо забележимите, но далеч по-многобройни убийства. От средното чекмедже на бюрото си извади голям жълт лист. В действителност това бяха четири листа от голямото руло, което счетоводителите наричаха _съединени разгънати листи_. Там бяха написани имената на неговите адвокати, случаите, за които те отговаряха, и предлаганата програма за всеки един от тях.
	Съществуваше подробно разработена компютърна система, която трябваше да върши същата работа, но Карп знаеше, че тази система е остаряла и ненадеждна. Знаеше, че е ненадеждна, защото беше вкарал в нея прекалено много лъжи. Блуум и неговият административен сатрап Конрад Уортън даваха особен приоритет първо на оневиняване чрез съдебните процедури, и второ, на полагането на специални усилия за наказване на подсъдимите, които са имали нахалството да навредят на важни или интересни хора.
	Карп изглади листа върху бюрото си. Имаше вписани деветстотин и петдесет убийства, което означаваше, че всеки от хората му трябваше да получи средно тридесетина. На практика никой не работеше върху тридесет убийства, един-единствен процес за убийство поглъщаше цялото време на един-единствен обвинител, а някои дела изискваха повече от един човек. Спасяващото обстоятелство беше фактът, че не всички дела стигаха до процес.
	Карп плъзна погледа си върху листите. Може би две трети от тези престъпления бяха това, което ченгетата наричаха пасове ниско по тревата: съвършено очевидни случаи, при които някой е посегнал на живота на любима или позната и няма абсолютно никакво съмнение какво се е случило. Когато убийството беше резултат от някоя от обикновените причини — бедност, отчаяние, последна непоносима обида, нанесена в необикновено нестабилен момент, услужливостта на зареден пистолет — към обвиняемия се подхождаше с известно снизхождение. Той можеше да получи най-различни срокове затвор до двадесет и пет години, което зависеше от съдията, но повечето излизаха на свобода след мандатния минимум — пет години за убийство втора степен.
	От друга страна, идеята това да се превърне в навик по време на мандата на Карп, не беше добра. Този човек Честър Холис — моливът на Карп докосна мястото на листа, където беше изписано _Държавата срещу Холис_ — беше току-що убил третата си жена, две години след шестгодишната си присъда за това, че беше убил приятелката си. Преди това беше убил първата си жена, за което лежа шестдесет и два месеца. Господин Холис нямаше да получи възможност да пледира, освен ако не беше се признал за виновен по второто убийство. Ако господин Холис предпочетеше да се възползва от правото си на процес (което вероятно щеше да направи) и ако го осъдеха (което в никакъв случай не беше абсолютно сигурно), той щеше да получи от двадесет и пет години до доживотна присъда и щеше да лежи най-малко двадесет и пет години, при което вероятно би бил твърде немощен, за да примами четвърта жертва или да употреби срещу нея чук, ако все пак успееше да я примами.
	Въпреки че съществуваха законови ограничения по въпроса какви пледоарии могат да бъдат позволени за какви първоначални обвинения, помощник областните прокурори имаха огромна свобода на действие. Работата на Карп се състоеше в това, да определи съставите и реда на делата, доколкото разполагаше с възможност да намери време и място за необходимите му процеси, така че една приемлива част от истински злите закононарушители да бъдат изолирани от обществото за колкото може по-дълго време.
	По общо правило ниските пасове се грижеха сами за себе си. Освен в случаите, където обстоятелствата бяха специални, както този с господин Холис, или когато се намесваха пледоарии за невменяемост или процедурни формалности, и тогава Карп превключваше системата на автопилот. Разполагаше с компетентен състав, който беше подбрал сам и на който имаше доверие.
	Освен леките случаи съществуваха и мистериите, които съставляваха една трета от всички убийства. Това бяха случаите, при които липсваше непосредствен заподозрян. Мистериите заемаха особено място върху стратегическата карта на Карп, защото той беше очертал с червено малкото квадратче с етикет _подсъдим_. Малкото квадратче обикновено беше празно.
	Някои бяха със съвсем очевиден произход — мъртъв човек на някаква забутана улица с куршум в гърдите и обърнати навън джобове — докато други бяха по-екзотични: две прясно отрязани женски глави, внимателно поставени върху маса в хотелска стая в Уест Сайд. И едните, и другите представляваха проблем.
	Понякога те изискваха много подробно разследване и, което беше много типично, имаха като резултат дела, базирани на обстоятелствени доказателства, което обикновено означаваше, че човекът, когато го откриеха, отричаше да е извършил престъплението. От гледище на закона помощник областните прокурори трябваше да отговарят за тези разследвания, но обикновено детективите вършеха доста работа при добро желание, докато попаднеха на подозрителен обект. Повечето обвинители бяха на мнение, че е мъдро да им се отстъпи тази роля, но не и Карп. Той държеше хората му да посещават сцената на престъплението, да поемат грижата по веществените доказателства и да присъстват при аутопсиите на жертвите.
	А между мистериите задължително имаше случаи, които разбуждаха най-силните политически страсти, такива, при които или заподозреният, или жертвата беше забележим данъкоплатец, или такива, при които членове на една раса са видели сметката на представители на друга, или такива, при които жертвата е била особено фотогенична или миловидна, или млада, или е била умъртвена по особено жесток начин, или е била в твърде голяма компания.
	Турският дипломат на Роулънд естествено представляваше един от тези случаи. Карп написа името Томасян на подходящото място и премина нататък. Той се опитваше да се придържа към вярването, че животът на всеки човек е точно толкова драгоценен, колкото на всеки друг, и че всеки има право на защита от закона, въпреки че знаеше, че много от жертвите на насилие в Ню Йорк не бяха между тези, за които, когато те умираха, земята плачеше.
	Като този например. Карп се намръщи и направи отметка до _Държавата срещу Моралес_ и надраска една бележка до Лени Бъргмън, помощник областния прокурор, който отговаряше по това дело. Емилио Моралес беше известен главорез от _Източна сто и дванадесета улица_. Карп вярваше, че той е промушил голям брой жертви и вероятно е убил няколко, но не вярваше, че Моралес е прерязал гърлото на партньора си в престъпленията Снуупи Вега, а след това да е запазил кървавия нож и напоената с кръв бейзболна шапка на Снуупи, поставена върху тоалетната масичка в банята на апартамента, в който живееше с баба си и сестрите си, където полицаите бяха казали, че са ги намерили.
	Вместо това Карп подозираше, че детективите, които бяха открили тялото на Вега, са решили да отърват града от останалите от шайката на Моралес и Вега, като припишат вината на партньора. За много ченгета всички негодници си приличаха. Моралес беше извършил убийства, за които те не можеха да го задържат, а сега разполагаха с престъпление, което представляваше благовиден предлог за арест с помощта на малка фалшификация на доказателствения материал. Рано или късно щяха да хванат истинския извършител покрай друго престъпление, или може би улицата щеше да им спести тази грижа. Или може би наистина Моралес беше убиецът, в който случай имаше нещо много иронично в това той да бъде подведен под отговорност на основание на изфабрикувани доказателства.
	Карп, макар и голям почитател на иронията и макар че беше затварял очите си при много случаи, когато престъпници са били пращани в затвора въз основа на подправен доказателствен материал, не искаше да разпространи тази техника и върху процедурите по убийствата. Той продължаваше да се придържа към странното убеждение, че всеки отделен негодник е различен от останалите и че само този, който беше извършил убийството, само той и _никой друг_ трябваше да бъде осъден. Съвсем, независимо от това и от по-практическа гледна точка Карп вярваше, че при истински доказателства делото ще бъде загубено.
	Защото Моралес, прав за първи път в мизерния си живот, щеше упорито да настоява за процес, а на процеса, даже ако делото оцелееше след иск за прекратяването му, защитата щеше да сдъвче гримираното доказателство, както бултериер сдъвква глезена на крадеца, докато накрая нещо се счупи. Някой щеше да си спомни, че е виждал шапката на улицата. Бабата, благочестива богомолка, щеше да свидетелства, че е чистила стаята му всеки ден и че там не е имало шапка. През това време Моралес щеше да се е забавлявал с петима приятели и затова на ченгетата щеше да се наложи да атакуват петимата, за да попречат на алибито, което щеше да предизвика допълнителен хаос при процеса. А Карп не разполагаше с достатъчно време, за да го прахосва с подобни батаци.
	Прехвърли се на следващия случай, а после на по-следващия, изграждайки клатушкаща се къщичка от карти, като се молеше тя да се задържи още една седмица без затруднения и злополуки, надвишаващи нормалните.
	Кони Траск показа главата си в стаята, каза му, че часът е пет и тридесет и че си заминава, ако той не иска нещо от нея. Направи й знак, придружен с усмивка, че може да си върви, и продължи да се занимава с мистериите.


	Докато Карп се занимаваше с работата си, Роулънд Хъркейни се измъчваше на един даже по-неприятен фронт, като дъвчеше нещо, за да потисне миризмата и чувството на гадене и за да покаже, че може да издържи, докато един съдебен медик изтръгваше вътрешностите на Мехмет Ерсой и ги слагаше в голям леген. Двамата се намираха в дисекционната зала на моргата Белвю, където Роулънд беше отишъл след пресконференцията. Докторът беше дребен, червенокос ирландски имигрант на име Дени Махер, който обичаше работата си и това да има компания, когато я върши.
	— Много добър черен дроб — установи Махер, разглеждайки органа, — рядко срещам добър черен дроб, така да се каже, като този, който нашият приятел без всякакво съмнение е имал. Действително добре охранен кавказки мъжкар. От това, което виждам, стигам до заключението, че се е вслушал в заповедта на Пророка да не се докосва до водата на живота. Ха, ето още един.
	Щипците на Махер измъкнаха нещо от масата вътрешности и го пуснаха, при което то издрънча в легена. Имаше още три със сплесната форма деветмилиметрови куршума. Махер съобщаваше подробно за находките си в микрофон, окачен пред лицето му.
	Роулънд наблюдаваше безучастно, докато Махер сваляше скалпа от главата на трупа, изрязваше горната част на главата му и изваждаше мозъка. Махер съобщи, че мозъкът не е засегнат и че е без особени патологични отклонения. Той продължи да си казва урока пред микрофона, регистрирайки мнението си, че смъртта е настъпила поради обезкървяване след перфорацията от куршуми на предната аорта и белодробните артерии.
	Махер изключи микрофона и набързо заши празните вече места с груб шев. Асистентът му, мрачен пуерториканец, му помогна при прехвърлянето на тялото върху болнична маса, която след това избута в студената зала.
	— Преброих десет попадения, от които имаме четири куршума. Предполагам, че останалите са или в полицията, или в санитарния отдел. Интересно нещо са това куршумите. Спомням си навремето имахме едно момче с тринадесет огнестрелни рани, без да е засегнат някакъв жизненоважен орган. Изписаха го след една седмица. По-късно имаше случай, когато смъртта е настъпила само от едно попадение. Един случай може да се обясни или със случайност, или с умение. При нашия случай нямаме работа с второто, Роулънд.
	Хъркейни изпухтя. Той вече знаеше, че убийците са аматьори, беше на аутопсията, само за да види установен факта, че дадените изстрели са предизвикали смъртта на жертвата, което беше повече от очевидно от самото начало.
	— Искаш ли да пийнем, Роулънд? — попита Махер със светнало лице. — Това ще ни помогне да изтъкнем пропастта, която дели добрите християни, каквито сме ние, и последователите на достойния за оплакване Мохамед. Жалко, искам да кажа, че безупречният му черен дроб не му е допринесъл никаква полза и той е мъртъв като котката на Мърфи в разцвета на творческите си сили.
	— Ти все още пиеш лабораторен алкохол, Дени?
	— Разбира се. Това е чиста, натурална течност без всички онези объркващи етери и примеси.
	Роулънд поклати глава и докато Махер преливаше известно количество етанол в малка стъкленица, хвърли поглед към друга маса. Във формата под платното имаше нещо странно.
	— Какво е това? Пак ли някаква торба от нарязани части? — попита той.
	— Не, съвсем не. Но може би ще проявиш интерес, тъй като си специалист по дамската част. Това тук би могъл да наречеш изключително плоскогърда жена.
	Той отдръпна покривалото с рязко движение.
	Зъбите на Роулънд се забиха здраво в дъвката.
	— Очарователно, Дени. Какво й се е случило?
	— Изпълнила е скок лястовица от шестетажно здание и се е приземила върху лицето си. Интересен е начинът, по който вътрешните органи са се показали през отворите на тялото. Предстои ми сложна работа. Зъбите са разпилени във всички посоки. Никак няма да се изненадам, ако открия, че някой от тях е заседнал в мозъка. И, разбира се, те ще ни трябват за идентифицирането. За това момиченце снимката от зрелостното свидетелство няма да свърши работа.
	— Неидентифициран труп, а? Какво е, самоубийство?
	— Засега изглежда така. Не се виждат следи от насилие, но, разбира се, изумителният доктор Махер все още не е произвел чудото си в областта на съдебната медицина.
	Роулънд се закиска.
	— Предполагам, че персоналът няма да й посегне.
	— Виж какво, що се отнася до това — избъбри Махер, — в професията съществуват всякакви вкусове. Аз, разбира се, никога не съм си позволявал подобно удоволствие. Имам чувството, че е като с ирландка, но е по-топла и без всякакви скандали и мърморения след това. Пожелавам ти приятен ден, Роулънд.
	Хъркейни излезе, като се смееше гръмогласно. Асистентът на Махер влезе и попита с надежда:
	— Смяташ ли да привършиш за днес, докторе?
	— Не, Карлос — каза Махер. — Искам да поработя малко върху нашата малка палачинка тук. Измий с маркуча масата и ми помогни да я качим. Можеш да си отидеш в пет.


	В шест Роулънд Хъркейни почука на вратата на офиса на Карп и влезе.
	— Е, какво? — посрещна го Карп, като си вдигна главата и си разтърка очите. — По телевизията ли те показваха? Влюбиха ли се в златните ти къдрици?
	— И едното, и другото. Блуум пита къде си.
	— Не се съмнявам. Той обича да съм на такова място, където да може да ме вижда. Как мина?
	— Прекрасно — отвърна Хъркейни уклончиво. — Обичайните глупости. Томасян е готов. Ще го призовем довечера. Вероятно следващата седмица ще поискам да посетя съдебните заседатели, които определят дали въпросът да се отнесе до съда.
	— Толкова бързо?
	— Да, защо не? Постигнали сме много — или може би пропускам нещо? — Светлите малки сини очи на Хъркейни се присвиха.
	Карп пое дъх и захвърли молива.
	— Роулънд, какво ще кажеш ако ти купя нещо за пиене? Заслужил си.
	Напрегнатото изражение на Хъркейни в миг се замени от силно учудване.
	— Искаш да ми купиш нещо за _пиене_? Бъч, ние работим от дванадесет години заедно. Никога не си правил такова нещо преди. Освен това ти не пиеш.
	Карп се изправи на крака и набута някакви папки в една по-голяма назъбена и от картон, която му служеше за чанта.
	— Че какво, може би е време да започна — каза. Облече си палтото и един дъждобран.
	— Тя не ти дава покой и ти искаш да се подготвиш, преди да се върнеш вкъщи, познах ли?
	— Човек се чувства щастлив, когато вярва в това — отговори Карп с мек тон, — но всъщност си мислех, че след големия ти успех ще поседнем, ще пийнем бира и ще си поговорим за него като прилични хора.
	Хъркейни трябваше да се задоволи с това обяснение. Те наистина отидоха на бар в един китайски ресторант на _Бейърд Стрийт_, любимо свърталище на поръчители на хора, пуснати под гаранция, евтини адвокати и други обичайни посетители на криминалните съдилища. Мястото беше пълно с такъв вид люде, които се радваха на дежурното пийване след работа или преди работа, ако им предстоеше да се занимават с нещо през по-късните часове и да сключват съмнителни сделки. Карп се чувстваше напълно като у дома си.
	Мястото беше опушено и боядисано в лъскаво червено с обичайните йероглифи, изрисувани коприни, декорации с цветя и много стари китайски статуетки, поставени на различни места. Карп и Роулънд се настаниха в едно сепаре, оформено с червена изкуствена кожа. Веднага се появи китайка с безизразна физиономия и взе поръчката им.
	— Роулънд, винаги съм искал да знам как така всеки китайски ресторант на този свят, колкото и да е загубен, е винаги напълно зареден с питиета?
	Роулънд вдигна рамене.
	— Може би ги използват за пране на пари от Хонконг и нелегален внос? Не знам. Това е част от плана им за завладяване на света.
	— Мисля, че такива планове имат евреите.
	— Вие пропуснахте шанса си — каза Роулънд. — Прекалено много асимилация. Китайците не правят тази грешка.
	Келнерката донесе питиетата — бира за Карп и уиски за Хъркейни. Карп извади няколко банкноти.
	— Виждаш ли тези пари? — попита Роулънд, след като келнерката ги прибра. — Тези банкноти никога вече няма да се докоснат до бяла кожа. Веднъж попаднали у китайците, парите никога не ги напускат.
	Карп се засмя.
	— Ти си очарователен фанатик, Роулънд. Е, добре, нека забравим жълтата опасност. Какво мислиш за този турско-арменски бизнес?
	Хъркейни изпи половината от своя скоч. Без да мисли много, той отговори:
	— Какво мисля? Група изплъзнали се из контрол глупаци. Пишат писма за нещо, което е станало преди един милион години, имам предвид писма до турците. И някой сигурно се е сетил, че от писмата няма да има много полза и е казал на другите нека гръмнем някого и да видим какво ще стане. Трябвало е да наемат професионалист. А що се отнася до черешата на върха на тортата, погледни това…
	Роулънд протегна ръка към чантата си и извади една папка. Той подаде на Карп две страници.
	— Това е транскрипция на лентата от телефонното обаждане от името на атентаторите. Другото е ксерографирано копие, което задигнахме от рафта с папките на Томасян. Там има пишеща машина и аз ти гарантирам, че ще покажем, че текстът е бил написан на тази машина. Да забелязваш някакви сходства?
	Карп прочете двата текста.
	— Разбирам какво имаш предвид. Онова там, в което се казва: _Хиляди и хиляди синове и дъщери на арменския народ, жестоко изклани, викат за отмъщение и настояват за признание. Ако те не получат дължимото, тогава бойците на Арменската тайна армия ще отмъстят._ На двете места е дума по дума същото. Прави впечатление, Роулънд. В съда ще се забележи. — Той върна страниците и отпи от бирата. — Мисля, че не може да има спор, че ще трябва да направим опит с това.
	— Разбира се, не съществува и намек за споразумение. Той казва, че не го е направил и че не знае кой го е сторил, и аз трябва да кажа, че той е един хладнокръвен малък мръсник. Сравнен с хората, с които обикновено си имам работа при случаите на убийство, занимаването ми с него ми доставя удоволствие. И адвокатът му си го бива. Той също е арменец. Нарича се Агопян. Симпатично момче, прилича на онзи, който играеше Пери Мейсън по телевизията.
	— Реймънд Бър — каза Карп. — Нещо си се объркал, Роулънд.
	Хъркейни се засмя.
	— Да, имаш право. Не, ще го хванем. И мога да кажа още нещо със сигурност: не след дълго ще подберем и другия. Или Томасян ще го издаде, или ще направи нещо глупаво. Да, знам, че казах, че е хладнокръвен, но още не е минало време. Той не е мислил за това какво е да бъдеш приятно момче от средната класа с поглед, обърнат към двадесет и пет годишна до доживотна присъда. Плюс това майката и таткото и сестрите още не са упражнили влиянието си върху него. Така че, ще прояви склонност към сключване на сделка. А ако не, да върви по дяволите. Ще се опитаме и ще постигнем осъждане. Сигурно не греша. Не мислиш ли?
	Роулънд беше забелязал, че Карп разтърква долната си устна и че гледа унесено към горния ляв ъгъл на вселената, сигурен знак за колебание.
	— Добре — каза Карп след кратка пауза. — Имате добър случай. Мисля, че все още не е настъпила мъгла. Приятелката например…
	Роулънд го прекъсна с жест, с който искаше да покаже, че предпочита да говорят за друго.
	— Хайде, Бъч! Нека предположим, че тя се появи… — И продължи с фалцет: — Да, господине, моят сладур беше с мен цялата нощ и до обед и помпичката ми е така протрита, че едва пикая. — Той продължи с нормалния си глас: — Не съществуват проблеми с момичето. Ще я разпъна на кръст на свидетелската ложа. Може да си е имала работа не само с него. Ще намеря хора, които е лъгала. Ако го обича, ще направи всичко възможно да го спаси от затвор. Ще повлияя на съдебните заседатели. Не за първи път съм действал така.
	Карп поклати глава нетърпеливо.
	— Добре, Роулънд, аз знам как да подведа под отговорност един свидетел, но не това имах предвид. Имах предвид _защо_ я няма? Къде е? Какво прави? Дали арменците я крият? Дали Томасян според плана им трябва да бъде агне, принесено в жертва от собствените си хора? Има и нещо друго, онова там с номера на колата и пистолетите…
	— Само не ми говори за глупостта като защитна окраска, моля те!
	— Не, въпреки че при този случай тя може да свърши работа. Искам да кажа, че едното с другото не се покриват. Ако по някаква причина не са имали нищо против да използват собствения си номер, тогава биха искали да изглеждат съвсем чисти при пристигането на полицаите. Защитата ще се опита да постави под съмнение зрението или надеждността на всички тези, които са забелязали номера. Ако по някаква причина им трябват пистолетите, а тези пистолети представляват инкриминиращо обстоятелство, тогава абсолютно задължително е да бъдат анонимни при извършване на нападението. В такъв случай защитата може да ги изкара за невинни жертви, заинтересовани от самоотбраната си. Което води до допълнителния въпрос защо един човек, който разполага с най-резултатните известни безшумни оръжия, иска да изиграе такава глупава сцена, като това да застреля някого пред очите на цяла дузина хора, когато е паркирал на еднопосочна улица, която практически е задънена.
	— Вече ти казах, те са _аматьори_.
	— Роулънд, аматьори, не аматьори, логиката се губи. За какво му е трябвал заглушителят? Празненство за глухите по случай Четвърти юли? Това, което искам да ти кажа, е, че даже ако никога през живота си не е правил такова нещо, ако трябва да убие турчина, той ще почака край апартамента му късно някоя вечер и ще го очисти с _M3_. Тук има друг ъгъл, който ние не виждаме.
	Хъркейни изпи питието си и направи знак на келнерката да донесе още. Не му харесваше насоката на разговора и от вниманието му не беше убегнало това, че областният прокурор не беше задал никой от тези въпроси. Фактически Роулънд беше достатъчно добър разследвач и имаше подобни резерви. Но за тях сега нямаше защо да се мисли. Сега това беше прието като евангелска истина, съобщено на милиони хора по радиото и телевизията преди не повече от час, че човекът е Томасян. Цялата умствена енергия на Роулънд беше посветена на това той да се убеди, че след седмици или месеци дванадесет съдебни заседатели също ще повярват почти без особени разумни съмнения и с чиста съвест.
	Каза:
	— Знам, че съществуват някои несигурни места при този случай, но не ги намирам важни от тактическа гледна точка. Хората гледат много убийства по телевизията и мислят, че те с както в реалния живот. Те не си представят какво наистина ще се случи, ако бъде извършено престъпление на такова и такова място и време. На защитата ще й бъде трудно да се справи с това положение.
	— Не, Роулънд, слушай — прекъсна го Карп. — Не ти говоря за тактическа гледна точка. Не ти казвам, че случаят не е добър, че ти липсват необходимите факти. Добър е. Само питам _този_ ли е човекът? Наистина ли го е извършил? Това не е същият въпрос като _Добър ли е случаят_?
	— Разбира се, че го е извършил! — отсече Хъркейни. — Кой друг може да бъде? Той е написал писмото, той се е обадил по телефона, у него са колата и пистолетите, и якето, той е убил човека. Случаят е приключен!
	Карп въздъхна и отпи от бирата. Чувстваше главата си лека, вероятно от лекарствата, които беше погълнал няколко часа по-рано, и от алкохола, с който не беше свикнал, и допусна, че проницателният му адвокатски ум вероятно не беше в най-добрата си форма. И така, Роулънд вероятно беше прав. Самият Карп, често пъти жертва на внушения от страна на по-малко компетентни хора, беше чувствителен към този порок и освен това нямаше желание да поднася огън към късия фитил, с който приятелят му беше прочут.
	Затова той се усмихна приятно и промени темата, което много зарадва Роулънд, след което двамата говориха за спорт около двадесетина минути, а после Карп стана от масата и каза, че трябва да си ходи вкъщи.


	Вкъщи означаваше само шест блока по-нататък в една висока сграда на _Кросби_ до _Гранд_ и Карп стигна пеш до там, както правеше почти винаги. Но крачката му не беше обичайният главоломен галон, а внимателно и величествено движение като на стар полковник, който е излязъл да се поразходи по крайбрежния път. Когато стигна до вратата, на Карп му оставаше да изкачи пет етажа по стръмните дървени стълби. Той направи това много бавно, като прегъваше болното си коляно колкото може по-малко. Това му отне почти десет минути и той беше побледнял и с леко размътено съзнание, когато най-после стигна до боядисаната в червено стоманена врата на апартамента, в който живееше със семейството си.
	След като влезе, той тръгна леко олюлявайки се към една стара кушетка, тапицирана с червено кадифе, и се отпусна в нея, като повдигна крака си и го подиря на една ниска масичка. От другата страна на масичката жена му Марлийн седеше с кръстосани крака във виенски люлеещ се стол с купчина книжа в скута си. Тя го огледа над рамките на големите си кръгли очила за четене:
	— Къде беше? Минава седем.
	— Правех опити да си изпия заплатата в кръчмата, ето къде — промърмори Карп. Изу обувките си и се измъкна от дъждобрана и сакото си. — А сега искам вечерята си и една прегръдка от моето добро старо момиче.
	Тя нагласи очилата си в предишното им положение и поднови четенето на един документ.
	— Твоята вечеря. — Тя подуши въздуха. — Се втвърдява в един тиган на печката. Има хляб и салата в хладилника. Моля те да се обслужиш, защото съм заета.
	Тя продължи да работи една-две минути, но когато Карп не се помръдна, вдигна глава и го огледа по-внимателно.
	— Бъч? Добре ли си? Боже, приличаш на леко претоплена смърт! Какво ти се е случило? Нали знаеш, че не можеш да пиеш.
	— Понякога мога — сопна се Карп.
	— Това са глупости! Съпрузите евреи не пият и не бият съпругите си. Това научих върху коляното на майка си. Ако ми трябваше пияница, бих могла да се омъжа за някого, когото поне мога да заведа на църква. И така, какво не е наред при тебе?
	— Няма ми нищо — смотолеви Карп. — Просто съм уморен.
	— Не ми се вярва. Сигурно е пак проклетото ти коляно. Каза, че ще вземеш някакви мерки.
	— Ще взема — потвърди Карп. — Между другото, би ли могла да ми донесеш малко лед?
	Тя пусна документите на пода, свали очилата си и на път за хладилника подхвърли:
	— Трябва да ти се скарам. Съвсем честно, ти си абсолютно дете.
	Тя зави в една торбичка и после в хавлия няколко ледени кубчета и отнесе пакета до Карп, който през това време беше успял да се освободи от панталоните си и развързал бандажите, които през целия ден пристягаха болното място. Коляното му беше червено, твърдо и неестествено, приличаше на нар.
	— Боже! — възкликна тя. — Как можеш да вървиш с това нещо? Че то прилича на нещо от витрината на китайски бакалски магазин, което даже самите китайци не знаят какво е. — Тя се разсмя. — Господи, много си смешен с риза и вратовръзка и без панталони.
	— Благодаря ти за подкрепата в моя час на изпитание — изрече Карп с твърдост.
	— О, моля те, недей! Вината е изцяло твоя. Задълженията ми се свеждат до това да се грижа за едно стопроцентово бебе. Иди на лекар и оправи това нещо!
	— Добре, така ще направя — измуча Карп кисело.
	— Честно, можеш ли да се закълнеш?
	— Да, утре ще отида при Хъдзън. Ще му кажа, че случаят е спешен.
	Тя го огледа внимателно, за да провери дали не се опитваше да я излъже, и след това, като реши, че е искрен, се настани до него на кушетката и обви врата му с ръка.
	Той въздъхна:
	— Така е по-добре. Като стана дума за _стопроцентовото бебе_, как е тя?
	— Тя е много добре. Тя е ангел. Но положението в детското заведение се влошава сериозно. Белинда ни каза, че след две седмици ще се върне в прекрасния си островен дом.
	— Защо? Аз мислех, че там й харесва.
	— Това е нещо семейно, което тя ми разказа много подробно и което няма да повторя. Но то означава две експлоатирани жени от третия свят, които сме наели през последните три месеца, за да се чувствам по-свободна, а това ми е омръзнало. И не ме гледай така! Няма да престана да работя, даже ако трябва да взема Луси в съда със себе си или, още по-добре, да ти я оставям в офиса. Ти си шеф на отдел. Можеш да седиш на задника си по цял ден и да даваш заповеди.
	— Почакай малко, струва ми се, че ти също си шеф на отдел.
	— Да, но моят отдел, който се занимава с дреболии, като изнасилвания и малтретиране на деца, разполага само с пет адвоката, от които единият съм аз. Заета съм с работа шест пъти повече от теб.
	— Има един център за гледане на деца…
	— Не! Не съм съгласна дъщеря ни да стои затворена в един пълен с болести хамбар, където по цял ден да я държат пред телевизора. Или нещо по-лошо.
	— Чуй ме! — настоя той. — Чух Тина Лински да разговаря с една жена в офиса на отдела, ченге — не, беше юристка. Детето на сестра й е там и в групата им трябва още едно бебе и тя искаше да разбере дали Тина не иска да заведе там нейното. Чух само това-онова от разговора, но ми се стори, че става дума за нещо наистина добро. Тази жена има степен в ранното обучение и детската психология…
	— Коя, юристката?
	— Не, жената, която се грижи за децата. А мястото е в Трибека. Можеш да я оставяш там на път за работа.
	— Какво е името на тази юристка?
	— Не можах да го чуя. Тя е някаква пълна жена, ниска, с тъмна коса. Можеш да питаш Тина.
	— Това ме интересува, но изглежда прекалено хубаво, за да е вярно. От друга страна, полага ни се малко добър късмет. Днес получих писмо от Лепковиц.
	— Какво иска, още наем?
	— Не. Изглежда, че този любезен стар господин Лепковиц в _Маями шоорз_ в последен пристъп на алчност, подтикнат от младата Лепковиц, е решил да прави от сградата кооперация.
	— О, ужасно!
	— Така е. Разговарях накратко на стълбите с Лари и Стюарт, преди да се прибереш. Стюарт води усилени пазарлъци с младата Лепковиц. Мортън. Той говори за двеста хиляди долара на етаж, като поддържането ще струва поне четиристотин на месец.
	Карп почувства как стомахът му се обръща.
	— Боже мой, Марлийн! Това е почти два пъти повече от наема, който плащаме. И как ще се справим с тези двеста? Да вземаме подкупи?
	— Може и дотам да се стигне — смръщи се тя. — Стю и Лари правят сметки като обезумели и ми казват, че ако вложа по-голямата част от четиридесет и петте хиляди, с които разполагаме, като платим в брой, и ако и двамата продължаваме да работим, ще можем да го изплатим за тридесет години. Месечните разноски, лихви, данъци, застраховки и поддържането ще струват около две хиляди и двеста.
	Той ахна.
	— За този апартамент? — се изтръгна от него напълно спонтанно.
	Марлийн се намръщи. Разговорът беше труден. Тя беше преустроила един галваничен цех в жилище години преди агентите по недвижими имоти да стигнат до идеята за Сохо или преди високите места, южно от _Хюстън Стрийт_, да бъдат свръхмодернизирани. Когато Марлийн се нанесе и свърши изнурителната работа по почистването, боядисването, инсталациите, оправянето на водопровода и дърводелската работа съвсем сама или с помощта на семейството, никой, освен неколцина художници, не живееше наоколо. Беше незаконно да се живее в такива сгради. В онези дни тя често седеше на противопожарната стълба и се вглеждаше в квадратните мили тъмнота, осветени само от прозорците на горе-долу една дузина първи заселници.
	Сега, в края на седемдесетте, имаше фирми, които приспособяваха такива високи помещения към изискванията на артистични милионери. Високите постройки в тази част на Манхатън се бяха превърнали в златни мини за своите собственици. А мястото на Марлийн беше хубаво. То представляваше едно голямо помещение над тридесет фута широко и сто дълго, с прозорци в двата края и голяма капандура в средата. В единия край, под огромните прозорци, гледащи към _Кросби Стрийт_, имаше полуетаж, който служеше за спалня, под него се намираше детска стая, а останалото пространство беше разделено от прегради като театрална сцена, като имаше баня (в която се побираше един гумен резервоар с вместимост шестстотин галона, който Марлийн беше избавила от галванизаторите и го беше превърнала във вана), напълно обзаведена кухня, всекидневна, трапезария под капандурата, нещо като килер и в края, под прозорците, гледащи към _Гранд Стрийт_, един офис, препълнен със саксийни цветя.
	От друга страна, Карп мислеше, че мястото е неподходящо за гледане на деца. Едно дете трябваше да има, както в неговото собствено детство, прекарано в Бруклин, улица с чинари и задни дворове и други деца от улицата, с които да играе, и трябваше да е налице една майка, която да излиза в около шест часа, облечена в престилка, и да го прибере. Карп се отнасяше твърде сериозно към душевното си спокойствие и затова не споделяше тези свои фантазии с Марлийн, но те живееха в ума му като постоянно раздразнение, сега преминало в треска поради перспективата, че наистина се налага да се купи това място.
	Марлийн, естествено, знаеше съвсем точно какви мисли занимават ума му и щеше да нанесе опустошителен контраудар, ако не съзнаваше, че в момента Карп изпитва значителна физическа болка. Ето защо вместо това тя подхвърли небрежно:
	— Е, добре, точно в този момент не ни се налага да се тревожим за това. Много неща могат да се случат. Леиковиц-баща може да умре всеки момент — той е на повече от осемдесет — и при добър късмет имуществото може да бъде още в процес на прехвърляне, докато Луси бъде готова за постъпване в колеж, а при малко повече късмет младата Лепковиц може да бъде прегазена от автобус и това ще бъде краят на нашите проблеми.
	— Да, и конят би могъл да се научи да пее — додаде Карп мрачно. Той вдигна ледения пакет и разгледа коляното си. Отокът беше спаднал донякъде, но състоянието не приличаше много на нормално, в този си вид то представляваше модел на неговия живот.
	Марлийн продължи:
	— Да. Впрочем, с кого си ходил да пиеш? Някоя жена?
	Внезапната промяна на темата спаси ума на Карп от калната пътека, в която до този момент той се мъчеше да се движи, и го остави в положение на нестабилност върху хлъзгавия лед на позицията на Марлийн.
	— Какво! Не, не жена. Роулънд.
	— Трябва да е било забавно. Какво е подсказало идеята? Внезапно проявен вкус за тъпи лесбийски вицове?
	— Не, Роулънд е разгадал или _изглежда_, че е разгадал нещо голямо. Говоря за убийството до Обединените нации — намерили са патетичния терорист любител, някакъв арменец бижутер. По този повод реших да го почерпя и да поговорим за случая в спокойна приятелска атмосфера.
	Докато той говореше, Марлийн стана от кушетката и отиде в банята. Взе от закачалката един стар син халат на квадрати и го занесе на Карп. После се зае да топли някаква храна. Той я наблюдаваше, докато тя работеше. Движенията й бяха прецизни, грациозни, икономични. Точно така тя затваряше вратата на хладилника, вземаше и боравеше с уредите елегантно — никога не оставяше след себе си бъркотия. Той я наблюдаваше често, даже след четири години съвместен живот движенията й го очароваха.
	Марлийн Чампи беше жена със среден ръст, на която не достигаше малко, за да направи тридесет години, със слабо, мускулесто тяло, на което единствената й бременност не беше оказала почти никакво влияние. Лицето й напомняше късния ренесанс: скули като ножове, дълъг прав нос, широка сочна уста, силни челюсти и брадичка. Веждите й бяха широки и неподправени, а под тях се виждаха две големи тъмни очи, едното от които беше истинско.
	— Обсъждали сте случая в бар, а? — Марлийн се извърна от печката и направи движение с една дървена лопатка. — От което разбирам, че не си влюбен в неговия арменец — довърши тя.
	— Как ти дойде това на ума? — попита Карп силно изненадан. Той самият почти не го съзнаваше.
	— Забравяш, че съм опитен следовател — отвърна тя бодро. — Гледай сега, Роулънд ти е приятел и не е наложително да изменяш на привичките си и да говориш с него извън офиса. Той прекарва много време из разни кръчми, а ти не ходиш на такива места. При това положение защо трябва съвсем изведнъж да решиш да преминеш в негова територия? Защото си искал да съобщиш някаква лоша новина и като те знам какво си добро момче, си помислих, че ще бъде по-лесно, ако той се чувства уютно с няколко питиета в стомаха си. Права ли съм? Да. И така, как беше?
	Карп махна с ръка.
	— Обърнах му внимание на някои неща, за които според мен трябваше да помисли сериозно.
	— Като?
	— Наистина ли искаш да чуеш?
	— Малко, но имам чувството, че ти наистина искаш да ми кажеш. Ето ти вечерята.
	Беше приготвила един малък поднос, яхния от пиле и салата и малко тоскански хляб с масло, които постави внимателно върху коленете му. Той се нахвърли стръвно върху храната. Марлийн беше добра готвачка, при условие че човек обичаше добър хляб, добро кафе и това-онова, щедро облято в сос и сервирано върху ориз или спагети и ако нямаше нищо против да яде все същото няколко дни наред. Между хапките той я информира за това, което беше научил по случая Томасян и описа леките си съмнения.
	— Значи не мислиш, че този арменец го е извършил? — обобщи Марлийн, след като той беше завършил разказа си.
	— Не казах това. Казах, че около този случай съществуват подробности, които биха ме смутили много, ако случаят беше мой, и обясних това на Роулънд.
	— А той как реагира?
	— Не добре. Когато реших да изоставя темата, той говореше по обичайния си стремителен и агресивен начин.
	— Не съм изненадана — кимна Марлийн. — Както разбирам, случаят е много важен и това може да го накара да побеснее, а при това положение ти хвърляш пясък в колелото му. Преди всичко той ти завижда…
	— Роулънд? Не ми завижда. Според мен той ме намира малко мек, защото не пия и не шибам всичко, което има температура над стайната, и не се държа грубо с ченгетата.
	— Това е така — съгласи се тя — и въпреки че не правиш тези неща, си прочут и имаш най-големите успехи при наказването на убийствата, и си професионалист, и работиш почтено…
	— И съм женен за невероятно красива жена…
	— Във въображението си, а той не би се примирил с това да не е най-активният уличен разплодник.
	— Знаеш, че нямаш право, Марлийн — възрази Карп. — Роулънд в този момент е вероятно най-старателният и най-преуспяващият в офиса. Няма защо да завижда на когото и да е. Съперничество може би да — той има състезателен дух. Аз съм същият. Това е естествено. Но не вярвам, че би позволил това да повлияе на начина, по който борави с даден случай.
	— Ще ти кажа, че винаги си бил много наивен по отношение на този аспект на човешкото поведение, особено когато става дума за близки хора. Роулънд има същият стаж като теб, права ли съм? И, както ти казваш, има забележителни успехи, правилно? Но, както виждаш, никой не се е разбързал да го направи шеф на отдел. И знаеш ли защо? Като личност той представлява комбинация от доберман и пинчер.
	— Аз съм същият — каза Карп, преминавайки в отбрана. — И ти.
	— В съда да — съгласи се Марлийн. — Но _само_ в съда. Разликата е съществена. При това не става въпрос за мен. Говорим за теб и Роулънд. За него аз съм лишена от значение, защото съм само умна за жена и нищо повече, както би се изразил Роулънд.
	— Никога не си го харесвала.
	— Напротив, харесвам го много, Бъч. Двамата сме имали много интересни и забавни разговори, особено след като през русокосата му глава проблесна откритието, че нямам намерение да се търкалям в спалнята му. Но той е обвързан с теб. И бих искала да го наблюдавам какво прави около Блуум и компания.
	— Какво? Това е безумие, Марлийн! Той мрази Блуум повече от мен.
	— Да, но мисли, че може да манипулира Блуум, което означава, че няма нищо против да върви по водата му. Ти, от друга страна, гледаш да си напълно вън от играта и това подлудява Блуум. Ти просто пет пари не даваш. Свърши ли с това? Искам да почистя.
	— Да, благодаря — каза Карп и продължи да седи мълчаливо, като разтриваше замразеното си коляно и размишляваше върху думите на Марлийн. Всичко това за него нямаше смисъл, но с годините се беше научил да цени преценките на Марлийн за хората, даже когато не се съгласяваше с тях, и се отнасяше към тези оценки като към такива, направени от вещо лице при, примерно, анализ на кръвна проба — не много ясни, но такива, които вършат работа в съда.
	Тя приключи с измиването на съдовете и седна до него на кушетката, като запали вечерната си цигара, една от петте, които си позволяваше дневно.
	— И така, какво мислиш да направиш по този въпрос? — поде тя.
	— Да _направя_? Какво мога да направя? Случаят е негов и е силен случай срещу онзи човек.
	— Но какво ще стане, ако не го е извършил?
	Карп се усмихна.
	— Тогава, тъй като нашата система е справедлива, той ще излезе от съда свободен човек.
	— Виждам, че не искаш да обсъждаш това сериозно — каза тя остро, — но аз просто отказвам да повярвам, че ти ще допуснеш да бъде наказан невинен човек и, не ме прекъсвай, и виновниците да се смеят, само защото не искаш да нараниш чувствата на Роулънд.
	— Не се разгорещявай, Марлийн — предупреди я Карп. — Аз наистина мислех това, което казах за измъкването и знаеш ли защо? Защото в съда ние не сме като адвокатите на защитата. Тук няма симетрия. На тях не им се налага да доказват каквото и да е, не им се налага даже да вярват, че клиентът им е невинен. Това не е тяхна работа. Единственото, което трябва да правят, е да сеят съмнения. Тяхното е много по-просто нещо. То е като химическото чистене.
	— Всичко това го знам, Бъч. _Ти_ какво твърдиш?
	— Твърдя, че има голямо значение дали точно ние не вярваме, че човекът е виновен. Около обвинението витае съмнение и съдебните заседатели могат да го подушат.
	— О, каква безсмислица! Искаш да ми кажеш, че невинните хора не получават присъди? Боже, за това нещо даже съществуват думи: _инсцениран, монтиран_…
	— Добре, аз ще видоизменя това: не за убийство, не по убеждение там, където има компетентни адвокати, и не в Ню Йорк в настоящия момент. Разбира се, в Куун Скуот, Джорджия, където имат едно убийство на десет години, да, там хващат някой глупак и го заковават на едно дърво. Но не тук, не в последно време. Господи, Марлийн, това, което Блуум и момчетата му се опитват да правят, не ми харесва и аз се опитвам да сторя нещо. Много е трудно да осъдиш някого, за когото си абсолютно, стопроцентово убеден, че е виновен. Процесите са мръсна работа! И можеш като нищо да загинеш, ако не знаеш какво точно правиш. Затова никой не ги обича.
	— Съгласна съм, но ами ако Роулънд е наистина убеден във вината на този човек?
	Карп се замисли за момент и после каза:
	— Добре, гледай: този случай е на два дни. _Два дни._ Постигнат е страхотен напредък и Роулънд е страшно навит. На негово място аз също бих бил. Сега, ако след не знам колко месеца Роулънд направи от случая процес, тогава той наистина ще повярва, че човекът е извършил убийството, и нещо повече, ако повярва, това ще означава, че човекът е _действително_ извършителят. Роулънд си го бива.
	— Искаш да оставиш нещата при сегашното им положение, а?
	— А ти, скъпа, какво искаш да направя? Да се опитвам да му променя мисленето? Да проведа паралелно разследване? Знаеш, че не мога да го направя. Между другото, Роулънд ще направи каквото трябва и ще постъпи правилно, когато му дойде времето.
	— Твоята вяра е трогателна — въздъхна Марлийн, — но вярата е нищо, ако не бъде подкрепена с действие. Би могъл да помислиш за някакво помощно разследване.
	— Какво имаш предвид?
	— Къде е момичето? Алибито? Тя е изчезнала, безследно изчезнало лице. Засегнато е и семейството й.
	— Какво се опитваш да ми внушиш, Марлийн? Да накарам ченгетата да намерят едно момиче, което би могло да даде важни показания за случая на Роулънд? Какво да кажа на Роулънд? Виж какво, Роулънд, в Манхатън всяка година изчезват петдесет хиляди души. Мина ми през ум, че мога да си избера някого от изчезналите и просто, за да бъде по-весело, да положа всички усилия и да разбера кой е…
	— Добре, добре. Идеята не струва. Защо трябва да говорим за този проклет случай? Като че ли нямам собствени проблеми. Но като стана дума за това и след като в домашното ни светилище говорим на служебни теми, мисля, че мога да накарам Хари Белоу да премине към хората на областния прокурор.
	— _Можеш?_ Това е великолепно — каза Карп истински впечатлен. Белоу беше детектив с рядко умение, чиито ексцентричност, алкохолизъм и инат бяха станали причина да бъде отпратен в глуха линия в _Куийнз_. Това не му беше попречило да разреши заедно с Карп един случай, който йерархията, занимаваща се с наказателно право при _Куийнз_, не искаше да бъде разрешен. Като пряк резултат от това беше станал въздържател и кръстник на Луси Карп, както и персона нон грата от единия край на _Куийнз_ до другия.
	— Да — продължи Марлийн, — градският помощник-шеф се зарадва на възможността да помогне. Фактически той даде да се разбере, че ако Хари се откаже да навлиза в неговата територия, той не би имал нищо против да започне и следващия понеделник.
	— Допускам, че ще го монополизираш — каза Карп.
	— Няма място за избор. Съмнявам се, че той ще работи за някой друг. Ти познаваш Хари.
	— Много хитро, Марлийн. Твой личен, частен следовател и, в което не се съмнявам, голям удар. Хари няма да се появи в бюджета на екипа на областния прокурор, нали? Той ще бъде във ведомостта на _Куийнз_ до деня, в който върне полицейската си значка.
	Тя се засмя.
	— Колко добре ме познаваш, любов моя! От теб научих тези хитрости, ако си спомняш.
	— Така беше — кимна Карп много щастлив от това, че неприятностите около случая на Роулънд и болката в коляното му бяха изчезнали. — И мисля, че е време да застанем притиснати един към друг до нашата дъщеричка, да я гледаме как спи и издава глупави звуци, след което, ако ми помогнеш да се изкача по тази шибана стълба, смятам да се добера до леглото си.


>	4.

	Два часа и половина бяха необходими на Дени Махер, за да свърши със сплеснатата _Джейн Доу_. На професионален жаргон това име означаваше, че трупът не е идентифициран. Както се беше опасявал, зъбите й бяха разпилени по всички посоки от дихателната тръба до долната част на мозъка. Той ги събра грижливо и ги постави в найлонова торбичка. Личеше, че бяха полагани специални зъболекарски грижи и че тя не беше израснала в бедност.
	Смъртта беше настъпила мигновено, разбира се, като резултат от пълно увреждане на мозъка, но жената е била жива поне до падането й на земята. Под челюстната кост и трахеята бяха оцелели и по нищо не личеше да е била удушена, прободена или застреляна. Той изследва ръцете, които се намираха в найлонови торби. Взе проби от под ноктите за по-късно изследване под микроскоп и, докато се занимаваше със студените пръсти, забеляза, че около китките имаше големи охлузвания. Това беше странно, въпреки че почти всеки от белезите можеше да се обясни с това, че ставаше дума за смърт, настъпила при падане. И все пак такива белези се получават при силно стискане на китките.
	Изследва вагината на жената, трудна и досадна процедура, защото органът беше зле накъсан от фрагменти от костите на начупения таз. Взе проби и ги сложи настрана за по-късен микроскопичен и химически анализ. Ако случаят беше по-обикновен, щеше да вземе проби и от ректума и устната кухина, но тези двете бяха силно повредени и замърсени от експлозивното разпиляване на вътрешностите и от директния удар, поради което пробите едва ли щяха да имат някаква съдебномедицинска стойност. Това, което действително имаше стойност, беше нещо, което той откри върху вътрешната страна на бедрото на жената, високо близо до чатала и поради мястото си, защитено от общото поражение: ясните и явни отпечатъци от човешки зъби. Той обърна тялото, първо на едната страна, после на другата. Още зъби. Извади един полароид и направи снимки.
	Махер прибра и постави етикети върху пробите и покри и сложи в хладилника онова, което беше останало от _Джейн Доу_. Преди да си отиде вкъщи, се отби в офиса си и си отбеляза, че трябва да се обади на полицаите, отговарящи за случая, и, ако това, което сега силно подозираше, се установи от лабораторния анализ, да се обади и на бюрото по изнасилванията към офиса на областния прокурор.


	— Боли ли? — попита ортопедът.
	Карп, който беше побледнял и за малко не повреди един от кътниците си от стискане на зъби, пое дъх и отвърна с усилие:
	— Да, боли.
	— А тук? — опита доктор Хъдзън, извивайки крака му.
	Карп нададе силен вик.
	— Ще приема това като утвърдителен отговор — каза докторът. После той даде възможност на коляното на Карп да се отпусне върху масата за прегледи.
	Доктор Хъдзън се отдръпна малко назад върху столчето си и се зае да изучава някаква диаграма. Той беше набит мускулест мъж с малка сива коса и квадратно лице, което изглеждаше свикнало да участва в съобщаването на лоши новини.
	— Виждал съм те кога? Преди четири години? — попита докторът, четейки от диаграмата. — Казал съм ти да идваш всеки шест месеца и ти не си си дал труда. Така. Какво си правил оттогава? — И той посочи зачервената буца върху лявото коляно на Карп.
	— Какво искаш да кажеш с това _какво съм бил правил_? Употребявал съм го при вървене — каза Карп.
	— Никакви особени натоварвания? Падане?
	— Ами малко баскетбол.
	Очите на лекаря се разшириха.
	— _Баскетбол?_ Какво, на игрището?
	— Да, това и… и участвах в професионален тим няколко месеца миналата зима като част от разследване по убийство.
	— Ти се шегуваш! Не, почакай, ти си този човек! Областният прокурор Карп, който играеше от тима _Хъслърз_, така ли е?
	— Така е — кимна Карп с помирителна усмивка.
	— Махай се — изсумтя доктор Хъдзън.


	— Наистина ли те изхвърли? — попита Марлийн. Беше същият ден по обед, бяха седнали в офиса на Карп и тя беше му донесла сандвич с луканка и бира от една от подвижните лавки, които съществуваха в голямо количество на _Фоли Скуеър_. Тя самата пиеше кафе. Предстоеше й среща с обяд по-късно през деня.
	— Не, по-лошо — отговори Карп, като придържаше с пръсти към устата си сандвича. — Изнесе ми лекция. Както изглежда, аз съм успял да съсипя напълно коляното си. Каза, че за по-голяма сигурност трябва да се направи артроскопия, но той е на мнение, че ще ми се наложи още една операция, може би пълна артропластия.
	— Това звучи доста тъжно.
	— Тъжно ей още как. Най-малко шест седмици след операцията ще бъда с патерици, а да не говорим за това, как ще плащаме.
	— Но ти имаш медицинска…
	— Не, нямам, не за това. Такива се предварителните условия. Вече проверих, няма да платят.
	Сърцето на Марлийн се сви.
	— Колко?
	— Ами, няма да получим много голямо ресто от една десет хиляди доларова банкнота.
	Марлийн завърши кафето си и захвърли чашата в кошчето. Тя се изправи.
	— Искаш да кажеш, че положението с нашата изключителна жилищна кооперация в сърцето на един от най-привлекателните квартали на Ню Йорк става лошо? Може и така да е, но точно днес не мога да мисля за това. Трябва да видя онази жена във връзка с нашето дете.
	— Юристката?
	— И сестра й, онази с детето. Идеята изглежда много добра и съм сигурна, че ще отидем на този вариант, защото ни се налага на всяка цена да получим някакво облекчение. — Тя го целуна и бързо излезе.
	Карп почака. Тридесет секунди по-късно тя показа главата си на вратата. Изглеждаше сериозно замислена.
	— Слушай, ако ще бъдеш шест седмици с патерици, как ще се качваш на полуетажа?
	— Да, наистина — въздъхна Карп. — Между нас казано, не знам как ще се качвам по стълбите. Но точно днес не мога да мисля за това.
	Тя се ухили.
	— Умен ход. Ще се видим пак. — И затвори вратата.
	Марлийн взе асансьора от шестия етаж, където беше офисът на Карп, слезе с него до партера и излезе през специалния вход на _Ленърд Стрийт_, запазен за хората на областния прокурор. Тя тръгна нагоре по _Ленърд_, пое до _Чърч_ и малко след това стигна до един от юридическите офиси, където се занимаваха със случаите по пускане под гаранция на арестанти.
	Както изглеждаше задължително, мястото беше боядисано с официалните бюрократични цветове, зелено до височината на човешко рамо, а по-нагоре жълто-кафяво, специално измислена от прочути учени схема, с цел да се усили склонността към самоубийство, особено когато мястото биваше осветено от слаби флуоресцентни лампи. Имаше редици от пластмасови столове в приятните за окото нюанси на авокадо и розово и една набита чиновничка с ивици от черна и руса коса на главата, която седеше зад оградено със стъкло гише, дъвчеше пуканки и говореше по телефона. Четири от столовете бяха заети от този вид хора, на които се налага периодично да посещават юристите, които се занимават с гаранции.
	Марлийн приближи прозорчето и каза, че иска да види Гери Стоун. Чиновничката продължи да говори и да дъвчи. Марлийн повтори въпроса си по-високо. Чиновничката се намръщи и поясни с пълна уста:
	— Заета е. Седнете!
	Марлийн потисна раздразнението си и реши да не размахва картата си и да прави сцена. В края на краищата посещението й имаше частен характер. Седна. Чиновничката продължи разговора зад прозорчето си. Времето спря.
	Най-накрая, двадесет минути по-късно, вратата се отвори отново и се появи хубава млада жена, която изглеждаше по-малко подходяща за такова място даже от Марлийн. Черната й коса беше оформена изящно, облечена бе в мъжки костюм, който не отнемаше нищо от женствеността й, и излъчваше самоувереност, която даже Ню Йорк не е в състояние да отнеме от някои умни и преуспяващи млади жени. Марлийн огледа обувките и чантата й, реши, че са скъпи и отговарящи на изискан вкус, и си помисли, че нещо не е наред.
	Но не, жената приближи чиновничката, и каза усмихвайки се:
	— Здравей, Мейвис. Гери свободна ли е?
	Чиновничката прекъсна за момент разговора си й отговори на усмивката.
	— Здравей, Сузън. Ще й позвъня. — Магия.
	Марлийн стана от мястото си и приближи жената. Тя трябваше да е сестрата, тази с детето, помисли опитната следователка и така беше, Сузън Уайнър, майка на тригодишно дете, промишлен дизайнер, женена за многообещаващ телевизионен продуцент и жена, която очевидно знаеше как да накара Ню Йорк да се отнася с внимание към нея. Тази информация и това впечатление стигнаха до Марлийн с шеметна бързина, докато двете се движеха надолу по един зелен слабо осветен коридор.
	Уайнър спря до матова стъклена врата, която се отвори и направи възможно преминаването на един кръглоглав черен мъж на възраст малко след тридесетте, който им се поклони и отмина с такава скорост, че двете жени трябваше да отскочат назад.
	— Удовлетворен клиент — засмя се Уайнър и влезе в малкия офис.
	Гери Стоун беше по-голямата сестра, може би пет години по-възрастна, която наскоро беше навършила тридесетата си година. Беше закръглена, отпусната, докато Сузън имаше строги очертания на тялото и беше слаба. Излъчваше строга пролетарска простота, контрастираща на високия стил на сестра си. Косата й беше кафява и фризирана по начин, който не се поддаваше лесно на определяне. Имаше червило, което изглеждаше прекалено светло, и мъхеста блуза с някакъв нещастен син цвят, който никак не подхождаше на бледото й лице.
	Тя поздрави сестра си много сърдечно.
	— Боже мой, изглеждаш чудесно! Излез оттук, много си слаба.
	— Блузата е великолепна — каза на свой ред Сузън. — Откъде я купи?
	И подобни гугукания. Най-после забелязаха Марлийн. Гери стисна ръката й официално и по мъжки. Предстоеше им да отидат на обед и това беше предложено от Гери, когато Марлийн й се беше обадила, за да я свърже със Сузън. Странна схема, беше помислила Марлийн тогава — защо Гери я канеше да участва в дискусия, свързана с детска градина? Сега, разбира се, причината беше ясна, определена семейна динамика, която може да се скицира на гърба на визитна картичка. Старомодната социална работничка беше влюбена в блестящата си сестра.
	Обядваха в някакъв локал. Гери се оказа от тези хора, които оправдаваха количеството поети калории с това, че информираха относно това колко малко са яли през изминалата седмица. Марлийн не беше особено гладна, но реши да поръча сандвич със сирене и пържени картофи и бира, просто за да бъде в опозиция.
	Водиха лек разговор. Сузън се прояви като остроумна и словоохотлива събеседничка и Марлийн се държеше по същия начин. Гери беше по-сериозна, може би по-скоро тъжна. Когато Сузън спомена за човека, който за малко не ги беше съборил в коридора, Гери подхвана темата за патетичната му история: леко забавено развитие, алкохолик, много тежко детство, влачен из разни сиропиталища, с досие от дванадесетгодишна възраст и регистрирани глупави дребни престъпления, които по-късно, когато е бил в пияно състояние, са станали по-сериозни. Тя се беше борила енергично да му издейства по-скорошно освобождаване и да го включи в една програма за подпомагане на хора с физически недъзи.
	— Хмм, интересно — измърмори Марлийн, която в действителност не проявяваше интерес, но се мъчеше да бъде учтива като противодействие срещу известната враждебност, която чувстваше, че юристката излъчваше от себе си. Тя не беше сигурна дали причината за това не се коренеше в собствената й работа, като представителка на тези хора, чиято радост се състоеше в това, да вкарват в затвора клетите неразбрани жертви на обществото, или това беше някаква завист за вниманието на Сузън Уайнър.
	Храната им пристигна. Гери създаде неприятни моменти на келнерката, като се оплакваше от качеството на салатата си. Уайнър улови погледа на Марлийн и леко наведе своя, като придружи това с доволна усмивка. Ние, слабите.
	Би било лесно да се изпита чувство на неприязън към всяка една от сестрите, към Гери заради шумната й убеденост в правотата си, към Сузън заради ирационалната й самоувереност, но Марлийн откри у себе си нарастващо топло чувство към тях не точно като индивиди, но заради близката им обвързаност.
	Двете сестри имаха нещо, за което Марлийн беше само чела в книгите, този вид духовна близост, който беше омагьосал писателките от деветнайсети век. Самата Марлийн имаше две сестри, които обичаше, разбира се, но _конвенционално_. Ани беше домакиня и живееше с челядта си на острова. Пат беше проектантка във Филаделфия. Виждаше ги на рождени дни и други празници и между тях съществуваше топлота, но не и истинска интимност.
	Марлийн, строго казано, не им завиждаше. Ако беше на мястото на Сузън, тя щеше да оцени като непоносима комбинацията у Гери от склонност за даване на майчински съвети и разточително хвалене. А на мястото на Гери поведението на Сузън на весела принцеса би я довело до състояние да прояви грубост. Но беше странно приятно да попива нещо от топлината на отношенията им, които бяха толкова рядко нещо в кръговете, които Марлийн посещаваше, както продавачите на горещи кестени в Мидтаун.
	Обедът приключи, не без (както Марлийн беше очаквала) едно непоносимо дребнаво умуване за това, кой колко дължи по сметката, председателствано от Гери с молив в ръка. В момента, когато тя пресмяташе бакшиша с точност до един цент, Марлийн извади от портмонето си двадесет долара, грабна сметката от ръката на Гери, удари сметката и банкнотата върху масата и ги затисна с една захарница.
	— Аз черпя — обяви тя. — Да вървим, Сузън.
	— Боже мой, да — сепна се Уайнър, поглеждайки часовника си. — Вече изпуснах упражненията си.
	— _Упражненията…_ — повтори Гери. — Честно казано, при теб те са като религия.
	— Трябва да ги опиташ, Гери, сериозно, винаги се опитвам да я накарам да си размърда задника. Направи нещо! Марлийн, ти правиш нещо такова, нали? Какво, аеробика?
	— Боксирам — каза Марлийн. Сподавен израз на учудване и развеселяване. — Не, не искам да кажа, че излизам на ринга. Имам торба и круша и скачам на въже и си играя с гирички. Баща ми ме научи и оттогава не съм изоставила заниманията си.
	— Наистина? — От двете.
	— Да, той се състезаваше през четиридесетте в полусредна категория или, както мислеше, се е състезавал, преди да прекара шест минути с Кид Гейвилън. След това стана водопроводчик и си гледаше работата.
	Учтиви усмивки, но Марлийн забеляза бързата размяна на погледи. Сестрите Стоун не познаваха хора, чиито бащи са били бивши боксьори или настоящи водопроводчици. Едно от почти невидимите поражения, които нанасят различията по отношение на класа и произход, за които се предполага, че не съществуват в Америка, но които са като пясък в машината на нацията. Сейкрид Харт и Смит и Йейл бяха отнели за Марлийн много от жилото на това и все пак тя можеше да си спомни много добре същия поглед върху лицето на собствения си възлюбен, когато за първи път му беше казала за произхода си, който не личеше под лъскавата повърхност. Краткотрайна мисъл, много позната, премина през ума й: че Карп би могъл да бъде, може би не по-щастлив, но по-доволен от друга съвършена еврейска принцеса като Сузън Уайнър. Сега тя се радваше, че беше участвала в този обяд.
	Детското заведение се намираше на _Лиспънард_, близо до _Чърч_, малко по на север. Движеха се нагоре по _Чърч_. Говореше главно Сузън Уайнър и голяма част от това, което говореше, беше за нея самата и за приятния й начин на живот. Марлийн пропускаше думите й над ушите си, като изпитваше удоволствие от това, че просто се развява по улицата. Беше приятен ден в града. По-точно небето имаше цвета на корем на гущер, а въздухът ухаеше на петролни продукти, но поне не валеше леден дъжд.
	Тя беше със светли надежди. Едно перфектно същество не би могло да намери нещо по-малко от перфектно детско заведение.
	И така излезе. Жената, която се грижеше за шест деца в големия си слънчев апартамент, беше приятна личност на име Лилиън Дилърд, облечена с бродирана блуза и имаше плитка от сиворуса коса, която стигаше до под кръста. Тя бродираше кувертюри и пишеше поезия, а наскоро й предстоеше да завърши дисертацията си върху поведението на децата в ранна възраст. Децата, които бяха на възраст от осем месеца до три години, очевидно я обичаха. Тригодишното момче на Сузън почти не забеляза майка си, което беше възприето от Марлийн като добър знак. Нямаше телевизор в голямата стая, още един добър знак.
	Марлийн се поддаде на очарованието на атмосферата, беше добре приета и написа чек в аванс за първия месец.


	Върнала се на бюрото си и изпитваща удовлетвореност от себе си, тя прелистваше натрупалите се бележки и водеше телефонни разговори.
	— Моргата, умираме, но не се предаваме, Махер.
	— Дени? Марлийн.
	— А, бисерът на _Сентър Стрийт_. Много ми е приятно, че чувам гласа ти.
	— Мога да ти отговоря със същото. Какво се е случило?
	— Хмм. Имаме тук една _Джейн Доу_. Случай на пълно размазване. Излетяла е от шестетажно здание в _Алфабет сити_. По тялото има някакви отпечатъци, които не ми харесват, а натривките от вагината и хранопровода са положителни.
	— Мислиш, че е била изнасилена и убита?
	— Засега не мога да кажа такова нещо — възпря я Махер. — Момичето има силни разкъсвания. От друга страна, разполагам с някои аномални резултати от пробите от секрециите. Дарителите на сперма са повече от един.
	— Какво мислят ченгетата?
	— Мислят, че е проститутка. Мислят, че е самоубийство.
	— Това може да се очаква от тях. Решили са, че е проститутка? Казваш, че е _Джейн Доу_.
	— Точно така. Лицето й е превърнато в мармалад. Но работата е там, че разполагам с ясни отпечатъци от човешки зъби, три ухапвания, от един и същ човек, и достатъчно дълбоки, за да протече кръв. Това винаги ме кара да изключвам романтично пътуване до луната, както и нормалната услуга срещу заплащане. Разбира се, вече отдавна аз самият нямам много подобни занимания…
	— Наркотици?
	— Няма следи. Пробите от органите са отрицателни за наркотици, амфетамини и опиати. Също така и никакъв алкохол.
	— Кой е взел случая?
	Марлийн чу шум от разместване на листи хартия.
	— Камейноу. Девето полицейско управление.
	Тя записа името и телефонния номер, благодари на съдебния лекар и затвори телефона.
	Обаждането от страна на съдебния лекар трябваше да е било автоматично, но някои от тези лекари бяха на мнение, че не е много приятно да се обаждат направо в офиса на областния прокурор. Те си мислеха, че ченгетата са отговорни и че е тяхно задължение да въртят телефоните. Освен това имаха и много работа.
	Марлийн погледна името, което беше написала, и се замисли дали има някакъв смисъл да се обажда. Ченгетата имаха много работа, тя също. Всяка година на полицията в Манхатън се съобщаваха около три хиляди изнасилвания, от които Марлийн би се радвала да постигне петдесет присъди. Разбира се, жената е била и убита, което означаваше, че ченгетата е трябвало да се отнесат с повече внимание към случая. Голям късмет.
	Проблемът беше в това, че съществуваха добри и лоши изнасилвания. Добрите бяха, когато възрастта, расата или общественото положение на злосторника и жертвата се разминаваха видимо или когато имаше налице безспорно насилие. Най-лоши от всички бяха изнасилванията на проститутки. Случващите се от време на време убийства, които съставляваха определена част от рисковете на търговията със секс в града, бяха съвсем малко по-добри. Ако ченгетата бяха решили, че _Джейн_ е била курва, която се е оттеглила рано, тогава убеждаването им, че е била курва, която е била изнасилена и убита, не би могло да ги накара да се задействат малко повече.
	Въздишайки, тя вдигна слушалката.


	Бюрото по убийствата заемаше неголям апартамент от офиси на шестия етаж на _Сентър Стрийт_ 100. Само Карп и няколко старши служители като Хъркейни имаха истински офиси. От тях се излизаше към голяма обща площ, задръстена от секретарски бюра, която представляваше владение на Кони Траск. Останалите помощници на областния прокурор бяха натикани в стъклени стаички в един голям залив, близко разположени една до друга по главния коридор на шестия етаж.
	Карп имаше навика след обяд и преди началото на съдебните заседания следобед да блуждае из територията си, да разбутва документи и да се сблъсква със злосторници. Този навик го пазеше от официалните срещи, които мразеше. По този начин, излизайки от офиса си, леко ухаещ на италианска наденица, Карп направи откритието, което го отведе отново към _Държавата срещу Томасян_.
	Една чиновничка беше току-що донесла куп ксерографни копия, които бяха разпредели между специално подредените за тази цел плетени поставки, по една за всеки адвокат, на една маса в ъгъла на територията на секретарките. Карп приближи до мястото и прелисти някои от все още топлите листи. Една от папките в поставката на Роулънд Хъркейни имаше етикет _Томасян_. Тя съдържаше копия от доставените материали от извършилите ареста полицаи, главно DD-формат, които ченгетата използваха за описание, повече или по-малко подробно, на онова, което бяха извършили по разследването, и резултатите, ако резултати имаше. Карп поразгледа рапортите и списъка от вещите при претърсването. Той задълба по-надълбоко. Докладът от аутопсията. По-дълбоко. Описание на намерените у жертвата вещи. Тук спря, замисли се и започна да прелиства тук и там из купчината по-внимателно. После захвърли обратно папката в поставката и като се намръщи, тръгна да търси Роулънд Хъркейни.


	Роулънд не беше в офиса си, когато Карп го потърси там. Оказа се, че е в съда във връзка с вземането на решение за пускане под гаранция. Карп седна в задната част на съдебната зала и наблюдаваше как защитникът на Томасян, набит мрачен мъж, който действително много приличаше на Реймънд Бър, се мъчеше да уреди пускането под гаранция. Той изтъкна чистото досие на Томасян, това, че принадлежи на голямо и порядъчно семейство, успешното му участие във фамилния бизнес, това, че притежаваше голямо жилище. Роулънд взе думата и с не по-малко настървение се зае да доказва, че подсъдимият е обвинен в особено отвратително престъпление, че има ресурси и контакти извън страната, че участва в международна терористична мрежа.
	Карп изпитваше чувство на симпатия към съдията. При подобни случаи един съдия обикновено не привличаше особено внимание върху себе си и имаше възможност да чете вестници и да гледа телевизия. Нещастните момченца от простолюдието, които застрелваха някого на улицата, по твърдо действащо правило отиваха в затвора без право на пускане под гаранция. От друга страна, добре облеченият и невинно изглеждащ мъж, седнал пред него, се считаше за невинен до доказване на вината и имаше конституционно право на пускане при прилична гаранция.
	Този съдия не беше свикнал да изпраща в затвора хора в елегантни костюми с, както се казваше, корени в обществото. Той помисли няколко секунди и опирайки се на многогодишния си опит като юрист, измисли отнякъде _Определям пускане под гаранция срещу сумата от пет милиона долара_.
	Въздишки от малката група хора, седнали зад масата на защитата. Карп реши, че съдията се е измъкнал не лошо. Поръчителите не биха отишли на такава сума, което означаваше, че Томасян и близките му хора трябваше да намерят тези пари, което по всяка вероятност означаваше, че му предстоеше връщане в затвора.
	Карп чакаше в началото на пътеката между столовете. Когато Роулънд стигна до него, той каза:
	— Добра работа, Роулънд. Довечера градът ще спи по-спокойно.
	Лицето на Хъркейни се изкриви в гримаса.
	— Не трябваше да се допуска пускане под гаранция. Тези хора работят с диаманти! Кой знае какво са скътали настрани.
	— Може би. Между другото искам да ти кажа, че се радвам, че успях да се добера до тебе, Роулънд. Просто съм много любопитен: какво си намерил в касичката на жертвата?
	— За какво говориш?
	— _Кутията._ Убитият е носил в себе си ключ, когато е бил застрелян. Какво имаше в кутията?
	Очите на Роулънд се свиха леко, а тялото му се изпъна.
	— Какво е това, Бъч? Разпитваш ли ме?
	— Не, просто това ми направи впечатление. Този следобед трябва да отида и да правя компания на Блуум и да му кажа, че успехът на случая е сигурен, а това е единственото нещо, което той иска да чуе. Затова ми трябва да зная дали е така.
	По лицето на Роулънд се разля червенина.
	— Почакай малко! Откога Блуум те интересува толкова много?
	Карп остави това без внимание и заговори максимално спокойно.
	— Не това е интересно, Роулънд. Фактът, че една жертва има каса, предполага място за съхранение на информация, която би могла да има отношение към случая, и аз трябва да знам какво е имало в нея, преди да разговарям с Блуум. И така, какво имаше?
	Роулънд, разбира се, беше забелязал преди всичко друго ключа, но повлиян от бързия успех, не си беше дал труд да предприеме нещо във връзка с това. Сега той избра като средство за защита избухването.
	— Откъде да знам? Копчета за ръкавели? Свидетелството му за раждане? Какво значение, по дяволите, има това?
	— Не си проверил — разбра Карп.
	— Не мога да повярвам! Ти още не можеш да разбереш. Този и само този е човекът. Никакво значение няма съдържанието на касата. Съвсем не ни е необходимо да проследяваме движенията на жертвата или шибаните й приятели, нито да откриваме какво е ял за последен път преди смъртта си. Тук няма никаква мистерия, Бъч.
	Карп промени тактиката.
	— Алибито не е проверено, а? Не си разговарял с приятелката?
	— Приятелката я няма — осведоми Роулънд с неприятна усмивка. — От нейния офис казват, че е в отпуск. Затова взех заповед за претърсване на жилището й, като _знаех_, повтарям, като знаех, че ще ме тормозиш заради нея. Намерен е кочанът от чековата й книжка, от която се разбира, че е купила билет за Сан Франциско. Направихме справка в аерокомпанията: тя е била на самолет, който е излетял късно в неделя. Чудя се защо.
	— Мислиш, че е замесена?
	— _Знам_ го. Жилището й беше пълно с арменска националистическа литература, като част от нея съвпада с намереното от нас в офиса на Томасян. Двамата заедно са замесени в тази работа. Фактически съвсем не бих припаднал от учудване, ако излезе, че е била другият стрелец.
	— Значи я търсим.
	— Да, предупредили сме навсякъде. Но все едно дали ще бъде открита, или не, от алибито на нашето момче не остава здраво място.
	Карп кимна в знак на съгласие.
	— Да, това е така, при условие че алиби му е _необходимо_.
	— Какво?
	— Роулънд, какво ще стане с твоя от ясен по-ясен случай, ако в касата му се намерят пет килограма турски хероин? Или писмо от някой измамник, в което пише _Плащай, защото иначе_…!?
	— Това са големи глупости, Бъч! — извика Роулънд, като почервеня отново.
	— Само отвори кутията, Роулънд — завърши Карп и се отдалечи.


	Детектив Камейноу се оказа от тези ченгета, които се бяха оттеглили от работата. _Джейн Доу_ от _Авеню А_ не създаваше проблеми, един от стоте най-различни трупове и части от трупове, които се появяваха в града всяка година.
	— Ухапването по задника не е убийство — констатира той с увереност на Марлийн. — Съдебният лекар казва, че няма следи от насилие.
	— Ухапването не е насилие?
	— Искам да кажа, че не е причина за смърт. Гледай, скъпа, няма прорезна рана, няма рана от огнестрелно оръжие, не е била удушена, нито вързана…
	— Не си обърнал внимание на възможността да е била изнасилена и хвърлена от прозорец?
	Тъжна въздишка по телефона.
	— Проверихме къщите от двете страни на улицата. Никой не е забелязал нищо и в никой от апартаментите няма липсваща жена.
	— А какво ще кажеш за уличните момичета?
	Смях.
	— От това, което чувам, не пропускат клиенти. Виж сега, имаме четиридесет, четиридесет и пет убийства, за които знаем със сигурност, че са убийства. Не ни трябва да измисляме от себе си, особено когато съдебният лекар не е сигурен.
	— Какво ще кажеш по темата за изнасилване?
	— И тук нищо не знам. Не попаднах на никой в блока, който да каже, че това пиле е било завлечено в храстите. Никой не дойде да каже _къде е моята Мария_. Така че на какво да разчитам? Отпечатъци от пръсти? Проби от сперма? Знаеш ли как си представям това? Пиленцето слиза от един автобус, прави опит да се забавлява, клиентът се показва малко груб и тя решава да скочи.
	Нямаше какво повече да се говори с този човек. Марлийн реши да не губи повече време. Тя каза:
	— Надявам се, че си прав, детектив Камейноу. От друга страна, ако попаднем на още три женски трупа със следи от ухапване по същите места и се окаже, че едната от тях е племенница на кмета, аз ще си спомня за нашия разговор и ще запозная с него всички, които са готови да слушат.
	Тя тръшна слушалката и посегна към листа със записаните телефонни номера.


	След като бесня в офиса си половин час и се отнесе грубо към всички наоколо, Роулънд телефонира на Френджи в Мидтаун Саут и му нареди да отиде с ключа до банката, където Мехмет Ерсой държеше кутията. Роулънд стоя нетърпеливо надвесен над секретарката, докато печата заповедта, бързо посети офиса на един съдия, получи подпис и незабавно се отправи към банката.
	Френджи вече беше там. Беше се легитимирал пред управителя на банковия клон. Роулънд показа заповедта и двамата получиха разрешение да последват един униформен пазач, който ги заведе в хранилището.
	— Какво става? — попита Френджи.
	— Нищо. Моят шеф е много вкиснат от този случай.
	Кутията беше от гладка стомана и голяма почти като касите на билетните гишета по автогарите. Пазачът си послужи с ключа на Ерсой и с този на банката и отнесе кутията с достойнство до някаква малка стая, където я сложи на една маса, след което излезе.
	Френджи вдигна капака и възкликна. Хъркейни погледна вътре, изруга и тропна с крак.
	— Колко са според теб? — попита Френджи.
	Двамата мъже имаха значителен опит в оценяването на пари в големи количества. Роулънд зарови ръце в кутията, като разбутваше напосоки пачки с банкноти. Бяха стотици, всичките в нови банкови бандероли, всеки маркиран с _$10 000_.
	— Милион — каза Роулънд, — най-малко. Може би малко повече.
	— Пестеливо момче — избъбри Френджи мрачно.


>	5.

	Карп наля безгрижно питието в чашата си и се огледа наоколо, за да открие сред тълпата Марлийн. Като правило той не обичаше партита на работното си място. Трябваше да си дава вид, че обича да пие, да намира забавление в това, което алкохолът причиняваше на мозъка и поведението (за да се предпази от това, да го помислят за човек, който разваля настроението на другите, един от големите страхове на Карп и донякъде основателен) и да общува с хора, с които не би разменил повече от две думи, ако те нямаха функция в професионалния му живот, а тъй като професията му беше свързана с наказателното право, това включваше общуване с твърде голям брой неприятни хора.
	Той би се отклонил от това парти, както беше постъпвал при много други случай, ако почетният гост не беше Том Пагейноу, напускащият директор на офисите на Обществото за правна помощ при съда в Манхатън и човек, към когото Карп изпитваше огромно уважение и топли чувства. Пагейноу решаваше сложни случаи в съда, когато Карп все още беше ученик, и сега, малко след шестдесетата си година и уморен, той получи като награда съдийски пост, което в сравнение с управлението на Правната помощ представляваше платен отпуск.
	Марлийн, разбира се, беше на бара. Тя пушеше и пиеше вино и разговаряше оживено с някакъв нисък къдрокос мъж. Карп си проправи път сред тълпата и стигна до нея.
	Тя го поздрави весело. Марлийн поне се забавляваше. Тя обичаше партитата, което беше допълнителна причина за Карп да посети настоящото парти и за да направи невъзможно изявление от рода на _той не ме води никъде_.
	Със собственическо чувство, тя направи движение с ръка към Карп и каза:
	— Поли, това е моят съпруг, Бъч Карп. Бъч, Пол Ашакян. Той току-що започна работа при Правната помощ. От старата махала е, семейството им живееше срещу нас на _Озон парк_. Движех със сестра му Лара, а Пол и брат ми Дом бяха в гимназиалния тим в _Сейнт Джо_. Гигантска фамилия, по-голяма от нашата. Малкият ми брат Поли мислеше, че песента на Чък Бери е за тях.
	— Песен? — не разбра Карп.
	— Точно така, Бъч! Ти къде си бил по това време? _А хоул лот Ашакян гоин’он?_ Разбираш ли?
	Двамата мъже се ръкуваха.
	— Марлийн смята, че съм изостанал в културата, че ми липсва рокендролът — поясни Карп, усмихвайки се. Той посочи към голямата група присъстващи. — Губите голям шеф.
	Ашакян кимна енергично.
	— Да, той ме вербува, а сега това.
	— Нещо за това кой ще му заеме мястото?
	Ашакян се засмя.
	— Аз съм последният човек, който ще разбере това. Ти ще знаеш преди мен.
	— И на мен не ми казват нищо — въздъхна Карп. — Клюките никога не стигат до мен.
	— Никой не ти съобщава клюки, защото знаеш да пазиш тайна — намеси се Марлийн. — Хората идват в офиса ти и те заклеват да пазиш тайна и ти разказват нещо безкрайно интересно и тогава ти какво правиш? Не казваш на никого нищо! Разбира се, че повече няма да те информират — на тях самите ти никога не съобщаваш нищо. Стоиш встрани от потока на клюките, Бъчи.
	— За щастие имам теб и ти ме информираш — усмихна се Карп.
	— Да — кимна Марлийн. — Аз много приказвам и съм толкова затънала във въпросния поток, че съм цялата измокрена.
	— И така, кой е той? — попита Ашакян.
	Марлийн отпи енергично здравословна глътка от чашата си.
	— Няма да ти кажа, защото са ме заклели да не издавам тайната. Милтън Фрийлънд.
	Озадачени погледи от двамата.
	— Фрийлънд. От правните служби на Съсекс Каунти. Както изглежда, надарен и преуспяващ човек, борбен и с добри политически връзки.
	— Бих искал да ми направи впечатление — каза Карп. — Не съм чувал за него. Очаквах някакво повишение, някой от хората на Том.
	— Аз също — присъедини се Марлийн. — И, понеже вече споменах за това, че много приказвам, току-що разправях на Пол за твоите съмнения по случая Томасян.
	Карп се учуди и лицето му се набръчка. Той я изгледа и я поправи с напрежение в гласа:
	— Случаят не е мой, Марлийн.
	Тя игнорира интонацията му:
	— Пол изобщо не се интересува от правните подробности. Става дума за _арменска_ връзка.
	— Не разбирам — смръщи се Карп.
	Ашакян изгаряше от желание да го избави от невежеството му.
	— В това е цялата работа. Арменското общество е много развълнувано във връзка с този случай. Онази вечер присъствах на събрание в къщата на Томасян… — Той постави ръце върху издутите си бузи и поклати глава. — Можеше да се помисли, че турците тропат на портата. Истински пандемониум. Имах впечатлението, че с години се е стаявала параноя в очакване да се случи нещо. И то се случи.
	— _Параноя?_
	— Да, относно турците — поясни Ашакян, а след това, виждайки неразбиране по лицето на Карп, въздъхна, както въздиша човек, който е обяснявал нещо прекалено много често, и продължи: — Турци и арменци? Каубои и индианци? Нацисти и евреи? Турците убиха милион и половина арменци между 1915 и 1920, включително и дядо ми.
	— И все още го правят? Искам да кажа, че ги убиват? — Карп считаше себе си за познавач на убийствата, все едно масови или индивидуални, и донякъде му се струваше, че може би беше чувал нещо по темата, в която беше навлязъл младият човек, но нямаше никакви знания за подробностите. Нито пък можеше да разбере какво общо имаше това с въпросния случай.
	— Не. Едни са убили, други са побягнали. Известна част са били спасени от европейците след Първата война, а някои са отишли в Съветска Армения.
	— Не ми е ясно. Каква е целта на терористичните действия? Или може би казваш, че няма никакви арменски терористи?
	— О, разбира се, че _има_ арменски терористи — изрече Ашакян мрачно. — Проблемът е в това, че турците не искат да признаят, че изобщо някога е имало клане. Според тях не е имало геноцид. Нямат намерение да признаят, не искат да плащат репарации на оцелелите, нищо, абсолютно нищо.
	— Това е невъзможно — каза Карп. — Напомня ми за онези глупаци, които твърдят, че не е имало никакъв Аушвиц. По дяволите, веществените доказателства…
	— Не е същото. Хиляди свидетели са видели нацистките лагери. Лагерите са били превзети, докато все още са действали. Било е очевидно какво става, а и немците са запазили добре архива. Но турците не са действали по такъв начин. Те мобилизирали младите арменци и ги избили в казармите им. Останалата част от населението откарали в провинцията и оттам към ада, докато всички загинали от глад и болести. Жени и деца! Бебета са били захвърлени в пропасти! Никакви снимки, разбира се. Че какво, вероятно през 1915 в цяла Турция е имало не повече от една дузина фотоапарати. И никакви архиви. Единствените свидетели са били цивилни немски граждани и германското правителство не е направило нищо, защото турците са били съюзници. След войната не е имало нищо повече от устни показания от оцелели арменци. Но на тях очевидно не може да се вярва.
	— Разбирам къде е трудно да се повярва — промълви Карп благоразумно. Разгорещен от темата, Ашакян беше със зачервено лице и в погледа му гореше светлинка на фанатизъм. Карп погледна към Марлийн, очаквайки помощ, но тя очевидно се радваше на лекцията и нямаше нищо против да види Карп победен. Той беше издържал какви ли не лекции върху Холокоста от детските си години, често пъти с подтекст, който гласи _Ние, евреите, трябва да се поддържаме, защото иначе…_, от хора, които търсят емоционална или материална подкрепа.
	Фактически той беше жертва на Холокоста, докато това очевидно не можеше да се каже за Ашакян.
	Като че ли прочитайки мислите му, Ашакян се върна на познатата тема.
	— Представи си, че Втората световна война беше продължила да речем още три години. Това можеше да се случи. Нацистите щяха да бъдат в състояние да убият всички евреи, които са имали в ръцете си. После щяха да ликвидират лагерите на смъртта, да ги павират, да построят паркове или къщи, да се освободят от всички обувки, коси и какво ли не още. Да изгорят архивите. И после, след войната, ако някой ги попита, те биха могли да кажат: _Евреи? Какви евреи? Те си отидоха. Те са в Русия, Китай, кой знае? Още една бира? Свидетели? Това са слухове, преувеличавания. Освен това как можеш да се довериш на еврейски показания? Евреите са заинтересована страна. Те просто бяха на върха и ние ги ритнахме, а сега те се оплакват и говорят за някакво клане._ Точно същото стана в Турция. Знаеш ли какво казват турците? _По-добре е да се довериш на змия, отколкото на евреин, и на евреин, отколкото на грък, но никога не се доверявай на арменец._
	Тримата мълчаха дълго време, размишлявайки върху казаното. След това се обади Карп:
	— Е, добре, нека се върнем към настоящето. Каква е връзката със случая Томасян?
	— Връзката е някой, който е убил Ерсой, и сега се правят опити да се скалъпи обвинение срещу Арам. Арам е арменски националист. Кой се интересува чак толкова от арменски националисти? — Той се засмя горчиво. — Кой, по дяволите, даже знае какво _значи арменски националист_?
	— На тебе ти харесва идеята, че турчин го е направил? Мислиш, че хората на Ерсой са извършили убийството като част от един план за натопяване на Арам?
	— Че кой друг?
	— Друг арменски националист — подсказа Карп предпазливо. — Или който и да е друг, който знае това, което ти току-що ми каза.
	— Това е нелепо! — кресна Ашакян толкова високо, че привлече погледите на другите пиячи. След това той си спомни с кого говореше: с една от особено силните фигури на нюйоркската прокуратура и, а това също беше от значение, с човек два пъти по-едър от него. Изчерви се, измърмори някакво извинение и добави: — Това не би могло да се случи. Искам да кажа, че арменците са много сплотено общество.
	— И италианците са сплотено общество — каза Карп, отправяйки зъл поглед към Марлийн. — Те се избиват взаимно, без много да му мислят.
	Тя му се изплези:
	— Не променяй темата, скъпи! Въпросът е какво смяташ да предприемеш по този въпрос?
	— Казах ти, Марлийн, това не е мой случай и не искам да говоря на тази тема. — Като го каза, той си спомни като за мъчително бреме това, което знаеше за кутията на Мехмет Ерсой, за която предния ден Хъркейни му беше споменал с такава неохота. Наличието на пари означаваше, че вероятността убийството да е било обикновен терористичен акт намалява. В кутията имаше и документи, които бяха вече изпратени в Колумбия за превод от турски. Карп нямаше желание да поднася тези разкрития като клюка на едно парти.
	Ашакян изглеждаше разочарован. Карп виждаше в очите му как чувството на уважение изчезва. Защо тези млади адвокати очакват от теб да търсиш справедливост? След още няколко минути безсъдържателен разговор, Ашакян измисли някакво извинение и остави Карп и Марлийн сами на бара.
	— Не беше много умно, Марлийн.
	Тя допи виното си и направи знак на бармана да й долее.
	— Не, не беше — кимна тя, — но в момента не съм на работа. Не съм длъжна да бъда умна. Той е симпатично момче и е обезпокоен. Надявах се, че ще живне малко, ако разговаря с теб по този въпрос, след като ти също изпитваш съмнения по арменското участие. Сгрешила съм: наказвай!
	Карп задържа продължително погледа си върху Марлийн. Нейните гъсти прави вежди бяха смръщени, а лицето й беше придобило изключителна острота. Очевидно беше пийнала малко повече и неумолимо се насочваше към благородна война. Съвсем не беше извън способностите й да се разкрещи и да направи сцена пред цялото адвокатско общество на Ню Йорк Каунти. Карп реши да предотврати тази възможност чрез благоразумно отстъпление. Той простена и сви болното си коляно.
	— Чувствам се уморен. Трябва да си отида.
	— Но партито тъкмо набира инерция — протестира Марлийн.
	— Да си отида аз, не да си отидем _двамата_. Ти остани и се забавлявай. Бездруго ти трябва малко разсейване. Аз ще отида да поприказвам една-две минути с Пагейноу и после ще си тръгна за вкъщи. Ще отменя Белинда, ще бъда татко няколко часа.
	Марлийн не си даде труд да протестира. Напротив, лицето й светна и тя целуна Карп много сериозно пред съдиите и всички останали и тази целувка беше с ефект на балсам за страдащото му от силна физическа болка тяло.
	Той тръгна неуверено през тълпата и намери Том Пагейноу седнал на една отрупана с питиета маса, ограден от доброжелатели и приятели от Правната помощ. Пагейноу се усмихна широко, когато Карп приближи, и го покани при себе си с махане на ръка.
	— Бъч Карп! Ето го, момчета, принцът на мрака. Седни и пийни нещо! — Докато Карп, изпълнен с чувство на благодарност, се настаняваше в едно кресло, веселата глъчка като че поутихна. Някой сложи в ръката му пълна бутилка _Шлитц_.
	Въпреки че адвокатите, които си виждаха физиономиите всеки ден из съдилищата, си даваха вид, че извън съдебната зала поддържат истинска колегиалност, не можеше да се отрече фактът, че духът на съперничество се проявяваше навсякъде. Победите и пораженията бяха част от играта, но Карп побеждаваше малко по-често. За повече от десет години не беше загубил нито един процес за убийство. Между адвокатите, насядали около масата, нямаше нито един, който да не беше си изпатил от Карп в съда.
	Не, имаше най-малко един. Карп почувства нечии очи върху себе си и се обърна, за да посрещне съсредоточения поглед на един непознат. Непознатият протегна ръка над масата и каза:
	— Аз съм Милт Фрийлънд.
	Карп пое предложената ръка.
	— Наследникът на Том. Приятно ми е да се запознаем.
	— Имаш добри източници на информация: все още няма нищо официално по този въпрос. Разбира се, никой не може да замени Том — продължи Фрийлънд с тон, от който се разбираше, че не само че беше възможно Том да бъде заменен, но че вече е настъпило времето за това.
	Фрийлънд наближаваше четиридесет години, слаб, дребен мъж с голям нос, черни рогови рамки на очилата и ореол от червеникава коса около оплешивяващото си теме. Носеше прекалено стегнат и с цвят на горчица, бебешко производство, костюм и тъмночервена връзка, върху която бяха избродирани малки златни везни, олицетворяващи правосъдието.
	Карп повтори категорично:
	— Не, никой не би могъл.
	Пагейноу наблюдаваше двамата мъже. Той извика високо:
	— Хей, Фрийлънд, с този ще си имаш работа.
	— Такива са и намеренията ми — изрече спокойно Фрийлънд. Карп кимна учтиво и се изправи с вдигната чаша бира.
	— Бих искал да предложа тост. За Том Пагейноу, голям адвокат и голям човек — един мъж, който с години наред може да защитава негодници, без самият той да стане като тях, този, от когото след Франсиз Гарахи съм научил повече за воденето на процеси, отколкото от всеки друг, и дано той не съжалява за това! Всичко най-хубаво, Том!
	Том Пагейноу се засмя, присъстващите на масата аплодираха и след няколко минути, изпълнени с обичайните шеги, Карп можа да се измъкне.


	Марлийн почувства докосване върху рамото си и се обърна, за да види две познати очи с цвят на вода от плувен басейн.
	— Рейни! Какво правиш тук?
	— Малка подробност, засягаща сигурността. На това място се разхождат важни хора, леко пийнали.
	— Да, ще бъде истинска трагедия, ако се случи нещо — каза Марлийн. — Ако някой хвърли бомба, дейността на правосъдието ще се забави с четири дни. Не сме се виждали от месеци! Изглеждаш много модерен. Това е вече костюм.
	Джим Рейни беше детектив от полицейския отдел на Ню Йорк, с когото Марлийн се познаваше от няколко години. Костюмът, двуреден, с много слаб кафяв оттенък, действително изглеждаше много добре върху слабата му фигура. Той се ухили и се поклони.
	— Харесва ли ти? Добър удар.
	— Откъде го намери? Може би от _Роскоу_?
	— Облякох го в твоя чест, Марлийн — обяви той, като завъртя очи и запремига на парцали и постави една топла ръка върху коляното й.
	Служат му за мигане на парцали, помисли си Марлийн. Рейни никога не беше държал в тайна влечението си към нея, но нейното към него беше нещо, за което тя предпочиташе да не мисли. Тези щури ирландски момчета! Тази млечна кожа, големите им сини очи, златната им коса, ужасното им отношение към жените! Тази беше причината, поради която въпреки че винаги беше склонна да се увлече по Пийтър Пан, Марлийн се беше омъжила за капитан Хук.
	Тя се засмя и потупа съгрешаващата ръка.
	— Искаш ли да танцуваме, Рейни?
	Оркестър от трима свиреше мелодии от младостта на Том Пагейноу и неговите съвременници. По-късно, когато алкохолът щеше да е завладял по-голяма територия, щяха да преминат на италиански кич — _Уей, Мари! Хей, Компаре, Към-она-май-хаус_, и съсухрени от старост съдии щяха да се залюшкат по ритъма на музиката и да крещят думите, без значение дали са италианци, или не.
	Рейни и Марлийн танцуваха под звуците на _Дансинг ин дъ Дарк_. Той беше добър танцьор, а тя, тъй като беше омъжена за Карп, обичаше да танцува малко повече от обикновено. Той я държеше плътно притисната към себе си, а дясната му ръка се плъзна по-ниско от нормалната позиция около талията й.
	— И така, какво ново, Рейни? Някакъв интересен случай?
	— Взех сержантския изпит.
	— Така ли? Браво на тебе. Това означава ли трансфер?
	— Да, намислили са следващия месец да ме местят в девети отдел. Най-напред искат да приключа с тази задача, свързана с летището.
	— И какво е развитието?
	— Хмм, не особено блестящо. Обичайните неприятности. Едни момчета, които от години са отмъквали различни неща от товарите, бяха застреляни край един бар на _Девето Авеню_. Хванахме извършителя или поне човек, който ще отговаря за убийството. Между другото, става дума и за наркотици. Доста обикновен случай. А ти как си? Все още ли вървят добре изнасилванията?
	Ръката му вече нежно обхващаше дясното кълбо на задника й. Тя не протестира, тъй като, от една страна, не защото имаше нещо чак толкова против това, а от друга, защото току-що се беше сетила, че Рейни й трябваше за нещо.
	— Джим, има нещо, което ме интересува в… в Деветото.
	— О? — Възклицанието не изразяваше насърчение.
	— Да, една _Джейн Доу_, скочила е от едно здание в _Алфабет сити_. Камейноу третира случая като самоубийство. Аз мисля, че би могло да е убийство, може би нещо твърде нестандартно.
	Поведението на Рейни се промени за миг и той замръзна.
	— Какво казва съдебният лекар?
	— Колебае се и чака резултат от допълнителни изследвания. Но жената е била изнасилена. По целия труп има следи от зъби.
	Рейни вдигна рамене и незабележимо отпусна хватката. Оркестърът премина на _Розова като череша и бяла като ябълков цвят_, но той не беше в настроение за ча-ча. Рейни каза:
	— Може да е всичко, Марлийн. Защо не почакаме допълнителните изследвания?
	— О, остави това, Рейни! Знаеш, че няма да има никакви по-нататъшни разследвания. И така ще бъде, ако решат да смятат, че е самоубийство. Така ще бъде, ако не се появи някоя фамилия, която да прояви интерес. Единственото, за което те моля, е да опиташ нещо. Само направи _опит_ да вникнеш в случая. — Тя се усмихна прелестно и подръпна връзката му. — Хайде. Направи нещо за мен, виж колко съм миличка.
	Рейни се ухили.
	— Марлийн, скъпа! Знаеш, че те обичам, но… нека ти кажа, че и да ми предложиш нещо много повече от леко ощипване на дансинга, много повече, последното нещо, което бих направил в замяна, е да си тикна носа в разследването на друго ченге, особено в район, където даже още не съм приет и където очаквам да получа важна длъжност. Няма как да стане, моето момиче.
	— О, по дяволите, ти си същият като мъжа ми — изсумтя тя. — Забрави за всичко. Искам да пийна още нещо.


	Когато два часа по-късно Марлийн пристигна вкъщи, тя се намираше в този стадий на пиянство, когато приятният ефект от алкохола започва да се изпарява, а мозъкът и тялото се канят да си отмъстят за това, че са били натопени в смъртоносна отрова. При този стадий човек може да пие още до пълна забрава, отлагайки прояснението за сутринта, или да спре да пие и да посрещне с твърдост състоянието си. Марлийн беше предпочела второто, тъй като не искаше да се чувства сънлива сред глутницата пияни адвокати или в близост със (съвършено трезвия) детектив Рейни.
	Рейни я заведе до тях с очуканата си _„Гиа“_. Поведението му беше безукорно и активността му ограничена до лека целувка по бузата и другарско потупване по бедрото за лека нощ.
	Марлийн чу плача от първия етаж. Малката Луси имаше една от типичните си вечери. Като влезе, Марлийн видя Карп да се движи напред-назад, подобно на капитан Ахав, посивял, със зачервеното ревящо дете, като в отчаянието си го потупваше по гърба.
	Тя захвърли палтото си и взе в ръце дъщеричката си.
	— Нахраних я — докладва Карп. — Преоблякох я. Отново я нахраних. Не ще да се укроти.
	Марлийн седна в люлеещия се стол.
	— Да си й пял и да си я люлял?
	— Разбира се — каза Карп с възмущение. — Нямаше ефект. Реве от часове. Не е болна, нали?
	— Не. Какво й пя?
	— Не знам… Какво значение има? Рок-а-бай-бейби, детски песнички, обичайната програма.
	— Точно в това е проблемът — каза Марлийн и започна да люлее детето и да пее:
P>
	Chistu voli pani,
	Chistu dici: ’Un cci nn’e,
	Chistu dici: Va ’rrobba,
	Chistu dici: ’Un sacciu la via,
	Chistu dici: Vicchiazzu, vicchiazzu, camina cu mia!
P$
	Десет минути така и детето се успокои и заспа. Марлийн я сложи в кошарката и се върна в кухнята, където погълна четири аспирина и чаша доматен сок. След това се строполи върху червената кушетка до Карп.
	— Слава Богу — въздъхна той. — Щях да откача. Как успя да се справиш?
	— О, понякога едно момиче има нужда от майка си. А понякога сицилианският й ген изисква специално отнасяне.
	— Тази песен? Какво е съдържанието и?
	— Ами, нещо като: _Гладна съм, искам хляб. Няма хляб. Тогава иди да откраднеш отнякъде. Не знам как. Ела с мен, старче, и ще ти покажа._
	— Много добре, Марлийн. Когато тя започне да се налага със сила на другите деца от градината при споровете за мляко, ще знаем причината. Мисля да пиша за това на господин Роджърз.
	— Моля те, главата ми се пръска. А като стана дума за престъпно бъдеще, мисля, че ще трябва да насоча Хари Белоу към случая с _Авеню А_, когато се появи.
	— Онази, която е скочила? Мислех, че съдебният медик не е постановил това.
	— Не, що се отнася до убийството, не, но тази част, в която става дума за изнасилване… Това не ми харесва. Налице са всички указания за особено отвратително сексуално престъпление — ухапванията, особените наранявания. Струва ми се, че имаме работа с един от тези случаи, при които, когато някой е извършил нещо преди, той непременно ще извърши отново същото нещо. И веднъж, само веднъж бих искала да прекъсна една серия в самото начало, преди да се е превърнала в серия. Говоря ти за това сега, защото, ако се случи така, че попаднем на доказателства, че е извършено убийство и намерим извършителя, не искам да направим пропуск.
	На Карп му беше все едно. Беше щастлив, че може да направи услуга на Марлийн: нещо, каквото и да е, с което да отклони мислите й от арменците.


	На следващата сутрин, когато Карп провеждаше седмичното си съвещание, арменците в много голяма степен занимаваха мислите му. На това съвещание помощник областните прокурори, които плануваха отделни процеси, излагаха подготвените от тях случаи пред колегите си и пред Карп, който се опитваше да ги постави в неудобно положение, като един вид юридическо стълкновение. Подобна дискусия беше възможна, тъй като процесите бяха нещо много по-рядко от убийствата. От горе-долу хилядата убийства, представени на вниманието на закона в Манхатън, по-малко от едно на десет стигаха до съдебните заседатели, като останалите се уреждаха по други начини, обикновено по споразумение. Или пък обвиняемият беше пускан на свобода, защото някой е забравил да направи нещо важно.
	Карп обходи с поглед масата, столовете около която бяха запазени за хората, които щяха да представят съответните случаи. Тази сутрин от тях присъстваха четирима. Останалите се бяха разположили в кресла покрай стените или бяха накацали върху бюрото на Карп или по первазите на прозорците. Той кимна на този, който беше седнал вдясно от него и каза:
	— Окей, Гюма, нека започнем.
	Човекът, към който се беше обърнал, беше нисък и пълен и приличаше достатъчно на Йоги Бера, за да кара хората по улицата да се обръщат след него, като главната разлика между двамата беше в това, че той не беше толкова красив, колкото Бера, нито толкова изкусен на бейзболното игрище, поради което му беше отказана кариера във висшата лига. Освен това той беше много добър атлет, което важеше и за почти всички (и за двете жени), които изпълваха пространството наоколо. Карп беше установил, или поне така си мислеше, че от хората, които се занимават със състезателни спортове, излизат най-добрите адвокати. Те имаха дебела кожа и известна проявяваща се понякога бруталност, без която не можеше да се оцелее за повече от няколко седмици на _Сентър Стрийт_. Тези хора дивееха, за да побеждават, умееха да понасят пораженията и с тях можеше да се работи. Това не беше работа за интелектуалния тип юристи: нека те работят на _Уол Стрийт_ или нека преподават в _Харвард_, така мислеше Карп.
	Рей Гюма представляваше добър пример. Не съществуваше пълна сигурност, че можеше да чете. Беше факт, че никой не го беше виждал да записва каквото и да е. И все пак той никога не забравяше някакво лице или име, или подробност от който и да е от случаите, с които се беше занимавал. Никой от офиса на областния прокурор не беше по-авторитетен по въпросите, отнасящи се до тълпата, нейната политика, личностите, които я съставляваха, плановете й. Нещо от тълпата се беше прехвърлило върху него, Гюма беше леко корумпиран в това, което той считаше справедлива кауза. Той общуваше с прочути престъпници. Беше изумителен и неуморим женкар. И въпреки че в нито един пункт моралните му стандарти и навиците му да не съвпадаха с тези на шефа му, _Бясното куче_ от _Сентър Стрийт_, както беше известен, беше от любимците на Карп.
	Гюма започна своето представяне.
	— Това е _Държавата срещу Кавети_. И така, Джими Кавети от години вече участва в банда, която плячкосва въздушните пратки на летище _Кенеди_. Интересите им бяха насочени към скъпи стоки: вина, кожи, предмети на изкуството, антики. Няма защо да казвам, че мафиотите са сериозно ангажирани в тази работа и тя се ръководи от фамилията Болано, като Болано е мафиотското име на Джузепе Кастелмайоре. И така, постигнато е добро взаимодействие. Те купиха доста хора от чиновниците и експедиторите, от които научават къде е добрата стока. Джоуи Касълз се занимава с охраната, плюс съхраняването на стоката, плюс разпределянето на дяловете от нея между фамилиите. Другите двама главни в бандата бяха братята Виаченца, Карл и Лу, жертвите в този случай. С една дума, Джоуи разбира, че двамата Виаченца обират нещо от каймака за себе си. Джоуи е с къс фитил. Една нощ през миналия ноември братята излизат от _Домино Лаундж_. Минават по една алея и някой ги напада. По алеята има сняг и ние намираме отличен отпечатък, който отговаря на обувката на Джими. Това е случаят. Обувката и ситуацията.
	Последва кратка тишина.
	— Как се добрахте до обувката? — попита Карп.
	— Заповед за обиск на основание на свидетелство 10 на надежден информатор. Обичайната практика. Този път ченгетата наистина имаха надежден информатор. Единият от чиновниците участва в кражбите. Хванаха го във връзка с някакви наркотици, а той им предаде Джими К., искам да кажа, че Джими е ръководил операцията. Няма защо да казвам, че не е споменал Джоуи Касълз — той не е чак толкова глупав. Ще има опити да се спекулира с обувката, но не би трябвало да имаме трудности.
	Роулънд Хъркейни, който присъстваше на масата, попита с висок глас:
	— Той ли е извършил убийството?
	Гюма изпухтя.
	— Питаш дали е натиснал спусъка? По дяволите, не! Джими не е убиец. Той е крадец. Вероятно Джоуи Касълз е намерил професионален убиец. Джими е присъствал, само за да посочи жертвите, може би като шофьор. О, да, забравих да спомена. Попаднахме на свидетел, който каза, че Джими по-рано същата вечер се е въртял около _Домино_ и е разпитвал за братята, дали вече са пристигнали, дали някой ги е виждал, нещо такова.
	— Но той дали ще поддържа показанията си? — попита Карп.
	— Да, може би — изсумтя Гюма, повдигайки рамене. — Джими винаги е поемал цялата отговорност върху себе си. От друга страна, никога не е бил заплашван от двадесет и пет годишна до доживотна присъда. Но това, което питаш, е дали той ще изостави Джоуи Касълз, или който и да е бил изпълнителят? Бих казал не. Ето защо ние сме хвърлили мрежата си върху Джоуи.
	— Нека изясним това — намеси се Хъркейни. — Той не е извършил убийството, но ние ще го съдим за _това_ убийство?
	Гюма се извъртя и облегна напред така, че да може да гледа право в лицето Хъркейни, който седеше на същата страна на дългата маса.
	— Що за забележка е тази, Роулънд? Проклетникът е бил там. Той е направлявал ръката на убиеца. Той ще си изпати и за това, освен ако не влезе в преговори.
	На Карп не му харесваше начинът, по който се водеше разговорът, и разбираше много добре защо Роулънд беше повдигнал този глупав въпрос. Карп попита:
	— Но ще влезе ли в преговори, когато се стигне дотам?
	Гюма каза:
	— Не. Той казва: _Ще ми осъдите задника_. Предполага, че нашата позиция е слаба или поне това му внушава адвокатът му. Един отпечатък от крак срещу неговото алиби. Ще хване някоя кучка, която да каже, че е бил с нея. (Моля дамите да ме извинят.) Не би трябвало да ни е много трудно да я подведем под отговорност. Те ще се опитат да подведат под отговорност нашия чиновник и свидетелите ни от бара. Ще намерят специалисти по обувките. Известно е как се постъпва.
	Карп действително знаеше. Той каза:
	— Отлично, много добра работа, Гум. Тони?
	Тони Харис, интелигентен млад състезател от тима по бейзбол от университета в Сиракуза, когото Карп беше отгледал и превърнал в компетентен и агресивен обвинител, изложи своя случай: _Държавата срещу Девърз_ — един мъж, една жена, наркотици, пистолет. Обвиняемият имаше досие, съдържащо жестоки насилнически действия, и беше застрелял жената пред три пищящи деца. Ето защо това беше един от случаите, където Карп беше решил да действа твърдо. Същото направи и обвиняемият, заставяйки държавата да се поизпоти.
	Както обикновено, Карп разпита Харис много подробно за всичко и, следвайки примера му, същото направиха другите адвокати. Заключенията на съдебния лекар, показанията на свидетелите, фактът, че всички потенциални свидетели са били издирени и разпитани, алибито на обвиняемия, резултатите от лабораторията, това, до което са се добрали ченгетата.
	След като въпросите бяха изчерпани, Карп обобщи случая.
	— Проблемът тук е, че преките свидетели на престъплението са малки деца на възраст от три до седем години. Това не е убедително за повечето съдебни заседатели и лесно може да се получи объркване при кръстосан разпит. Ето защо ще изградим случая върху косвен доказателствен материал, който тежи. Имаме съсед, който е излязъл в коридора, след като е чул изстрели и е идентифицирал убиеца. Имаме две млади жени, които са видели обвиняемия при влизането му, чули са изстрелите и са го видели, когато е излизал. Имаме важно доказателство във формата на нинхидрин тестове, които показват, че обвиняемият наскоро е стрелял с пистолет. Смъртоносното оръжие е намерено в канал, разположен на пряката линия между апартамента на жертвата и апартамента на обвиняемия на разстояние три блока. Това е цялата история. Нещо, което да не е наред и ние да сме пропуснали да му обърнем внимание? — Той се огледа наоколо. Тишина. — Не? Окей, добра работа, Тони. Следващият.
	Следващият беше един помощник областен прокурор на име Лени Бъргмън, а случаят беше _Държавата срещу Моралес_. Бъргмън тъкмо беше започнал рапорта си, когато Карп го прекъсна.
	— Получи ли моята бележка по този въпрос?
	Адвокатът се поколеба.
	— Да, получих я.
	— И все още искаш да отидеш на процес? — Карп изгледа строго човека, който спокойно посрещна погледа му. Бъргмън беше набит, с груби черти мъж, защитник в тима на _Аделфи_. Не можеше да се каже, че притежаваше вдъхновен ум или че е особено схватлив, но беше компетентен, твърд и положително не от тези, които могат да се трогнат от един неодобрителен поглед на шефа. — Окей, слушам те — кимна Карп.
	Бъргмън представи своя случай, след което Карп се задълба в него, изтъквайки абсурдните положения в предполагаемото поведение на Моралес след престъплението, отсъствието на преки свидетели на престъплението, за което се предполагаше, че е извършено на улицата, факта, че бабата на Моралес упорито се държеше за разказа си, според който инкриминиращите доказателства са били посадени отвън. Но никой друг като че не подушваше полицейска измама и Карп беше оставен с избора или направо да се наложи над един добър адвокат, или да го остави да отиде на процес под облак, който не се базира на каквито и да е непосредствени знания, а на опита и инстинкта на Карп.
	Карп чукна по масата и огледа разположените около нея лица: Гюма, измъчван от досада, Харис, заинтересован, склонен да прояви съчувствие, но объркан, Бъргмън, наежен, в отбрана, и Хъркейни. Какво се четеше в очите на Хъркейни? Предизвикателство? Презрение, мъничко? Какво мислеше той? Че Карп вече се страхува от по-неясните случаи? Че е станал прекалено предпазлив, когато ставаше дума за произхода на доказателствения материал?
	Всички чакаха. През ума на Карп премина внезапното желание никога да не беше се хващал с тази работа, да надзирава случаите на други хора. И тогава той каза:
	— Окей, по дяволите, карай. Роулънд, сега си ти.


>	6.

	Престрелката между Карп и Хъркейни по повод _Държавата срещу Томасян_ се превърна в легенда, преди още да беше започнал следобедът. Във външния офис секретарките научиха първи, когато по-голямата част от дискусията беше проведена на такъв висок глас, че цялата работа спря и жените разговаряха нервно и въртяха телефоните си. След обяда мълвата се разпространи из цялата сграда, като ставаше все по-драматична и изпълнена с насилие. Бяха се сбили. Хъркейни беше извадил нож. Била е повикана полиция. Карп е постъпил в болница. Надеждни свидетели са чули изстрели.
	Новината излетя до осмия етаж и стигна до ушите на областния прокурор, който се зарадва, макар и не чак дотам, когато му беше обяснено, че в действителност Карп не е бил прободен от някой от собствените му адвокати. По-нататък, надолу по коридора, от офиса на областния прокурор историята стигна до ушите на Конрад Уортън, главния администратор, който разбра какво означаваше това и как то би могло да влезе във вечно развиващия се и с любов поддържан план да унищожи Карп.
	Марлийн научи новината към края на деня, след като беше прекарала времето си със съдебните заседатели и веднага определи Рей Гюма като най-надежден пряк източник.
	— Не, това за ножа е глупост и не е викана полиция — каза Гюма убедено. — Истината е, че Кони си подаде главата, когато Роулънд събори с крак стола си. Тя оцени ситуацията и каза: _Трябва ли да извикам ченгетата?_ След това двамата се успокоиха. Но Роулънд наистина хвърли папката към главата на Бъч. Тази част от историята е вярна.
	— Удари ли го?
	— Не, той беше на другия край на масата. Имаше късмет. Роулънд става и започва да рита стола си и да го разнася с ритници из стаята и крещи: _Искаш шибания случай? Вземи го!_ и вдига олелия до Бога. Щеше да се нахвърли върху Бъч, но аз и Тони станахме и му попречихме. Не че щяхме да го спрем. Но го забавихме и тогава се появи Кони. Приличаше на учителка, която прекратява сбиване в училищния двор. Крайно неприятна история.
	— А как започна? — попита Марлийн.
	— Това стана, когато Роулънд беше тъкмо завършил рапорта си по случая Томасян. За мен всичко беше нормално, нищо особено. Но виждам как лицето на Карп придобива онзи особен израз. Нали ме разбираш? Поглед на китайски воин. След като Роулънд свършва, Бъч го поглежда така, сякаш Роулънд току-що е развалил въздуха. Казва: _Какво ще кажеш за парите, Роулънд? Ти не спомена за парите._ Роулънд почервенява цял и казва: _Парите са конски фъшкии. Това няма нищо общо със случая, това е странично, и така нататък._ Бъч казва: _Ти не знаеш това, Роулънд, и не си си дал труд да го разбереш. Не си си помръднал пръста да разследваш семейната среда, приятелите и т.н. на жертвата. Какво ще кажеш за документите, те също ли нямат отношение?_ През цялото време всички разменят погледи. _Пари? Документи?_ Никой не може да разбере какво става. Тогава Роулънд реве и казва: _Да, нямат отношение. Има писма от брат му, в Турция — нищо повече от конски фъшкии._ И Бъч казва: _О, да? Как така той държи писма от брат си в някаква шибана кутия?_ После се обръща към нас всички — бяхме повече от объркани, повярвай ми — и казва: _Това е пример за шибано разследване. Даже не е разследване. Това е долен романс. Той се е влюбил в този човек и това е всичко. Това не е случай, не е обвинение, това е любовно послание._ После още малко изпражнения за това, че когато защитата се запознае с историята за кутията след принудителното представяне на писмените доказателства, можеш да целунеш този човек за довиждане. Ще проведат сериозно разследване и тогава ще разберат, че ние нищо не знаем и така нататък. Той наистина ревеше и танцуваше над главата на Роулънд, а Роулънд почервеняваше все повече и приличаше на някакъв шибан етикет за кока-кола и най-накрая го прекъсва и пищи: _Да я вземат дяволите, нямам намерение да им я дам! Кутията не е важна за случая, те нямат право да я видят. Обсъдих това с Блуум и той е съгласен._
	— Мили Боже! — възкликна Марлийн.
	— Да, точно така. Стана толкова тихо, че можеше да се чуе падането на игла. Окей, Бъч побледнява като мъртвец. Казва: _Блуум? Обсъждал си това с Блуум?_ После насочва пръст към Роулънд и продължава: _Ако разбера, че защитата не разполага с абсолютно всяка малка частица информация, която си събрал по този случай, лично ще им я доставя и ще уведомя съдията за твоето съучастие при скриването на доказателствен материал._ Точно тогава Роулънд хвърли папката. Беше също като във филмите!
	Силно потресена, Марлийн поклати глава.
	— И какъв е резултатът?
	— Проклет да съм, ако знам — каза Гюма. — Трябва да говориш с Бъч. Допускам, че може би няма да ти отхапе главата.


	Но по-късно през деня в офиса си той изглеждаше вкиснат, блед и потиснат.
	— Мислиш да се сдобряваш или какво?
	При този въпрос Карп направи гримаса, но остави главата на Марлийн където си беше.
	— Не знам, малката — отговори той. — Изглежда се обърквам. Все още не мога да повярвам, че това се случи. Но аз и Роулънд сме заедно от години. Причината за всичко е отиването му при Блуум. _Блуум!_ Той мрази Блуум. И по такава мръсна работа. И за това съм виновен аз. Ако бях на себе си, нямаше да се отнеса с Роулънд по този начин. Най-голямата глупост е да се влиза в конфликт с него. — Удари по бюрото от отчаяние и я погледна с поглед, в който се четеше силна болка.
	— Непрекъснато се ям. Бесен съм. Това, да управляваш другите, не е като игра с топка, нито даже прилича на водене на дела. _Бесен_ е добра дума. И на всичкото отгоре ми се налага да бъда внимателен.
	— Но все пак управляваш тези хора.
	— Да, но това не ми харесва. Не ставам за това. Аз се опитвам да изградя бюро като онова, което имахме, но не разполагам с материал и не срещам подкрепа. Можеш ли да си представиш какво би казал Гарахи, ако Роулънд беше представил случай като Томасян? Веднъж видях как Гарахи накара един човек да се разплаче, и то не младок, а стар обвинител по дела за убийства, как го разплака пред цяла зала за това, че човекът беше подготвил некомпетентно някакъв случай. Никога няма да имам този авторитет, поне пред хора като Роулънд.
	— Може би тогава той трябва да се махне.
	— Но него го _бива_ — протестира Карп. — Не искам да се маха. Би ми било напълно безразлично, ако не беше такъв чудесен обвинител. Жалкото е, че не може да разбере за какво става дума и подушвам, че много от най-добрите хора бяха на негова страна. Бъргмън. _Даже_ Гюма. Не им е ясно и ако те не са в състояние да се ориентират, как, по дяволите, да обясня на другите?
	— И въпросът е в това, че се е насочил не към когото трябва?
	Карп въздъхна.
	— Не, _възможно е_ да се е насочил към когото трябва. Боже мой, и ти не можеш да разбереш. Слушай ме, на _Мълбъри Стрийт_, близо до нас, някога, в края на миналия век, е имало полицейски щаб. И в тази сграда на някого му е хрумнала блестящата идея да се правят снимки на всички арестувани и те да се класифицират според престъплението. Много полезно. И тогава на друго умно момче му дошло наум, че когато имат да се справят с някоя мистерия, биха могли да посегнат към чекмеджето и да извадят оттам снимката на някого, когото е добре да приберат, и това, което са правили, са го слагали в рамка на стената и тогава всички ченгета са можели да разчитат, че ще се появят информатори със сведения, според които, да, въпросното лице е извършило престъплението. Ето как по онова време са подготвяли случаите. И оттам идва думата _скалъпване_, като калъп, като рамка. До ден-днешен това си остава най-лесният начин за боравене с различните случаи. Но не и за печелене на дела. Хората говорят за снизходителни съдии и съдебни заседатели. Това са глупости. Поради некомпетентността на обвинението девет от всеки десет негодници излизат на свобода. Те са мързеливи: те приемат безкритично това, което им поднасят ченгетата, същото, което Бъргмън току-що направи. Или се увличат като Роулънд. Забравят, че трябва да научат всичко, свързано със случая, а не само материала, който поддържа обвинението им. Защото, ако имат насреща си поне донякъде способни защитници, всичко това ще излезе на бял свят при процеса. Съдебните заседатели вече не вярват автоматически на ченгетата. Може би е вярно тъкмо обратното.
	— Боже мой, но това е също както в правния институт — възкликна Марлийн, завъртвайки очите си. — Но нека се върнем на темата. Какво мислиш да правиш?
	— Не съм спрял да мисля за това. Това, което ми се ще да направя, е да открия кой е _извършил_ убийството. Ако е Томасян, чудесно. Аз съм задник, но поне ще имам някакъв смислен случай. Ако не е Томасян… — Карп се ухили неприятно. — Тогава ще съм доказал, че съм прав. На Роулънд. И на хората по убийствата. И на Блуум.
	— Имаш ли намерение да разплачеш Роулънд?
	Карп се засмя, смехът му беше добре дошло облекчение след толкова напрежение.
	— Точно сега горе-долу се надявам, че да.
	— И аз се надявам. Можеш да бъдеш напълно спокоен — поощри го Марлийн. — А аз не мога да не запомня какво съм ти казала.
	— Да, скъпа — каза Карп решително.
	— А, контраатакуващият олимпийски тим излиза на сцената. Време е да си кротувам. Идваш ли?
	— След минута. Трябва да се обадя по телефона.


	Тя излезе, а той погледна в указателя, за да намери номера, на който се обаждаше колкото може по-рядко. Беше късно, но Карп мислеше, че нюйоркският офис на ФБР все още ще е отворен, сражавайки се с престъпността.
	Този, който вдигна телефона, беше приблизително толкова нещастен, че му се обажда Карп, колкото Карп за това, че му се налагаше да го търси. Двамата не загубиха никакво време за приятелски шеги.
	— Трябва ми една информация, Пилмън — лаконично обяви Карп.
	Елмър Пилмън беше агентът на ФБР, който отговаряше за връзката със съдебните власти, занимаващи се с престъпленията в по-голямата част от територията на Ню Йорк. Веднъж в хода на едно разследване той беше извършил много голяма грешка, грешка, която положително щеше да сложи край на кариерата му и да го прати в затвора, грешка, която Карп беше открил. Но Карп не го изгони по собствени съображения. В резултат от станалото, между двамата се създадоха отношения, еднакво странни и деликатни.
	— Относно какво? — попита Пилмън след многозначителна пауза.
	— Арменски тероризъм.
	Пауза.
	— _Арменски_ ли каза? Какво, да не би да пишеш курсова работа? Имаш предвид нещо на историческа тема?
	— Не, става дума за сега. Тук, в града.
	— Нямам информация. Не, чакай, това трябва да е за турския аташе, който беше гръмнат миналата седмица.
	— Точно така — прекъсна го Карп. — Това интересува ли те?
	— Не особено.
	— Тогава не мислиш, че е било терористичен акт?
	— Не съм казал това — каза Пилмън рязко. — Не слагай в устата ми думи, които не съм изрекъл. Просто арменските организации нямат досие за политически убийства в Съединените щати. Не разполагаме с никакви сведения, че се канят да започват. Европа, това е друго нещо.
	— Очистват хора в Европа?
	— По едно време го правеха, много. От време на време все още очистват този-онзи. Турци. През двадесетте обявиха целия турски народ за виновен за така наречените кланета. Убиваха ги на улицата, почти всеки, който им паднеше. Наскоро? Не много. Няколко бомби, един случай на стрелба. Повечето млади… Предполагам, че не могат да бъдат наречени младотурци, нали така? — Той се закиска. — Съвсем не като арабите или като дойчовците.
	Карп уточни:
	— Но на местна почва съществува арменско националистическо движение, нали? Вие ги следите, нали?
	Този път по-дълга пауза.
	— Не знам за _следене_. Не бих употребил тази дума. Свободата на сдруженията и политическата дейност са гарантирани от конституцията. Ние не посягаме върху тези права, освен ако нямаме основания да вярваме, че такава дейност е свързана с незаконни действия.
	— Благодаря ти, агент Пилмън, и вярвам, че като казваш това, край теб се ветрее флаг. А сега, по-накратко: кой командва арменските националисти на местна почва?
	— Задръж — помоли Пилмън. Разговорът беше прекратен за четири минути. Когато Пилмън се върна ма телефона, той изрече само: — Саркис Кербусян. — След което посочи адрес в Ривърдейл.
	— Благодаря, Пилмън. Както винаги, беше…
	— Не сме говорили нищо — каза Пилмън и затвори.


	На следващата сутрин, събота, Карп стана рано и след като установи, че коляното му се движи, грабна няколко бисквити и излезе, отправяйки се към неприятна, но необходима мисия. Той пропътува разстоянието до _Осма улица_ във Вилидж, отби се в една сладкарница, премина пеш разстоянието между две пресечки и след малко стигна до каменните стъпала пред една къща. Натисна енергично бутона на звънеца, без да си сваля пръста цяла минута и докато не беше поканен да влезе. После се изкачи по едни стълби и позвъни.
	Роулънд Хъркейни се появи в коридора. Изглеждаше спаружен като човек, дълго време държан на едно място. С отпуснати кичури руса коса, само по един тежък черен халат. Той каза:
	— Трябва да ти се сърдя за станалото.
	— Да, и аз на тебе, но няма да стане. Случаят е много неприятен, Роулънд, и това е всичко. Не си струва да се караме и затова съм дошъл да се споразумеем. — Той му подаде една ухаеща топла книжна опаковка. — Донесох ти няколко еврейски вкуснотии с лук.
	Роулънд се опита да издържи на погледа му, но въпросният поглед след секунди беше заменен с нещо средно между мръщене и хилене.
	— _Еврейски_ вкуснотии! Много интересно! Окей, влизай, глупако!
	Роулънд се отдръпна и Карп влезе. Хъркейни разполагаше с целия етаж, двойна спалня с голяма всекидневна, отделна трапезария, истинска кухня и чудна гледка към _Девета улица_. Това трябваше да му струва най-малко три четвърти от заплатата, но той живееше тук гратис, резултат от жест от страна на баща си, който беше голяма фигура между търговците на недвижими имоти в Манхатън. Роулънд се беше погрижил да обзаведе жилището си модерно: множество облечени в черна кожа мебели, мъхести бели килими, маси и рафтове от хром и стъкло, музикална уредба с високо разположени високоговорители и големи картини на Уорхол в хромови рамки, изобразяващи Мерилин Монроу, една в жълто и една в червено. Мястото имаше подходяща миризма — тамян от сандалово дърво и някакъв тежък парфюм, който заседна в гърлото на Карп и го накара да поиска да кихне.
	Влязоха в кухнята, където Роулънд се залови да приготвя кафе, като използваше инструменти, които бяха по-подходящи за реактивен изтребител. Той смля зърната, нещо, което Карп за първи път виждаше да се прави в домашна обстановка. Карп намери един нож, сряза две от еврейските кифли, а Роулънд ги сложи в една чиния с бучки масло и топено сирене. Роулънд наля кафето, като обясняваше на Карп нещо за произхода на зърната, за който Карп не държеше особено да знае. Кафето имаше вкус на редовно кафе, това си помисли селянинът Карп.
	— И така — поде Роулънд, — това малко посещение означава, че искаш да ми разкараш задника от случая Томасян?
	— Ами, и да, и не, Роулънд. Не е толкова просто.
	— Тогава нека чуя най-напред това, което е _да_.
	— Добре, Томасян е твоят случай. Боравиш с него както си искаш, а аз повече не правя публични забележки относно начина ти на действие. Смятам да се придържам към личното си мнение, а то е, че случаят е шибан.
	Хъркейни почервеня и щеше да каже нещо, но Карп го спря с движение на ръката и продължи:
	— Почакай един момент. Ето моя проблем. Ти си опитен обвинител. Имаш инстинкт. Понякога искаш да действаш малко оригинално, малко по-близо до рогата, отколкото на мен би ми харесало, това е прекрасно. За теб… Но аз имам петнадесет, двадесет младока, за които отговарям и които не могат да различат собствения си задник от дупка в земята. Те не са обучавани в старото бюро на Гарахи като теб и мен. Те гледат какво правиш и мислят, че спокойно могат да го правят и те. А не е така. Не мога да се съглася да имам на главата си тридесетина случая, за които мисля, че са шибани, и не мога да се грижа като бавачка за всеки един от тях поотделно. Разбираш ли проблема?
	— Ако предположим, че го разбирам — започна предпазливо Роулънд, — какво смяташ да направиш? Сега ми предстои да чуя това, което е _не_, нали?
	— Да. В основни линии искам да ти помагам в разследването. Ти казваш, че парите и писмата и подробностите от живота на жертвата нямат отношение към случая. Прекрасно. Продължавай да мислиш така. Но аз искам да съм сигурен. И имам намерение да се убедя.
	— Какво, смяташ да разследваш _моето_ разследване? — попита Роулънд с видимо раздразнение.
	— Не, не за това става дума. Искам само да се запозная с нещата, които според теб не заслужават внимание. Ако не излезе нищо, ти ще си героят, а за мен остава срамът.
	— И обратното, ако излезе, нали?
	— Не, фактически: аз мисля да ти поднасям всичко, до което се добера. Както казах, случаят е твой. И ако излезе, че Томасян е невинен, ти ще направиш каквото трябва. И това ще бъде добър урок за младоците.
	В очите на Роулънд се върна раздразнението.
	— Остави младоците на спокойствие! Това не ми харесва. Все едно че работиш по случая _Обвиняемият срещу мен_.
	— Не е така — възрази Карп. — Аз просто завършвам разследването за държавата. — Роулънд се изсмя подигравателно, но Карп продължи със същия благ глас: — Работата е там, Роулънд, че трябва да погледна и от двете страни. Можем да огласим разногласията си и разделим бюрото на лагери и да направим Уортън и тях истински щастливи, или пък можем да подходим към въпроса като приятели и колеги, които се опитват да изгладят различията си. Наистина, от _теб_ зависи как ще продължим.
	Хъркейни пиеше кафето си и надълго обмисляше предложението. Той мислеше, че Карп преследва призраци, но все пак идеята Карп в известен смисъл да работи за него върху този случай изглеждаше без съмнение привлекателна. И той знаеше, че може да разчита на обещанието на Карп, че всяко ново нещо, което излезе на бял свят, няма да бъде използвано по начин, който да причини неприятности. Това беше облог, при който празно няма, има победа и в двата случая, този вид облог, който беше най-приемлив за Роулънд.
	Той погледна Карп в очите и чукна рязко веднъж по масата.
	— Окей, споразумението е постигнато. — По лицето му се разля широка усмивка. — Не би ли искал да направим облога малко по-интересен? Един малък страничен облог?
	— Окей, ако загубя, ще ти целуна гъза в присъствието на уважавана публика — каза Карп.
	— Не, аз имам предвид нещо реално. Пари. Да кажем хилядарка. Хайде!
	— Никакви облози, Роулънд. Знаеш, че не се обзалагам.
	Роулънд се засмя.
	— Да, разбирам. Окей, примирих се. Какво ще кажеш за един малък специалитет, преди да си си отишъл?
	— Какво!
	— Да, в спалнята. На седемнадесет. Има цепка на задника си, такава, сякаш е чукана само десетина пъти. Ха! Искам да кажа, без да се брои снощи и тази сутрин. — Той прикри устата си с ръка. — Хей, Моли! Искаш ли да се чукнеш с този мой приятел тук?
	От спалнята долетя някакъв сърдит отговор, от който Карп не разбра нищо. Роулънд направи движение с ръка в тази посока.
	— Давай. Като компенсация за кифлите. Говоря сериозно. Тя ще те обслужи.
	— Не днес, Роулънд — каза Карп, ставайки й опитвайки се да се овладее. — Но оценявам предложението. Ще ти се обадя по-късно.
	Карп напусна къщата. Въздухът беше резлив и чист, пролетен, непретоварен с дестилати, за което Карп почувства особена признателност. Макар и свикнал да гази до глезените в гнойта на обществото, разпуснатостта на по-интимно ниво, като тази например, която привличаше приятелите му, го смущаваше. Смущаваше го и смущението. В известен смисъл това издигаше преграда между него и преобладаващото настроение на времената, което, бидейки дълбоко в душата си общителен човек, би му било приятно да сподели.
	Но не, след като се беше докоснал леко до леснодостъпната женска плът, след като първата му жена го беше изоставила, той откри, че спорадичният секс не го привлича, както и много от странностите на епохата, в която живееше.
	Той беше махнал с ръка и се беше отдал на затворен живот, когато се появи Марлийн. Тя, за разлика от него, не си беше отказала нищо в сексуалната фантасмагория, която представляваше Ню Йорк през седемдесетте години, и Карп беше доволен по този начин да оцени разточителните удоволствия, така да се каже, от втора ръка. Като се чувстваше добродетелен, затоплен от спомена за най-отскорошната си среща, точно тази сутрин, със своята собствена чувствена сладкогласна муза, Карп тръгна назад към метрото.


	В този момент Марлийн беше привършила с мъчителния преход от благоуханна хурия към каруцарски кон. Тя се канеше да отведе малката си дъщеричка в парка, едно начинание, което, ако човек живее на петия етаж, до който се стига по стълби, а най-близкият парк е на разстояние десет пресечки, изисква специална екипировка и подготовка.
	С бебето върху единия си крак и голяма платнена чанта върху другия, и като се мъчеше да поддържа в равновесие сгъваема детска количка на рамото си, Марлийн се свлече надолу по тесните стълби. Вън, на прошарената от лъчите на слънцето мръсна улица, тя оправи техническото чудо и нагласи детето в него, после се наведе, за да го завърже.
	Това беше сцена, все още по странен начин неуместна за тази индустриална улица. Навсякъде около нея ругаещи работници разтоварваха огромни макари с тежки проводници от един камион и ги избутваха към хаспела в сградата на Марлийн, където щяха да бъдат вдигнати до високите етажи на сградата. Това беше една от причините, поради които Марлийн беше решила през деня да отсъства от жилището си. Старият мотор, който движеше хаспела, беше в нейния дом и целия предобед щеше да вдига оглушителен шум.
	Тръгна надолу по _Кросби_ към _Гранд_ и после се отправи на изток. Скоро напусна индустриалната зона и навлезе в сърцето на _Литъл Итали_. На _Гранд_ и _Мълбъри_ тя мина покрай жилището, където баба й беше прекарала по-голямата част от дългия си живот. От времето, от което Марлийн нямаше спомени, до тогава, когато излезе от там, за да следва, тя беше прекарала всички неделни дни в този апартамент, а след това, когато вечерите бяха хубави, беше скачала на въже и играла различните вече забравени улични игри, които увличаха децата в ерата, преди телевизията да обсеби часовете между вечерята и времето за лягане.
	Външно кварталът беше непроменен. Магазините все още бяха почти всички италиански, както и ресторантите, въпреки че китайците напираха, особено на пресечката с _Мот Стрийт_. И все пак _Литъл Итали_ се свиваше и старееше. Поколението на родителите на Марлийн беше масово напуснало това място, предпочитайки близките предградия, а повечето от връстниците й не проявяваха интерес към жилища без асансьор.
	Останалите стари хора бяха излезли навън, защото това беше първият топъл уикенд за годината. Марлийн спря и се заговори с няколко облечени в черно възрастни дами, приятелки на баба й, които бяха седнали на сгъваеми столове пред вратите си. Луси получаваше голямо внимание.
	Старите мъже също бяха навън, а вратите на пенсионерските клубове, магазините с големите си витрини в кафяво или тъмнозелено бяха отворени, за да бъдат докоснати от пролетния бриз. Марлийн прекара няколко минути в разговор с оттеглилия се шеф на фамилията Лучезе, който се опита да зарадва Луси с една нуга с размер точно колкото трябва, за да задръсти трахеята на едно шестмесечно бебе. Марлийн се намеси навреме, за да предотврати онова, което можеше да се окаже първото непредумишлено убийство на възрастния джентълмен, и продължи нататък.
	До този момент беше напълно преодоляла раздразнението си. Тя принадлежеше на това място, старото сърце на града, корените заслужаваха да им се обърне внимание.
	Сега Марлийн навлезе в район, който представляваше една от многото клиники на открито, предназначени за възстановяване на хората с умствени смущения. Наркомани, спиритисти, пророци и прочие се забавляваха като в дневна стая в една от второсортните стари лудници, въпреки че тук те бяха облагодетелствани от съприкосновението с въздуха и слънцето и сами се грижеха за лечението си.
	Като пресече _Кристи Стрийт_, тя влезе в _Сара Рузвелт парк_. Все още съществуват паркове, където в такава приятна събота през пролетта висшето общество се забавлява, устройва си елегантни пикници и се вози в скъпи возила, а гледачки бутат скъпи детски колички, но _Сара Рузвелт парк_ не е от тях. Този парк представлява тясна асфалтирана ивица, украсена с уморени тревни площи и клюмнали дървета, посещаван не само от потиснати хора, но и от съмнителни групи от _Алфабет сити_, който започва след няколко улици на север.
	От друга страна, даже едно такова скръбно зелено пространство беше рядкост в тази част на града. Имаше поне една част от парка, тревно поле около малка спортна площадка и игрище за баскетбол, където прилични хора — главно пуерторикански семейства от Лоуър Ийст Сайд — можеха да се събират и да следят игрите на децата си.
	Бебето беше заспало. С чувство на благодарност Марлийн се отпусна на една пейка, запали цигара и се зае да наблюдава какво става наоколо. Ята от дечурлига крещяха на площадката, повечето от тях оставени без надзор, а на едно петно от неподдържана трева някаква възрастна жена от латински произход нареждаше на земята храната за пикника, докато мъжът й лежеше по гръб и пиеше бира. Членовете на друго семейство бяха заети с включването на преносима скара и се смееха, поради това, че пламъците от газта бяха лумнали със силно свистене и се разнесе силна миризма.
	Едно малко пуерториканско момиче, може би седемгодишно, кокалесто и мръсно, се провираше между тълпата, унесено от някаква вътрешна фантазия. То беше облечено в изцапана розова сатенена рокля, няколко номера по-малка, отколкото би трябвало, към която тя беше прикрепила червен кринолин, който висеше отпуснато до глезените й. На главата си беше сложила тиара, направена от смачкано метално фолио, беше забола на раменете си шифонови шалчета и когато скачаше и се въртеше, те трепкаха зад нея като крилца.
	Вниманието на Марлийн беше отклонено от гневни викове и шум от чупене на стъкло. Тя погледна към редицата от пейки. Вероятно имаше сбиване между пияни, но не можеше да се види нищо. Бебето, събудено от шума, започна да се мръщи и Марлийн посегна в чантата си за шише с биберон. Когато отново вдигна глава, видя малкото момиче изправено пред себе си.
	— Ти пиратка ли си? — попита то направо. Марлийн носеше черната превръзка, която прикриваше мястото, където преди няколко години окото й беше пострадало от писмо бомба.
	— Да — каза Марлийн. — А ти си вълшебна принцеса, нали?
	Детето кимна. То държеше дълга пръчка, краят на която беше покрит с топка от златно фолио, от това, в което в заведенията за бърза закуска увиват сандвичи. Носеше напукани лачени обувки и омърляни бели чорапки. Коленете му бяха изподрани. Мършаво малко създание, но симпатично, въпреки явната занемареност.
	— Това твоето бебе ли е?
	— Да.
	— Мога ли да си играя с него?
	— С _нея_. Не, много е малка за игра.
	Детето се усмихна самодоволно и размаха жезъла си напред-назад.
	— Аз мога, мога да я превърна в жаба — заяви то убедено.
	— Да, но, моля те, недей. Аз имам страшно много жаби, но само едно бебе.
	Момичето се завъртя на един пръст, за да развее шалчетата. То държеше тялото си много изправено в желанието си да поддържа подходящата грациозност и погледна отвисоко Марлийн по начин, който би могъл да изглежда смешен, ако не беше толкова сериозен. Марлийн каза:
	— Как се казваш?
	— Принцеса, не, _Изключителната Приказна Принцеса Латамешиана. Първа._ А ти?
	Марлийн представи себе си и бебето й след това попита:
	— Живееш някъде наблизо?
	— Живея на луната — информира момичето, загледано в един най-обикновен човек в тъмно палто, който се движеше по пътеката. Когато той отмина, момичето се наведе близо до Марлийн и додаде с театрален шепот: — Виждаш ли този човек? Той е върколак.
	— Аз не мисля така.
	— Ти не вярваш, че има върколаци?
	— Не особено.
	— Ами… вещици? Вярваш ли във вещици?
	Марлийн се замисли сериозно по въпроса.
	— Да, мисля, че вярвам.
	Детето се засмя високо.
	— Ха-ха! Вещици не съществуват.
	— Така ли? Тогава в какво вярваш?
	Момичето отговори напевно и важно, като отброяваше на пръсти нещата, в които вярва:
	— Вярвам във върколаци, чудовища…, в Бога, в динозаври, вампири, феи и… ангели. Ангелите могат да се видят. Това е вярно.
	Марлийн направи заинтересована физиономия, като се помъчи в нея да няма нищо снизходително. Слънцето топлеше приятно, бебето смучеше биберона с блажен вид, а Марлийн беше доволна от това, че научаваше всичко за особеностите на ангелите. Това беше по-интересно от подробностите при купуване на жилищни сгради и по-приятно от разказите на жените, които се оплакват, че са изнасилени.
	Отново се чу шум от счупване на стъкло, като звукът идваше от завоя на пътеката. Силата на спречкването се покачи с един градус. Малкото момиче престана да говори и Марлийн разбра, че беше задало въпрос.
	Момичето попита още веднъж:
	— Виждала ли си някога?
	— Ангел? Не, мисля, че не съм. А ти?
	— Непрекъснато. Знаеш ли какво става, когато някой ангел е лош? Бог му взема крилата и той пада и се смачква. Ангелите имат истинска кръв. Наистина! Или лошият ангел може да стане вампир. Зависи.
	— Интересна теория — съгласи се Марлийн.
	Детето направи още един пирует, като поглеждаше с възхищение към крилата си.
	— Феите имат специални крила и затова никога не падат. Аз мога наистина да летя.
	Марлийн се усмихна несигурно и погледна детето внимателно. Нищо лошо с въображението, но принцесата, която, като се съдеше по оръфания й вид, не беше между любимките на действителността, може би се увличаше прекалено много. Странно, Марлийн се сети за онази _Джейн Доу_ върху циментената маса в моргата. Може би тя също е мислела, че може да лети.
	— Знаеш ли какво, принцесо — започна Марлийн, — тези крила са много хубави, но не са като истинските крила, нали така? Искам да кажа, че птиците имат истински крила и че могат да летят истински…
	Въведението на Марлийн в онтологията беше прекъснато, както често се случва при подобни дискусии, от акт на сериозно престъпление. Чу се дрезгав писък и по асфалтовата пътека се появи един бягащ мъж с разкъсани дрехи. Той залиташе, лицето му представляваше истинска кървава маска. Преди да разбере какво става, Марлийн се изправи и застана между кървавото привидение и малката Луси. Но раненият мъж не ги удостои с поглед, а се блъсна в един храст, като премина през него и пресече мястото на пикника, последван от хор от ругатни и още писъци. Преследвачите му, двама парцаливи грубияни, единият с нож в ръката, а другият стиснал счупена винена бутилка, го следваха отблизо. Марлийн вече избутваше бързо количката в противоположната посока. След около тридесет крачки тя се сети да потърси доскорошната си компаньонка, но малкото момиче беше изчезнало. Поне в това отношение беше наистина фея.


>	7.

	— Добре ли прекара? — попита Карп, когато Марлийн пристигна задъхана на таванския етаж.
	Тя се усмихна и реши да не му казва, че е била прогонена от парка от двама въоръжени главорези, които са се опитвали да извършат убийство. Вместо това го занима с удоволствията, които предлага околността, и след това попита:
	— Какво стана с твоята работа с Роулънд? Той не те ли нападна с трицепсите си?
	Карп също се усмихна и реши да не й казва за малкия специалитет, който Роулънд му беше предложил. Но спомена за идеята за облог по случая Томасян.
	— Трябваше да се хванеш. Парите можеха да ни свършат добра работа — каза Марлийн, намествайки бебето, както беше с пълна бутилка в устата си, върху едно голямо одеяло в средата на стаята. След това тя отиде в кухнята и сложи чайника да ври. Карп я последва и седна на едно столче до кухненската масичка.
	— Освен ако мислиш, че работата не е сигурна? — добави тя, поглеждайки го въпросително.
	Той не отговори веднага.
	— Честна дума, не знам. Неприятно ми е да допусна, че Роулънд е прав, но, както казах и преди и както му казах, не за това става дума. Защо никой не може да разбере това? Важното нещо е, че разследването не струва. И се опитвам да измисля как мога да го оправя. — Той замълча, погледна към нея и после отмести погледа си. След това попита: — Хари Белоу започва работа в понеделник, нали?
	— Да, защо? — Тя не пропусна да забележи израза на лицето му и очите й се свиха, докато изкрещя: — О, не! Няма да стане тази работа! Няма да ми отнемеш единствения ми следовател. Имаш сто ченгета, които можеш да използваш.
	— Да, но тази работа не е по учебник. Не мога да хвана някое редовно ченге и да му кажа: _Няколко от твоите братя по професия осраха едно разследване и ти защо да не се хванеш да го оправиш?_ Освен това, откъде да ги намеря? От кое управление, Мидтаун Саут? Забрави за тази работа! От екипа на областния прокурор? Тези момчета, всичките са приятелчета на Роулънд. Те го обичат. Не виждам как могат да свършат някаква полезна работа.
	— Хари е ченге — протестира Марлийн.
	— Някой може и така да го нарече. В действителност той е твой _личен_ нинджа. Няма как да го накарам да свърши нещо. Поради което това може да бъде услуга, която ми правиш. — Той забеляза, че тя стисна зъби. — Честно, това ще бъде нещо краткосрочно. И в нито един момент няма да предполага пълна заетост… Виж — продължи, когато видя, че думите му не произвеждат ефект, — защо не свършиш _сама_ цялата работа?
	Трепвайки, Марлийн отговори:
	— Какво! Бъч, аз съм затънала до ушите с моята си работа. Не мога да поема и разследване по убийство.
	— Не е разследване по убийство, Марлийн. Само малка проверка. Ти и Хари можете да свършите тази работа за три-четири дни. Само ще трябва да видите някои хора. Хайде, знаеш, че _обичаш_ този вид неща, обичаш да се движиш насам-натам със стария Хари, този тежковъоръжен полупсихопат. По дяволите, може даже да стрелят по теб. Направи си седмицата интересна.
	Устните на Марлийн се изкривиха поради усилието й да не се разсмее.
	— Ти ме манипулираш — успя да каже.
	— Да, и с успех. Хей, какъв е този шум?
	Действително, от всекидневната се чуваше слабо тракане. Двамата бързо хукнаха натам. Бебето не беше на одеялото.
	Със свити сърца, следвайки шума, те стигнаха до един ъгъл на всекидневната, където под една разнебитена маса бебето им дърпаше и смучеше щепсела на една електрическа лампа, който беше току-що издърпало от контакта и като че ли се опитваше да събори тежката керамична лампа върху нежната си малка главичка.
	— Боже бой! Тя може да пълзи! — извика Марлийн едновременно зарадвана и ужасена. Издърпа бебето изпод масата и го притисна към гърдите си, целувайки го бурно. — Бъч, донеси камшика! Това дете плаче за строго наказание. Ти какво мислиш, птиче мозъче? Да се хвърляш в опасности?
	— Интересно, откъде е наследила тази склонност — засмя се Карп. На това Марлийн отговори с повдигане на вежда, но той разбра, че ставаше дума за сключено споразумение.
	До съвсем неотдавна той можеше да се противопоставя енергично на това, Марлийн да поема задачи, които включваха скитане по улиците с някой като Хари Белоу. Сега той самият беше уредил това. Стигна до заключението, че причината е бебето. Особено силният му защитен инстинкт сега беше главно насочен към дъщеря му. Не че се интересуваше по-малко за Марлийн, отколкото в миналото. Повече беше това, че беше разбрал, че тя имаше намерение от време на време да се подлага на риск по свои собствени съображения и че ако той се опиташе да й попречи, тя просто щеше да го излъже и отношенията им в края на краищата щяха да пострадат. Като се огледа наоколо из помещението, което сега като че ли криеше във всяка пукнатина възможността за ужасна смърт на едно бебе, той разбра, че не можеше да бъде иначе.


	Този понеделник, освен че беше първият ден на Хари Белоу, беше и дебют за бебето в групата на Лилиън Дилърд. Марлийн пристигна малко по-рано, за да може да се справи с възможните характерни за първия ден неприятности, но Дилърд се втурна към Луси и я изтръгна от гащеризончето й. Малката дори не погледна Марлийн при излизането й от стаята, която, колкото и да беше смешно, изпитваше леко чувство на досада. _След всичко, което направих за нея._
	Марлийн спря в коридора, за да наблюдава как Сузън Уайнър доставяше малкия Никълъс със самодоволната увереност на придружител на висш държавен служител. И малкият Никълъс знаеше кое е добро за него. Той влезе важен с обяда си, купен от улица Сезам, в лъскава опаковка, без съмнение с несравними хранителни качества и несъдържащ абсолютно никакви вредни вещества.
	Марлийн махна с ръка на Сузън, която се приближи усмихната.
	— Първи ден, а? Някакви проблеми?
	— Никакви. Това ми къса сърцето.
	— Да — кимна Сузън, — денят е дълъг. Ето защо се опитваме да намерим поне един час качествено време за вечерта.
	Марлийн я погледна, за да разбере дали говори сериозно, и се усмихна учтиво. Марлийн не вярваше в _качественото време_. Нуждите на децата не се поддаваха на прогноза. Марлийн искаше да бъде целодневна майка и целодневен прокурор. Това, че не можеше, беше още едно указание за това, че нещо в живота куцаше, а дрънканиците за качествено време, с цел да се смекчи вината, нямаше да променят факта, че детето и кариерата й си пречеха взаимно.
	Сузън говореше за това, как трябва да действа, защото имало голямо напрежение в работата, където правели дизайна на една поръчка за фасада за галерия и архитектът искал да сложи мрамора с бронзови рози, а не можели да се намерят подходящи рози, а те двете някой път трябва да обядват заедно.
	Марлийн искаше да я удари. Тази жена носеше на гърба си две хиляди долара, и двете й очи бяха истински, и водеше чудесен живот, и Марлийн не можеше да не я харесва и да не иска да се стопли малко под лъчите на нейната върховна увереност в себе си и благополучие.
	Сузън каза довиждане и се понесе надолу по улицата и, разбира се, веднага хвана такси, което се движеше в желаната за нея посока. Марлийн, безутешна, тръгна по _Сентър Стрийт_, където видя, че секретарката и целият й щаб се държат странно и че в офиса й я чака Хари Белоу.
	— Оказаха ли ти помощ, Хари?
	— Как е детето? — попита Белоу. Марлийн знаеше, че той няма предвид самата нея, а дъщеря й, неговата кръщелничка. Марлийн му разказа за новото детско заведение и забелязвайки погледа, който той й отправи, обясни, че мястото е добро и че напълно е проучила всичко и добави името и адреса на жената, която управляваше заведението. Тя знаеше, че наскоро Хари щеше да реши за себе си дали Лилиън Дилърд е водила неопетнен живот като ученичка и че също така ще провери другите деца и техните родители и дали заведението отговаря на всички изисквания. Трябва да се примиря и да го оставя да бъде майката, помисли тя.
	Загледа се в лицето му, което имаше цвят на стара бакалска торба, оставена дълго време на дъжда, и също толкова лишено от всякакъв човешки израз. Той беше и неестествено неподвижен. Не си помръдна ръцете, нито си потърка носа, нито извърши някое от малките движения, които хората са наследили от маймуните, просто седеше, като само много рядко премигваше.
	Хари също така почти не говореше. Никога не беше разговорчив, даже когато все още заедно със своя партньор се занимаваше със злосторници в _Бед-Стуй_. Партньорът му поемаше върху себе си цялото говорене. А жената на Хари беше единствената, която говореше, когато той не беше на работа. По-късно и двамата умряха в рамките на една седмица и поне смъртта на партньора беше по вина на Хари и това повече или по-малко беше причината, поради която Хари беше какъвто беше: душа, очакваща превъплъщение, но все още видима за нас, останалите. Старите жени се кръстеха, когато го виждаха да приближава.
	От друга страна, не беше необходимо да му се казва два пъти едно и също нещо. Или един път. Без да каже дума, Марлийн му подаде папката за _Джейн Доу_ от _Алфабет сити_. Той се зачете мълчаливо. Марлийн се зае с друга работа.
	След петнадесет минути той остави папката на бюрото и каза:
	— Мислиш, че извършителят би могъл да направи пак същото.
	Марлийн почувства как я обзема чувство на благодарност и му се усмихна. Без каквато и да е чужда помощ, Хари беше видял в снимките и в доклада от аутопсията и изследването на костите точно това, което беше видяла тя, и разбрал, че, разбира се, тази беше причината, поради която една анонимна смърт с известни странни сексуални подробности би могла да бъде важна.
	Тя кимна:
	— Да. Какво мислиш? Прекалено банално?
	— Бих могъл да се опитам да го открия.
	Марлийн сключи вежди.
	— Какво, убиеца?
	Той й отправи поглед, погледът, който й отправяше, когато тя пропускаше подтекста на някое от телеграфическите му послания.
	— Не, човека, който се е обадил. Като начало — каза Белоу, като се изправи и взе дебелата папка. — Мога ли да я задържа?
	— Разбира се.
	Марлийн кимна и Хари Белоу изчезна, а тя не беше напълно сигурна, че вратата се бе отворила. Пет минути по-късно тя прокле и удари бюрото си. Беше забравила за споразумението с Карп за Хари и за арменския случай.


	Карп също беше позабравил за участието на Хари и това, че той все още участваше лично в случая. В момента той излизаше от една неснабдена със специални знаци полицейска кола и стъпваше върху покритата с чакъл отбивка на голяма къща в _Ривърдейл_. Къщата беше много хубава и представляваше двуетажна вила в италиански стил, от кафяв камък и с червен керемиден покрив. Всичко наоколо светлееше поради разцъфналите дървета и през клоните можеха да се видят сребърни проблясвания от реката Хъдзън. Карп позвъни и беше въведен в къщата от момиче в бяла униформа.
	Първото нещо, което беше направил сутринта, беше да се обади на Саркис Кербусян и човекът се беше съгласил да се срещне с него веднага. Даже изглеждаше, че го направи с голямо желание. Прислужницата, намръщена възрастна жена, поведе мълчаливо Карп през коридорите, които бяха с подове от мрамор и черно дърво там, където не бяха покрити с ориенталски килими. Карп беше забележимо нечувствителен към произведенията на изкуството, но тези килими поразиха даже него с безспорните си качества, с дълбоката сложност на вплетените в тях фигури и брилянтността на цветовете им. Имаше чувството, че върви по меки скъпоценни камъни.
	Най-после жената го заведе до една голяма полукръгла стая, облицована с бяла ламперия. Стените бяха покрити с библиотечни шкафове, като не се смяташе закръглената част с високи френски прозорци, от които се виждаше грижливо поддържана градина, която в този сезон тъкмо ставаше яркозелена. Подът беше покрит с рубиненочервен килим със светлосини ивици по края. Върху килима, приблизително в центъра на стаята, се намираше лека писалищна маса от някакво бледо дърво, зад която седеше възрастен мъж.
	Жената напусна стаята, затваряйки безшумно вратата след себе си. Също както на кино, помисли си Карп, който принадлежеше към класата и поколението, на които не се случваше често да влизат в къщи с такъв стил и които инстинктивно се обръщаха за помощ към образците на Холивуд, когато се срещаха със забележителното в истинския живот.
	При приближаването на Карп старият мъж се изправи бавно, усмихна се и протегна ръката си, представяйки се като Саркис Кербусян. Карп каза кой е и седна на предложеното кресло.
	— Хубава къща — подхвърли Карп и веднага се разкая за думите си, като се почувства селянин. Кербусян кимна учтиво.
	— Да, аз я харесвам много. Купих я, защото ми напомня за къщата на дядо ми в Смирна, която също беше на хълм над реката, също с червен керемиден покрив и с градина зад нея. Имах успех и в отглеждането на смокини въпреки климата. Може би, ако проявявате интерес, по-късно ще ви покажа къщата и градината. — Той замълча и се усмихна. — Но най-напред работата, да?
	— Арам Томасян — каза Карп.
	— Да. Достойна за съжаление грешка. Трагедия за момчето и семейството му.
	— Разбирам, че не мислите, че той е направил това.
	Кербусян направи решителен жест.
	— Невъзможно! Познавам момчето от неговото раждане, а също баща му и майка му от много млада възраст. От Бейрут. Там израснаха като сираци и моят чичо им уреди идването им в тази страна. Така че, познавам ги много добре. Те са бизнесмени, мирни хора като мен. Напълно изключено е Арам да е замесен в подобно нещо.
	В този момент прислужницата се появи повторно с поднос, върху който имаше кафе и малка чиния с баклава. През неизбежната почивка, докато се сервираше, Карп се възползва от възможността да огледа внимателно домакина си. Стар, поне на осемдесет, помисли Карп, но се държи. И то много добре. И с много коса на главата си, гъста, бяла, която тръгва назад от покрито с лунички снежнобяло чело. Той имаше едър, месест нос над гъсти и създаващи впечатление на твърди мустаци, също бели. Беше облечен спретнато, като за работа, с добре скроен сив костюм и бяла копринена риза и синя връзка. Старецът усети проучващия поглед на Карп, докато наливаше кафето и го посрещна с блестящите си кафяви очи.
	В тях имаше нещо, което Карп не беше срещал по-рано: забулени, проницателни, приятно заинтригувани, безжалостни, излъчваха нещо, характерно за силните личности. Такъв поглед имаха някои от доновете и някои адвокати. Карп също беше виждал нещо подобно у един агент от израелското разузнаване и един укриващ се нацист. Саркис Кербусян не беше обикновен бизнесмен, изобщо не можеше да бъде обикновен.
	Пиха, вземаха си от баклавата. Говориха непринудено за дребни неща. Стана ясно, че Кербусян е започнал като търговец на килими — извинителна усмивка, изразяваща признанието, че такъв бизнес е почти пародия за един арменец — и докато е разширявал дейността си, като се е включил в бизнеса с недвижими имоти и инвестиции, запазил увлечението си към килимите и антиките. Карп научи, че килимът под краката му струва значително повече от къщата.
	— Това са много пари за един килим — каза Карп, като се стремеше да бъде впечатлен. — Изглеждат достатъчно да се плати гаранцията на Томасян.
	Неразбираем поглед, който би могъл да означава гняв или болка, блесна за миг в очите на Кербусян. На устните му се изписа стегната усмивка и той каза:
	— По този въпрос се действа. Пет милиона са много пари и не могат да се съберат изведнъж. Що се отнася до килима и другите ценни антики, боя се, че съдът няма да прояви желание да ги приеме като гаранция. Това не е същото като парите и имотите, разбирате. — Той отклони погледа си, като че ли се мъчеше за първи път да оцени килима и другите неща в стаята, или като че ли ги гледаше за последен път. — Да, това са много пари. Този килим е направен недалеч от Смирна през седемнадесети век. Имаше един като него в къщата на моята баба. Но по света има само няколко от това качество и в този размер, които са частно притежание, и в това се състои ценността им — качество, майсторлък, красота, да, но преди всичко уникалност над всичко друго. И още нещо. Предметите, някои предмети притежават нещо като душа. Например килимите. Казват, че в древността майсторите на килими са купували малки момичета от бедни селски семейства и са ги зазиждали в стаи със стан и многоцветна вълна и малките момичета са прекарвали целия си живот заети с работа върху един-единствен килим. Когато купиш такъв килим, ти купуваш един цял човешки живот, една душа. Това, че хората могат да направят такова нещо, е показателно за нашето принизено състояние. В края на краищата какво е по-уникално от едно човешко същество? И все пак ние се отнасяме един към друг толкова лошо, убиваме заради предмети. Има предмети в тази къща, от които капе кръв. Ако действително имахме нещо божествено, бихме били познавачи на душите, а не на художествените предмети, не мислите ли?
	— Много сме далеч от това — смотолеви Карп. — Но искам да кажа, че хората също така убиват и по много други причини, които нямат нищо общо с предметите. Страсти. Каузи.
	— Да, но не всеки може да убие заради някаква кауза, не мислите, ли? И да се върнем на причината за вашата визита, такова нещо не може да извърши човек като Арам Томасян.
	— Така ли? Но той, без съмнение, е разполагал с достатъчно оръжия за такова нещо. И е член на организация, която се нарича Арменска тайна армия, и е писал заплашителни писма до Турската мисия.
	Кербусян остави чашата си, притисна една към друга дланите си под брадичката си и погледна към Карп.
	— Господин Карп, аз отдавна не се срещам с много хора, искам да кажа извън моето общество. Бях любопитен защо шефът на бюрото по убийствата е поискал да се види с мен и затова, след като се обадихте, аз сам проведох няколко телефонни разговора. Изглежда, че напоследък са се появили различия в мненията между вас и господина, който се занимава със случая на Арам.
	— Нямам право да обсъждам неща, които са вътрешна работа на офиса на областния прокурор — изрече бързо Карп, подразнен и от това, че Кербусян знаеше за спора му с Роулънд, и от собствения си надут отговор.
	— Разбира се — съгласи се Кербусян, — положението е деликатно. Но нека кажем само това, че вие не сте убеден, че Арам е виновен. Нямате желание да поставяте в неудобно положение вашия колега, който е убеден. Така че, какво трябва да направите? Очевидно, трябва да намерите лицето, което действително е стреляло срещу този турчин. — Той вдигна рамене и се усмихна. — Но не мога да ви кажа на тази тема нищо. Ако мога да се изразя така, едно посещение при възрастен арменец не изглежда да е полезен ход в полза на разследването.
	Раздразнението на Карп нарастваше. С него си играеха по очевидно обиден начин. Той каза:
	— Не, ако той е местният шеф на Арменската тайна армия.
	За негова изненада Кербусян се засмя, сух звук, напомнящ за бронхиален пристъп.
	— А, да, това. Кажете ми, господин Карп, как си представяте, че изглежда Арменската тайна армия?
	— Нямам представа. Сигурен съм, че все пак вие можете да ми обясните.
	Нов смях.
	— Да, но тогава няма да е тайна, нали така? Е, добре, достатъчно сме кръстосвали шпаги. Мога ли да приема, че имате известни знания за арменския геноцид? Да? Много добре. Едно от най-големите престъпления в историята, но вече почти забравено. _Кой си спомня за арменците?_ Знаете ли кой е казал това? Адолф Хитлер. Логиката е ясна. Арменците са били игнорирани и забравени, същото ще се случи с евреите, когато измрат до последния. Вие сам сте евреин, нали, господин Карп? Много общо има между евреи и арменци, а не само нещастията от настоящето столетие. Знаете ли, че от всички древни народи от Близкия изток, споменати от Херодот преди две хиляди и петстотин години, Cappadocians, Lydians, финикийците, Phrygians и останалите, единствените, които са оцелели до модерните времена с непокътната културна идентичност, са арменците и евреите? Интересно защо. По-лесно е да се разбере защо един народ с мания за национално оцеляване и въображаеми исторически неправди, като германците и турците, са започнали да мразят големите майстори на оцеляването и са поискали да ги унищожат. Може би това прилича на практиката на канибалите, които се стремят да придобият добродетелите на враговете си, като ги изяждат. Голямата разлика, разбира се, е, че геноцидът на евреите беше изложен пред очите на целия свят от победителите през Втората световна война и че, проникнати с чувство за вина, тези победители дадоха на евреите независима държава. Немците признаха престъпленията си и изплатиха компенсации на жертвите си. Твърде недостатъчно, но светът направи някакъв опит да възстанови справедливостта. Не трябва да ви учудва, че арменците искат същото.
	Старецът замълча и насочи към Карп дълбокия си спокоен поглед. Тази реч приличаше на _бягство_, но от какво? Или може би старецът мислеше, че тя е главното нещо, което обяснява всичко. Така или иначе двамата се бяха отдалечили много от темата за участта на Томасян. Мълчанието продължи. Карп каза:
	— Искате да кажете, че им трябва родина?
	— Мисля, че има някои, които търсят родина. Искат освобождаването на западна Армения. Но положението е сложно. На това място не са останали арменци, които да бъдат освобождавани, и, разбира се, политически това е невъзможно. Армения е съветска република. Турците са в съюз със Запада. А освен това арменците не са като евреите или, като това, което евреите мислят, че са. Не съществува сериозен арменски ционизъм, връзка с определено парче земя. През единадесетия век, когато селюкските турци покорили Армения, голяма част от нацията се е придвижила на петстотин мили на юг и основала друга Армения в планините Таурус. Народът, това е, което има значение, народът и езикът, и църквата.
	— И така, към какво се стремите?
	Очите на стареца просветнаха за миг.
	— _Признание._ От турците. Че това е станало. Че дължат обезщетение. И така, турци биват убивани в името на нашата кауза. Турските посланици във Виена, Париж, Ватикана. Консулът в Бейрут. Директорът на турското разузнаване в Близкия изток.
	— И Ерсой?
	Кербусян се усмихна и поклати бавно глава.
	— Не Ерсой. Както много добре знаете. И освен това, ако една арменска група поиска да убие турски чиновник в Ню Йорк, което би представлявало нехарактерна за такава група глупост, нека ви уверя, че това не би било извършено както убийството на Ерсой и не Арам би бил убиецът. Не някой, за когото се знае, че пише протестни писма.
	— А оръжията…?
	— Господин Карп, Арам пътува по Европа и в Близкия изток няколко пъти годишно. Той носи торби, пълни със скъпоценни камъни. Добре познат е на митническите власти, а документацията му е винаги безупречна… — Кербусян направи грациозно движение с ръката си, с който жест искаше да покаже, че в паузата би могла да бъде вмъкната някаква мисъл.
	— Искате да кажете, че контрабандира оръжие?
	— Вие казвате това, господин Карп. Но да предположим, че една арменска националистическа организация разполага с такъв ценен човек като Арам Томасян. Няма ли той да е последният човек, който да рискува с участие в престъпление като това, за което говорим?
	Карп не знаеше. _Мислеше_, че не знае, но и как можеше да знае, след като самият той не беше водач на терористи. Може би точно това би направил един терорист. От друга страна, това представляваше допълнително потвърждение на чувството му, че Томасян е бил умишлено натопен. Той реши да даде глас на тази мисъл пред домакина си, тъй като и двамата си даваха вид, че са искрени.
	— Окей, да речем, че приема това. Това означава, че някой се е постарал много сериозно да натопи вашето момче. Кой би направил това? Искам да кажа, кой от хората, които са искали смъртта на Ерсой?
	Кербусян като че ли се замисли за момент върху този въпрос. Той кимна, по лицето му се забелязваше интерес и съсредоточеност.
	— Това са два отделни въпроса. Първо, не сме сигурни дали Ерсой е бил мишена. Може би мишената е Арам или арменската общност въобще. За такова нещо всеки турчин би свършил работа. А Ерсой беше ясен, достъпен и постоянен във всичко, което правеше. Що се отнася до мотива, дали турците биха поискали да дискредитират арменците, едва ли си струва човек да задава този въпрос.
	— Мислите, че са убили собствения си човек, за да оцапат арменците?
	Кербусян направи жест, с който явно отхвърляше подобна идея.
	— Не казвам това. Но природата им е насилническа и трудна за разбиране. Те имат военно управление с множество каращи се помежду си фракции. Може би някой е поискал да убие две птици с един камък.
	Докато Карп размишляваше върху тази възможност, от странична маса се чу чистият тон на един богато орнаментиран часовник. Кербусян леко промени позицията си в креслото и додаде:
	— Наистина това е цялата информация, която в този момент мога да ви предоставя, сър. Ако ме извините, имам една от редките си срещи.
	Карп стана, както стана и Кербусян, и двамата се ръкуваха много официално с ръце над бюрото. Карп се чувстваше така, сякаш току-що беше завършил неуспешно кратко интервю, а това съвсем не му беше по вкуса. Като резултат вместо да излезе след куп любезности, той погледна стареца в очите и попита:
	— Какво ще кажете за парите? Милионът в касичката на Ерсой. Вие не знаете нищо за това, нали?
	По лицето на Кербусян се изписа леко объркване.
	— Нямам представа за какво говорите…
	Карп наведе глава и напусна стаята. Старото момче си го биваше, не можеше да се отрече. Беше играл ловко, давайки от себе си колкото може по-малко, и при това само такива неща, които биха насочили Карп в необходимата за Кербусян посока. Допускането, че Томасян е контрабандист на оръжие, беше добър ход и вероятно искрено. То създаваше атмосфера на откровеност около разговора и във връзка с внушението, че убийството може би е организирано от турци.
	Прислужницата влезе и застана до вратата. Карп я последва навън, при което премина покрай двама набити, намръщени мъже, облечени в камуфлажни бойни облекла и с щръкнали встрани мустаци. Терористи в процес на подготовка. Карп се върна при колата, събуди шофьора и се върна обратно в града. Като размишляваше върху казаното от Кербусян относно мотива за смъртта на Ерсой, той реши, че си струваше поне малко да се разбутат нещата в тази посока. От друга страна, Карп имаше особен усет за лъжите, навярно най-ценния инстинкт от всички трудно уловими способности за един обвинител. Старецът наистина беше откровен за много от нещата, по които бяха говорили, но когато беше казал, че не знае за парите на убития турчин, беше излъгал, без да му мигне окото.


	При завръщането си в офиса, Карп намери Тони Харис, който го очакваше объркан и отчаян. Младият мъж имаше вид на човек, който току-що е загубил семейството си при грозна катастрофа: беше блед и се потеше, а погледът му беше празен. Трудно можеше някой да си представи Харис в такова положение.
	— Изгърмях с Девърз — изломоти Харис при влизането на Карп. И така, не беше загубил любим човек, а дело за убийство, и то такова, което изглеждаше сигурно спечелено. Карп направи знак на Харис да го последва в частния му офис и седна зад бюрото си. Болката в коляното му отново пулсираше.
	— Какво искаш да кажеш с това _изгърмях_, Тони?
	— Изгърмях! Делото се прекратява. Мръсникът си излезе усмихнат и ми показа среден пръст. Господи! Тези свидетели! Видях и патих, за да ги накарам да дадат показания. Убеждавах ги както можех. Кълнях се, че успехът е сигурен, че Девърз при всички случаи ще отнесе двадесет години. Сега те всеки ден ще го виждат по улиците. Или нещо по-лошо. Вероятно по-лошо.
	Харис имаше такъв вид, че можеше да се очаква всеки момент да се разплаче. Карп разбираше мъката му, въпреки че той самият никога не беше изпадал в такова положение.
	— Как се случи? Това беше предварително гледане на делото?
	— Да, Правната помощ, Кониърз, отправя искания. Предполагах, че ще последват обичайните глупости за оръжието, връзката му с обвиняемия и т.н. Но не, той поставя искане за отклоняване на свидетелските показания. Стоях там като в необрано лозе. Не знаех какво да правя.
	— На какво основание?
	— _Държавата срещу Хакет._ Никога не бях чувал за това. На основание на процедурата по разпознаване на престъпника. Поначало правилото е, че при такива процедури, където свидетелите точно са идентифицирали нещо от облеклото, носено от предполагаемия извършител на престъпление, такава дреха не може да бъде носена по време на процедурата, като целта е по този начин да бъде разпознат престъпникът, а не дрехите му. Когато проведох процедурите в полицията, Девърз беше с дълго кожено палто. Двете момичета го познаха, а също и жената от входа. И така, той зае мястото си в редицата, облечен с това палто. Това беше. Целият шибан процес отиде на кино. О, да, и Фрийлънд беше там и се разтапяше от удоволствие, така изглеждаше.
	— Фрийлънд? Той беше там?
	— Да, влезе с танцова стъпка и проведе разговор с Кониърз.
	— Кучият син. Трябва да е замесен.
	— Замесен в какво? — попита Харис.
	— В измамата. Страхотно са те изпързаляли, момчето ми.
	— Как? Аз се запознах със случая. Четох го. Съдията го чете. Всичко си беше на мястото. Искам да кажа, че би могло да се оспорва искът, но…
	— Случаят Хакет е за Апелативния отдел — прекъсна го Карп.
	— Да, разбирам това, Бъч, и там е проблемът: те са отменили осъждането на Хакет — възрази Харис нетърпеливо.
	— Това беше анулирано от Апелативния съд.
	Харис отвори уста, но не последваха никакви думи. Това беше стар номер. Ню Йорк нарича съда, който се занимава с най-долните престъпления _Върховен съд_, а първото ниво за обжалване се нарича _Апелативен отдел_. Истинската върховна юридическа власт в щата се нарича _Апелативен съд_. Едно решение на Върховния съд може по този начин да бъде анулирано от Апелативния отдел и потвърдено от Апелативния съд и въпреки че всеки правоспособен адвокат в щата е обяснил тези странни наименования, засягащи съдебните разследвания, хората все още се объркват, даже съдиите.
	Харис продължаваше да изглежда зашеметен. Беше блед и клатеше глава. Карп, съумявайки да потисне неподправения си гняв, направи гласа си по-нежен.
	— Окей, няма защо да се плаче, след като станалото е станало. Ограбен си. Утре ще поговоря с господин Фрийлънд. Трябва да забравиш за всичко. Иди си вкъщи. Напий се.
	— Не мога. На повикване съм този следобед до осем.
	— Не се тревожи за това. Не си във форма. Заминавай. Трябва да се махнеш. Аз ще покрия смяната.
	Като протестира, но не чак дотам искрено, Харис изчезна.
	Карп беше разменил един спокоен следобед на бюрото си за дълга вечер, която можеше да изисква значителна мобилност. Беше направил това не само за Харис, но и за себе си. Сутринта си беше взел час за артроскопия, една проучвателна процедура, която положително щеше да бъде последвана от сериозна операция, за която не можеше със сигурност да се каже, че ще бъде сполучлива. Една седмица след нея той щеше да бъде неподвижен. След два месеца можеше и да се окаже инвалид.
	Тези мисли породиха у него едно почти отчаяно желание да се движи, да действа, да избяга от бумагите и преговорите, да посещава неприятните места, където са били извършвани различни престъпления, да разговаря с ченгета, да фучи и да бъде груб, докато все още може.
	В последна сметка, следователно, като се имаше предвид що за човек беше Карп и допълнителният заряд от енергия, с който беше преизпълнен, вероятно това не беше най-добрият следобед в годината да се убие някой на острова Манхатън.


	Никаква мисъл за убийство не витаеше в мислите на човека със синя риза, който вървеше много внимателно по слънчевата страна на _Хъдзън Стрийт_ и търсеше жертва. Той порядъчно беше пийнал бяло вино, което циркулираше из тялото му, задействаше го, изпълваше го с увереност. След като беше излязъл преди два месеца от _Елмира_, той беше отново зает с избраната си професия — джебчийство. Току-що беше загубил работата си, да разчиства боклуци в един склад. По-точно, бяха го уволнили поради честите му закъснявания. Дъщеря му го беше изритала на улицата и беше пропуснал да се яви в полицията, което беше длъжен да прави като пуснат условно затворник. Днес трябваше да нанесе някакъв удар и да се сдобие с възможност да намери място за живеене и може би нова работа като предишната, така че тази неприятност с неявяването му в полицията да му се размине.
	Уест Вилидж беше добро място за това. Изобилие от богати жени, съвсем сами. Трябваше му да задигне една ръчна чанта от някоя богата бяла дама. Или някой закъсал гей. Грабваш го, натикваш го в някой вход, вземаш му портфейла, часовника. Всичко на всичко две минути.
	Той прекоси _Десета улица_, движейки се на север. На ъгъла млади мъж и жена, очевидно от друг град, стояха прави и разговаряха, обсъждайки една карта. На рамото на жената висеше чанта.
	Човекът със синята риза ги огледа внимателно. Мъжът беше едър и приличаше на спортист. Ако имаше пистолет, случаят ставаше интересен, но той разполагаше само с някакъв загубен кухненски нож с острие пет инча. Освен това и не харесваше много пистолетите.
	Мъжът с туристическата карта вдигна глава и се загледа в него. Той имаше неприятни сини очи и ниско остригана червеникава коса. Приличаше на южняк и на човек, който може да се защити. Човекът със синята риза отмина по-нататък.
	Ето я! Сърцето му ускори ритъма си и стомахът му се сви от напрежение, както можеше да се случи на някой, когато зърва любимото същество. Една млада жена, симпатична, с леко сако, дълга пола и лачени обувки. Огромна скъпа кожена чанта висеше преметната на рамото й. Жената вървеше право срещу него по тротоара.
	Сега тя се обърна и наближи входа на един жилищен блок. Беше идеално. Трябваше само да я последва във входа и когато тя спре, за да отвори външната врата, да задигне чантата и да офейка. Тя застана пред стъклената врата и отвори чантата, за да си извади ключовете. Той направи своя ход. Тя трябва да беше видяла отражението му в стъклото на вратата, защото се обърна, за да застане с лице към него, устата й се отваряше.
	Той посегна към чантата, хвана каишката и дръпна силно, надявайки се жената да загуби равновесие. Но тя се беше вклинила в един ъгъл на входа и се задържа върху токчетата си. И вече беше започнала да пищи.
	С ехото писъците изглеждаха високи като сирени. Те причиняваха болка на ушите му. Той чу стъпки зад себе си и някой извика. Пусна каишката и сграбчи палтото на жената с лявата си ръка, издърпа ножа си от колана на джинсите си и го размаха пред лицето й. Тя изпищя по-високо. Той трябваше да прекрати този шум и я прободе в гърдите. Тя нададе последен вик, различен по тон от писъците й за помощ, вик, приличен на детски плач. Бавно се завъртя и се свлече на колене, все още стискайки чантата.
	Той изруга и я промуши още веднъж, в гърба, като силата на удара я просна на земята. Тя се обърна на едната си страна и придърпа коленете си. Сега вече беше утихнала. Човекът със синята риза взе наградата си от отпуснатите ръце на жената и се обърна. Един черен мъж с кожена престилка стоеше на тротоара пред магазина в съседство с жилището на жената. Лицето му изразяваше изненада и гняв. Човекът със синята риза се отдръпна от него и хукна на юг по _Хъдзън Стрийт_. Зад себе си чуваше викове, писъци и шум от бягащи крака.
	На тротоара пред жилището й идеално уреденият животец на Сузън Уайнър се изтичаше в растяща червена локва.


>	8.

	Това е една старовремска гонитба, нещо, което не може да се очаква да се случи в Ню Йорк, защото хората нехаят. Човекът със синята риза бяга на юг по _Хъдзън_ и завива на изток по _Кристъфър_, отправяйки се към извитите малки улици и алеи на _Уест Вилидж_. Малка група хора го следва с крясъци. Изумените физиономии на двойката туристи за миг се появяват в полезрението му, докато бяга и стиска чантата под мишница като футболна топка.
	Разстоянието между двете пресечки по _Кристъфър_, източно от _Хъдзън_, е късо. Човекът пресича стремглаво улицата, бяга надолу по _Бедфърд_ и свива на изток по _Бароу_. Ако успее да се скрие, преди преследвачите му да са стигнали ъгъла на _Бароу_ и _Бедфърд_, може би ще бъде в безопасност. Един двор на _Бароу_ 58 улавя погледа му и той се втурва по стълбите. Вижда се ресторант, който заема част от двора и го потапя в дълбока сянка. Две врати водят към двора. Той избира едната от тях вдясно и удря по нея с юмруци.
	Млад мъж отваря вратата. Той е актьор, който очаква да му доставят храна от близкия китайски ресторант. Усмихва се и казва:
	— Здрасти. Какво ти дължа? — Убиецът се промъква край него и бяга през малкия апартамент. Той вече не мисли много ясно, нито дори толкова ясно, колкото е нормално за него, като това нормално мислене поначало не се отличава с особена дълбочина. Целият му ум се изпълва с мисъл за _бягство_. Тук съдбата го покровителства. Врата, която води към вътрешността на сградата, и той минава през нея и се качва по стълбите до там, където свършват на една малка площадка под малка капандура.
	Сега вече е изтощен. Почива за момент, като диша тежко и тършува из чантата. Измъква сноп банкноти от портмонето, което намира там, всичко на всичко седем долара, и ги мушва в джоба си. Захвърля ножа и чантата в един ъгъл в дъното на стълбището. Ослушва се, сградата остава мълчалива. Започва да се движи бързо надолу по стълбите и спира, защото току-що му е хрумнало нещо. Съблича синята си риза и я захвърля в ъгъла при другите неща. Облечен е със светлочервена тениска.
	Убиецът тръгва надолу по стълбите, покрай вратата към апартамента на младия мъж и надолу по слабо осветен коридор. Вижда врата, отваря я и се озовава отново на двора. Там стои изправен младият актьор. Събрал е около себе си тълпа от хора, остатъците от тълпата, която беше преследвала човека със синята риза от _Хъдзън Стрийт_. Всички коментират станалото. Младият мъж повдига глава, вижда, убиеца и крещи. Убиецът се втурва обратно през вратата.
	Продължавайки по коридора, той намира котелното помещение, задушно, горещо и черно като нощ. Драсва клечка кибрит. Наоколо са разхвърляни няколко големи парчета мукава. Използва ги, за да си направи гнездо в пространството под бойлера и ляга в него, като внимателно придърпва мукавите около себе си.


	Първият офицер, който стигна до мястото на престъплението, беше Рей Торнби, як черен мъж с петгодишна служба. Той извика една патрулираща полицейска кола по портативното си радио и след няколко минути умиращата млада жена бързо беше откарана. Хора от тълпата, която се беше събрала, се надпреварваха да описват нападателя и посоката, в която беше избягал.
	Слаб, млад мъж на велосипед спря шумно до самата тълпа и извика:
	— Намериха го!
	— Къде? — попита Торнби.
	— На _Бароу_ 58. Той е в сутерена.


	Торнби тръгва след колоездача по посока на _Бароу_ 58. Вижда, че там има тълпа, разгневена, в центъра на която е младият актьор. Актьорът приближава ченгето, представя му се като Джери Шелтън и обяснява какво се е случило. Бързо се появява патрулна полицейска кола и спира рязко до бордюра и от нея излизат двама полицаи. Тримата научават, че актьорът е единственият, който действително е видял беглеца.
	— Наистина ли този човек е преминал през къщата ти? — попита Торнби.
	— Да! Мина бързо покрай мен като луд, премина на бегом през апартамента и излезе през предната врата.
	— Какво, тази врата?
	— Не, задната врата. Тя води до един коридор и до стълбите. От сградата не може да се излезе, освен ако не се тръгне назад през двора. Там го видях още един път, ето там. — Той посочва вратата на сутерена отсреща на двора. Тълпата мърмори, като изразява съгласието си.
	— Как изглеждаше той? — пита Торнби.
	— Около тридесет, бих казал, не е момче. Доста къса коса.
	— Как беше облечен? — пита Торнби.
	— О, нека помисля, синьо, имам в главата си спомен за нещо синьо. Всичко стана много бързо. Тъмносиня риза и джинси или някакъв вид работни панталони. Нямаше шапка. Носеше и нещо. Помислих, че е обядът ми.
	— Раса? — пито кротко Торнби. В _Уест Вилидж_ човек трябваше да им вади думите с ченгел, особено ако е черно ченге.
	— О! Беше черен — казва актьорът, изчервявайки се.
	— Тъмен цвят? Светъл? По-тъмен от мен, или не чак толкова?
	— Горе-долу като теб.
	— Сигурен ли си, че е в сутерена?
	— Да, вече ти казах, че току-що го видях — казва Шелтън. Тълпата отново изразява съгласието си с мърморене, въпреки че повечето не са видели нищо.
	Сержантът се връща при колата, за да иска резерви, а Торнби и другият полицай влизат в сутерена.


	Телефонното обаждане за Карп беше осемнадесет минути, след като Сузън Уайнър беше починала в Сейнт Винсент. Петнадесет минути след това той се намираше на мястото на произшествието на _Хъдзън_ и разговаряше с дежурния детектив, нисък, мрачен мъж от _Зона I_ на име Чарли Симела.
	Карп се загледа за момент в петното на тротоара.
	— Коя беше тя?
	Симела каза:
	— Името й е Сузън Уайнър. Ето тук е живяла. Портиерът я е идентифицирал. Имала е среща с мъжа си за обяд. Добре. Човекът се е появил веднага след убийството.
	— Свидетели?
	— Да, една двойка нетукашни хора са видели всичко. И една група хора са го подгонили. Наредих да не ги изпускат.
	— Окей, погрижи се да бъдат заведени до Шестото. Ще ги разпитам там. Някаква надежда да разберем кой е убиецът?
	Симела вдигна рамене.
	— Може да имаме късмет. — Той също се загледа в кървавото нетно. — Дяволска работа. Хубав квартал, хубава сграда. Симпатична жена, млада. Вестниците, онези от телевизията ще се побъркат.
	Карп кимна и се върна при колата си. _Сузън Уайнър._ Името като че ли му говореше нещо, но не можеше да разбере откъде я познава. Не необикновено име за града. Може би е имал съученичка с това име. Каза на шофьора да тръгне към Шестото.


	В тъмното, знойно котелно помещение на _Бароу Стрийт_ 58 Рей Торнби има късмет. Той оглежда мястото с помощта на джобен фенер и се кани да излезе, когато забелязва изпод бойлера да стърчи някаква мукава. Вади пистолета си, коленичи и дръпва крака, който лежи отпуснат върху мукавата. Бавно някакъв мъж се изтърколва изпод бойлера, като мига срещу светлината. Торнби отстъпва малко назад и насочва оръжието си.
	— Стани и застани с ръце срещу стената! — заповядва той.
	Писклив плачещ глас идва от човека.
	— Хей, к’во? Хей, човек, аз значи просто така спя тук, нъл разбираш? Дъщеря ми, тя ме изхвърли…
	— Изправи се! — заповядва Торнби. Човекът се размърдва и слага ръцете си на стената, като при това разтваря краката си. Опитен мошеник, мисли полицаят, докато го претърсва от горе на долу и проверява съдържанието на джобовете на мръсните му джинси.
	Никакви лични документи. Нищо друго, освен смачкани банкноти, две по един долар и една от пет. И още нещо: квитанция от _Орбах_ с днешна дата на името на Уайнър, смачкана между парите. Торнби я слага в джоба си и връща парите на човека. Той не знае засега името на жертвата, но знае, че е жена и че _Орбах_ е високо реномиран бутик за дамски дрехи и че не е за вярване човекът да се е появил тук веднага след гуляй.
	— Как се казваш?
	— Хоси Ръсъл. Хей, какво е туй? Аз просто спя, малко съм пил, мой човек. Хайде, пусни ме. Тъкмо съм излязъл от затвора. Дъщеря ми ми изрита проклетия задник навън от къщата.
	Торнби надушва някаква истина поне в част от тези думи. Той оглежда внимателно Ръсъл. Оглежда го подробно, много по-стар е в сравнение с първоначалното описание, по-близо до петдесетте, отколкото до тридесет. И ризата му е червена, яркочервена, не синя. Той се колебае. Ръсъл забелязва това и се усмихва, казва угоднически:
	— Хайде, бате, пусни ме. Пусни ме да си вървя…
	Торнби се мръщи. Човекът е може би просто хроничен пияница, но на Торнби не му харесва тази квитанция, той я мрази. И още нещо, не му харесва някакъв скитник да го нарича _бате_. Завъртва Ръсъл и щраква белезниците върху ръцете му.


	При появяването им тълпата се раздвижи. Някои изръкопляскаха. На улицата имаше още две синьо-бели полицейски коли със светещи лампи. Торнби подкара пленника си през двора и към младия актьор, който чакаше заедно със сержанта.
	— Този ли е? — попита Торнби.
	— Да, твърдо. Само че беше с друга риза.
	Ръсъл завъртя очи и каза:
	— Дрън-дрън, драги! Той не знае какво говори. Никога не съм бил в проклетата му къща.
	Като че ли за да потвърди думите му, възрастен бял мъж в измачкан кафяв костюм се провиква от бордюра:
	— Не е този. Аз видях всичко. Човекът, който прободе момичето, беше съвсем друг.
	Ръсъл енергично кимна с глава.
	— Виждаш ли? Той е видял! Не съм бил аз. Хей! Какво правиш бе, човек? Хей! Не съм бил аз!
	Докато продължаваше да протестира с висок глас, го натикаха в една от колите и го откараха в Шесто районно управление.


	На едно голямо бюро в стаята на детективите на споменатото управление Карп беше завършил предварителния разпит на двамата Дигби. Те се оказаха умни, открити хора и бяха видели бягащия престъпник отблизо. Щяха да бъдат отлични свидетели, ако не беше малко странният им говор, което обстоятелство за повечето нюйоркски съдебни заседатели означаваше или слаба интелигентност, или расови предразсъдъци, или и двете. Така или иначе те бяха уверили Карп, че могат да идентифицират лицето.
	Приближи един детектив и каза, че Симела е на телефона.
	— Прибрахме го — докладва Симела. — Беше в един сутерен на _Бароу Стрийт_. Намери го един от униформените и един от живеещите в сградата каза, че е той, човекът влетял в апартамента му няколко минути след убийството. Името е Хоси Ръсъл. Сега го докарват.
	— Чудесно — каза Карп. — Окей, проведете процедурата за разпознаване с двамата Дигби и другите, които са го гонили. След това го затворете в някоя от стаите за разпити и внимавайте никой да няма контакт с него, преди да съм го разпитал.
	Карп затвори телефона, а после се обади в офиса си и помоли Кони Траск да каже на някого да провери дали черен мъж на име Хоси Ръсъл е привличал някога вниманието на закона. След това той се зае да преглежда бележките си, докато десет минути по-късно при него влезе Симела с Хоси Ръсъл и един черен полицай. Процедурата с Ръсъл беше проведена и двойката от Кентъки без всякакъв труд го разпознаха. Същото се оказа съвсем лесно и за младия актьор Шелтън.
	Карп беше представен на Торнби, който го информира относно подробностите при арестуването.
	— Смешното е, че този Шелтън каза, че Ръсъл е бил със синя риза и че е носил нещо, когато е пробягал през апартамента, но когато го намерих, беше в червено. Никаква риза. Никаква чанта. Мислиш ли, че наистина това е нашият човек?
	— Не знам — изсумтя Карп. — Не разполагаме с веществени доказателства и е трудно да се образува дело за убийство, когато имам подръка само свидетели, особено бели свидетели, като обвиняемият е черен.
	Торнби изглеждаше сепнат.
	— За убийство? Боже мой, тя е мъртва! Не знаех това. Мислех, че става дума за въоръжен грабеж и нападение. Но аз наистина разполагам с известни веществени доказателства. — Той подаде квитанцията на Карп. — Това ще помогне ли?
	Карп разгледа малката хартийка и се обърна рязко към полицая.
	— Откъде я взе?
	Торнби му разказа.
	— Не си намерил чантата?
	— Не, нямаше я в котелното помещение. Сержантът се разпореди да бъдат претърсени казаните за боклук и канализацията. Не открихме и синята му риза, нито ножа.
	Телефонът иззвъня. Беше Мел Чанинг, един от младшите адвокати на Карп с копие от криминалното досие на Хоси Ръсъл. Карп го помоли да му чете по телефона, докато си взема бележки. Продължи пет минути.
	— Какво беше това? — попита Симела, когато Карп затвори телефона.
	— Жълтият лист на нашето момче. От тук до Марс. Петнадесет присъди — грабежи, нападения, дребни кражби, кражби с взлом. Момчето е на петдесет, можеш ли да повярваш? Прекарал е общо, чакай да видя… — Карп пресметна бързо върху тефтерчето, където си водеше бележки. — Общо двадесет и две години по затворите.
	Симела каза:
	— Боже, може би нашата рехабилитационна система не действа както трябва. Във всеки случай, изглежда точно това е човекът, когото търсим.
	— О, той е и още как — кимна Карп. — Задигнал е парите от портмонето и не е забелязал, че квитанцията е била мушната между тях. Окей, хайде да видим този сладур.
	Карп и Симела влязоха в стаята за разпити. Ръсъл ги гледаше тъпо. Очите му бяха зачервени, а мястото беше изпълнено с миризмата му на вкиснало. Карп се представи и обясни какви са правата на обвиняемия.
	— Знаете ли защо сте тук, господин Ръсъл?
	— Да, ченгетата се объркаха. Прибраха не когото трябва.
	— Аха. Кажи ми от какво си бягал, когато си нахлул в апартамента на господин Шелтън днес следобед?
	— Кой?
	— Влязъл си на бегом в един апартамент на _Бароу Стрийт_ 58. Обитателят на жилището те е видял добре и те е идентифицирал пред полицията. От какво си бягал?
	— Не съм бягал никъде. Бях пиян цялата сутрин. Чувствам главата си като пълна с лайна. Мога ли да получа аспирин?
	— След минута. Нека ти кажа какво знаем със сигурност. В около дванадесет и петнадесет ти си промушил с нож и убил една млада жена на име Сузън Уайнър на входа на _Хъдзън Стрийт_ 484 и си й взел чантата. Идентифицирали са те надеждни свидетели. Имаш ли нещо да кажеш?
	— Да, искам аспирин. И адвокат.
	Карп вдигна рамене и излезе от стаята. Едно ченге отведе Ръсъл в ареста. Карп и Симела се върнаха в стаята на детективите.
	Карп каза:
	— 125.25; 160.15; 265.04, окей?
	Симела кимна:
	— Изглежда добре.
	И така, Ръсъл беше подведен за убийство втора степен (два пункта, един за убийство във връзка с грабеж и един за предумишлено убийство), грабеж първа степен и незаконно притежаване на оръжие първа степен.
	— Какво не е наред? — попита Симела, забелязвайки напрегнатия израз върху лицето на Карп. — Очаквал си да направи признания?
	— Разбира се, че не. Само бих искал да имам ризата, чантата и ножа.
	— Защо? Имаме квитанцията, която Торнби е намерил у него.
	— Да, но при евентуален процес това ще бъде оспорено. Защо ченгетата са се заяли с един беден невинен нещастник? Вероятно в този пункт ще спечелим, но може и да загубим… Но какво става там?
	Имаше суматоха, викове и крясъци и шум от чупене на мебели от долния етаж на сградата на управлението.
	Симела се спусна надолу по стълбите, а Карп куцукайки го последва. Там видяха, че няколко полицаи държаха един едър нормално облечен черен мъж, който, както изглеждаше, се опитваше да нападне някакъв затворник. Като приближиха, те разбраха, че затворникът е Хоси Ръсъл.
	— Какво, по дяволите, става тук, Мори? — запита Симела униформения сержант.
	— Проклет да съм, ако знам, Чарли. Този човек. — И Мори посочи едрия черен мъж. — Влезе и попита кой се занимава с произшествието на _Хъдзън Стрийт_, аз му дадох твоето име и той тръгна нагоре по стълбите. После Райън и Харди дойдоха със задържания на път за килиите и този човек го вижда и започва да крещи: _Свиня!_ и го хваща за гърлото.
	Сега човекът изглеждаше по-спокоен и смутен от това, че беше избухнал. Тези, които го държаха, вече свалиха ръцете си от него, а Ръсъл беше откаран към килиите без много повече шум. Карп се представи на човека, който се наричаше Джеймз Търнбул и се оказа, че е собственик на кожарския магазин на приземния етаж на къщата, където живееше Сузън Уайнър.
	— Господин Търнбул — обърна се към него Карп, след като го отведе до един по-тих ъгъл в коридора, — за какво беше всичко това?
	Търнбул поклати глава, сякаш силно изненадан и заговори с мек акцент, характерен за Западна Индиана:
	— Изглежда просто съм изпуснал нервите си. Виждате една жена, съседка, заклана пред очите ви. Когато го видях, просто ми се прииска да му смачкам мръсната физиономия.
	— Него? Искате да кажете задържания в ареста?
	— Да. Той уби Сузън.
	— Сигурен ли сте? Можете ли да направите изявление в този смисъл?
	— Разбира се. Тъкмо за това съм дошъл. Бях прекалено силно потресен, за да дойда по-рано.
	След малко Търнбул продиктува изявление и го подписа. Когато Карп се канеше да намери полицаите, които бяха свидетели на спречкването, и да изиска от тях изявление, Симела му направи знак с ръка.
	— Виж какво намерих — каза детективът. — Той държеше три затворени торби, две големи и една по-малка. Двете големи торби съдържаха тъмносиня риза и дамска кожена чанта. В малката се намираше къс кухненски нож.
	— Къде ги намери? — попита Карп.
	— Нашият приятел Шелтън. Ходил да посети някакъв приятел на втория етаж и ги намерил долу до стълбите. Обадил се тук, била изпратена кола и въпросните неща са били намерени. Току-що ми ги даде едно ченге.
	— Това е чантата на Сузън — намеси се Търнбул. — Аз съм я правил. — Беше готов да се разплаче всеки момент.
	Симела каза на Карп:
	— И така, имаме всичко. Винаги ли си такъв късметлия?
	— Просто си върша работата, Чарли — измърмори Карп, като се хилеше. — Тук късметът няма никакво участие.
	— Да, добре, при това положение можеш да отидеш да се разправяш с чакалите. Петдесетина са се струпали пред участъка. Нали ти казах, че ще се появят, цяла глутница.


	Дежурството на Карп продължи до осем. За това време повече убийства не се случиха в Манхатън, за което беше много благодарен. Шофьорът го заведе до тях и той, куцукайки, се отправи нагоре по стълбите.
	От далечния край на таванското помещение се чуваха тежки удари и енергично пухтене. Карп извика високо _Добър вечер_ и получи в отговор едно приглушено _Здравей_. После седна на кушетката, освободи се от дрехите, наметна си хавлиен халат и наложи коляното си със студена превръзка.
	Наскоро беше купил един кашон от тези превръзки и ги държеше до старата червена кушетка, която беше превърнал в тоалетна стая и легло. Повече не можеше да понася изкачването по стълбата до обичайното си място за спане. След половин час, през което време под действието на превръзката болката в коляното се беше успокоила, той се дотътри до гимнастическия салон, едно трудно за определяне пространство от другата страна на стената на трапезарията. Там между другото се намираха уредът на Карп за развиване мускулатурата на ръцете и гръдния кош и боксьорските торби на Марлийн.
	Тя пъшкаше, докато нанасяше ударите. Беше облечена в широки червени шорти, къса тениска и гуменки. Карп я наблюдаваше мълчаливо и с възхищение, докато мускулите й се свиваха и разпускаха, а от лицето й капеше пот. Бебето беше в наскоро купената кошарка, където сега подскачаше, гукаше и удряше пръчките. Карп взе една хавлия и започна игра на криеница с дъщеря си, когато Марлийн привърши с тренировката си и започна да сваля ръкавиците си. Когато най-после тя се обърна с лице към него, той видя, че очите й бяха зачервени и подути.
	— Какво се е случило?
	— Видях те по новините.
	— Какво? О, да, случая в _Уест Вилидж_. И това те разплака? Моето изпълнение?
	— Не, глупчо, жертвата. Сузън Уайнър.
	Сега Карп си спомни къде беше чувал името.
	— О, да, жената от детското заведение! — Той се наведе и я прегърна. — Съжалявам, скъпа, но така или иначе поне спипахме злосторника.
	Марлийн се притисна към него и въздъхна дълбоко.
	— Да, мисля, че семейството й сега ще се почувства малко по-добре. Мъжът й ще може да спи с копие от обвинителния акт. — Тя потрепери и избърса потта от лицето си. — Не исках да кажа това. Разбира се, много е хубаво, че сте го спипали. Не мога да разбера защо това ми действа толкова силно. Не бях особено близка с тази жена. Просто животът й… Тя изглеждаше толкова над нещата, като че ли калта не можеше да я достигне. Знаеш как всички са такива едни кисели и цинични, и параноици. Около нея имаше някаква светлина, която може да те накара да си помислиш, че да, наистина тя се справя, щастлива е, има работа, има дете и прекрасно жилище, и съвсем не прилича на някой от оцелелите след Великия преход, а сега не е нищо повече от едно парче месо върху циментена маса.
	— Като стана дума за месо, какво има за вечеря?
	Тя го отблъсна и го перна с хавлията.
	— Ооо, как можа да кажеш това? Не мога да повярвам, че го чувам от теб.
	— Какво? Какво? — измърмори Карп, отстъпвайки крачка назад. — Чакай, какво искаш? Съжалявам, че са убили приятелката ти, но…
	— Не ми беше приятелка.
	— Окей, съжалявам, че са убили твоята позната. Какво да направя, да бъда цяла година в траур? Да си скубя косата? Ако правя това, ще се парализирам след една седмица, а и ти също. Хората ги убиват и понякога, не много често, те са хора като нас. Единственото, което можем да направим, е да намерим негодника, който е извършил убийството, и да направим необходимото, за да не извърши пак това престъпление. Това променя ли нещо? Не, на негово място изникват други. Подобрява ли се с нещо положението? Не, с всяка година става малко по-лошо. Безцелно е и глупаво, но ние продължаваме да си вършим работата, защото това е нашият занаят. Ние сме професионалисти.
	— Какво искаш да докажеш, Спиноза? — сопна се Марлийн.
	— Не искам да доказвам нищо — въздъхна Карп. — Просто ми е неприятно да те виждам такава. Ставаш кисела за това, че всичко е толкова загубено и внасяш настроението си вкъщи, а накрая си изкарваш всичко от мен.
	— А от кой друг? Но да, имаш право! Сгреших. За миг загубих абсолютния контрол, който имаш право да очакваш. — Тя се плесна два пъти по лицето. — Ето така! Имах нужда от това. Сега мога да ти приготвя вечерята както трябва…
	— Хайде, Марлийн — въздъхна той, — недей да…
	— … докато удостояваш дъщеря си с четиридесет и шест минути бащинско внимание като по договор. — Тя се отдалечи с вдървена като на робот походка. Тракане на кухненски съдове. Карп взе бебето, което се нуждаеше от смяна на дрехите, спешно. Прекрасен ден.
	Вечеряха в атмосфера на хладна коректност. Тъкмо разчистваха масата и Карп се мъчеше да измисли някаква магическа формула, която да ги избави от брачния ад, когато телефонът иззвъня.
	Той вдигна слушалката. Глас на жена:
	— Какво смяташ да правиш с него? — Гласът беше такъв, че тя беше или пияна, или упоена от наркотик.
	— Съжалявам, с кого говоря, моля? — попита Карп.
	— Аз я убих. Аз я убих. Аз го пуснах и той я уби…
	Гласът на жената премина в хленч. После по лилията се чу висок шум, сякаш телефонът беше хвърлен срещу нещо твърдо, последван от плач й нови шумове от чупене и трошене, уловени от оставената без внимание слушалка. Карп затвори телефона.
	— Кой беше? — попита Марлийн, забелязвайки странния израз върху лицето на мъжа си.
	— Не знам. Мисля, че имаше връзка със случая Уайнър. Някаква жена твърди, че е виновна за това, че е развързала ръцете на Ръсъл.
	Марлийн побледня и седна върху едно кухненско столче.
	— О, по дяволите, трябва да е сестра й. Юристката, за която съм ти говорила — тази, с която бях обядвала, когато се запознах със Сузън. Ръсъл трябва да е някой от пуснатите от затвора, които са длъжни да се явяват периодично пред нея. Фактически, Боже мой, мисля, че този беше човекът, за когото тя говореше, когато обядвахме. Имаше някакво особено първо име, нали? Фоли? Моси?
	— Хоси Ръсъл.
	— Да, Хоси. О, Боже, какъв кошмар! Клетата жена!
	Карп прегърна жена си и не каза нищо, а този път тя се вкопчи в него стръвно.


	— Кой е този човек Кербусян? — попита Роулънд Хъркейни. — И защо Карп е ходил при него тази сутрин?
	Барни Уейн и Джо Френджи не знаеха, нито особено се интересуваха за това след такъв дълъг ден. Що се отнасяше до тях, случаят с убийството на Ерсой беше ясен. Човекът беше в ръцете им. Отношенията на Хъркейни с Карп си бяха негова работа и, доколкото искаха да направят нещо повече за Роулънд, виждайки какъв симпатичен и разбран човек е, все пак имаха и своите собствени грижи и намерения. Уейн погледна многозначително часовника си. Френджи стана от мястото си и погледна навън през прозореца на офиса на Роулънд към сгъстяващия се здрач.
	— Защо не попиташ Карп? — отвърна Френджи.
	Роулънд каза:
	— Питах го. Преди една минута говорих с него по телефона. — Докато го казваше, Роулънд не беше в състояние да потисне самодоволната усмивка, която се беше появила на лицето му. Той, разбира се, беше научил за сутрешната експедиция на Карп от шофьора, детектив, по полицейската клюкарска система на _Сентър Стрийт_, към която беше добре включен. Това, че по този начин се беше почувствал свободен да се обади на номиналния си шеф у тях няколко часа по-късно и да го измъчва, искайки информация, му беше доставило значително удоволствие.
	Роулънд продължи:
	— Ето защо искам да бъде проверен. Според Карп, той е някакъв арменски политикан. Той твърди, че Томасян имал оръжия, защото се занимава с такава дейност.
	— И ти вярваш на тази глупост? — попита възмутено Френджи.
	— Няма значение на какво вярвам. За съдебните заседатели една такава история е приемлива. За нас е важно да разберем дали това е истина и освен това дали Кербусян се е замесвал в някакви подозрителни дейности. Като говорим за това, нека кажа, че според Карп Кербусян знае нещо за малкото съкровище на жертвата.
	— Например…? — попита Уейн.
	— Карп не знае. Но ние трябва да разберем това. Защо вие, момчета, не отскочите до _Ривърдейл_ и да разберете каквото можете за този човек?
	Лишено от ентусиазъм мърморене, изразяващо съгласие от страна на двамата детективи.
	— Другото нещо — продължи свръхспокойно Роулънд, — какви са последните новини от приятелката?
	Френджи извади бележника си.
	— Ето какво, открихме жена, която отговаря на описанието и която е слязла от самолет в Сан Франциско, наела е кола от _Херц_ с кредитна карта на името на Габриел Аванян. На следващия ден стигнахме до талони от кредитната й карта в Сан Луи Обиспо, няколко магазина и един мотел. После намерихме талони в Дизнилънд, Хънтингтън Бийч, Мотърей и Сан Франциско. Изглежда, че е на почивка.
	Уейн каза:
	— Не знам. Дизнилънд: възможно е да се интересува от Мики.
	— Да, или от терористично нападение срещу някой турски павилион — додаде Френджи. — Мисля, че трябва ние всички да отидем там, Роулънд. Бихме могли да спасим много човешки животи.
	— Много интересно. Окей, приемаме, че момичето е или прекалено невероятно хладнокръвна, или че не е замесена. Също така, ако приемем, че чете вестниците, тя не изглежда да бърза да се връща и да помогне на възлюбения си, което може да означава, че алибито не струва нищо. Във всеки случай ще ми направите ли една услуга? Нека я подберем, когато се върне. Просто за да бъде всичко наред.
	Френджи отбеляза нещо в бележника си. _За да е всичко наред. Подбираме приятелката. Ще стане скоро. Тя наближава лимита на кредитната си карта._


	На следващия ден Карп отиде в офиса на доктор Хъдзън за артроскопията. В коляното му беше инжектирана пълна доза упойка, но въпреки това той чувстваше как вибрациите от инструментите се предават чак по гръбначния му стълб, информирайки го, че някой работи в живата му плът. Целият изтръпваше.
	След процедурата доктор Хъдзън беше характерно безцеремонен: тежко увреждане на хрущяла, абразия на костта, хронично възпаление на синовиалната торбичка. Всичко това трябва да се оправи, и то скоро. Двамата се споразумяха за операция.
	В потиснато настроение Карп беше отведен на мястото на следващата му среща, която беше с Милтън Фрийлънд в офисите на Обществото за правна помощ на _Ленърд Стрийт_. Офисите бяха, както трябваше да се очаква, доста мизерни, за да хармонират на клиентелата, но Карп забеляза, че Фрийлънд беше заменил Дора, старата секретарка на Том Пагейноу, с лъскав нов модел. Карп беше въведен в офиса. Фрийлънд беше с жълта връзка и жълти тиранти и с добре нарисувана фалшива усмивка. Карп се настани в един неудобен дървен стол за посетители, без да бъде поканен.
	— Имаме проблем, Милтън — започна той без предисловие.
	— О? Какъв е проблемът, Бъч?
	— Ами, по-точно номерът, който ти изигра на Тони Харис във връзка със случая Девърз, но…
	— Не съм виновен за това, че хората ти не познават законите — прекъсна го Фрийлънд.
	— Но — продължи Карп, — но аз просто искам да се споразумеем с теб в самото начало, за да бъдем сигурни, че добрите колегиални отношения, които моят офис имаше с офиса на Том, ще продължат.
	— И какво беше това, кажи ми, моля те? — Фрийлънд се усмихваше самодоволно. Според него Карп беше затруднен и това му харесваше.
	— Известно отношение. Известно разбиране на формалното съперничество. Ние не нарушаваме думата си. Не внасяме несериозни неща в съда. Аз не затварям неоснователно никого, за да го махна от главата си, нито приемам изфабрикувани доказателства. Не можеш да говориш за расизъм и полицейска бруталност, когато нищо такова не съществува…
	Фрийлънд се засмя високо, неприятно.
	— О, моля те, дръж се сериозно. Още малко и ще ми кажеш, че всички, срещу които образувате процес, са _наистина_ виновни.
	— Не. Но ще ти кажа, че ако водя процес, _вярвам_, че са виновни.
	— А какво ще кажеш за Моралес? — попита Фрийлънд с презрение. — Вярваш ли на цялата тази глупост?
	Карп почувства гадене и с усилие се въздържа да не въздъхне.
	— Между нас? Не, и не съм искал да кажа, че понякога не сме бъркали. Но съществува един добър пример. Ако Том все още беше тук и видеше Моралес, щеше да ме извика, да ме направи на нищо, а след това двамата щяхме да изправим случая по някакъв начин.
	— Какъв _начин_?
	Карп погледна строго самодоволната дребна физиономия и потърси нещо, което съвсем сигурно не можеше да се открие по нея.
	— Хипотетично ли питаш — полюбопитства той кротко — или искаш да намериш някакъв изход?
	Като че ли за момент Фрийлънд мислеше върху това облегнат назад във въртящия се стол, с крака на бюрото, загледан в ъгъла на тавана, като тракаше с един молив.
	Най-накрая той обърна лицето си към Карп:
	— Всъщност не. Не ми трябва да намирам някакъв изход. Имаме намерение да оскандалим публично твоя господин Бъргмън и така да постъпваме при всички случаи, когато се отправят фалшиви обвинения срещу невинни хора. Особено когато става дума за дела за убийство. И особено когато вашите ченгета са хванали както им падне някой нещастен негър или полуиспанец. А от това, което виждам, даже през краткото време, откакто съм тук, тези случаи са много. И това убийство в _Уест вилидж_ — тялото даже не беше изстинало, когато дотътриха някакъв нещастник от някаква маза и му лепнаха обвинение. Не става така, Карп! И не трябва да продължава така. Въобще не ме интересува как и върху какво сте се споразумели с моя уважаван предшественик.
	— Речта ти не беше лоша, Милтън — започна Карп, — но, позволи ми да ти обърна внимание върху една разлика между Моралес и убийството на Уайнър. По всяка вероятност Моралес не е извършил убийството. За Ръсъл няма съмнение, че е убил. Това според мен е важно.
	— О, моля те! Пак нещо, повлияно от расова омраза. Намушкана е бяла жена и веднага се хваща първата попаднала подръка чернилка.
	— Е, добре, след като вече сме навлезли в тази тема, предполагам, че няма да отидеш на признаване във виновност по първия пункт на обвинението срещу Ръсъл.
	— Пледирам за невинност.
	Карп се изправи бавно на крака и погледна Фрийлънд, както би погледнал нещо залепнало към обувката си. Каза сухо:
	— В такъв случай, господин адвокат, ще се видим в съда.
	Запъти се към вратата, но Фрийлънд подхвърли бързо:
	— Почакай една минута! Искаш да кажеш, че ти ще се занимаваш с Ръсъл? — Бледото му лице бързо се промени. Какво беше това? Страх, вълнение, възбуда?
	Карп не можеше да бъде сигурен. Сви рамене:
	— Да, така се е случило. Защо?
	— Няма нищо. Случаят е пълна нелепост. Ще бъдеш бит. Е, добре, може би наистина ще се видим в съда.
	Карп прекоси малкия офис, но на вратата се спря.
	— Кажи ми — изгледа го той. — Любопитен съм. Ти се интересуваш от победата, нали така? Искам да кажа, че главно това те интересува, че това за тебе е игра, която искаш да спечелиш?
	Фрийлънд изпухтя.
	— Искаш да кажеш, че за теб е по-различно? Какво, по дяволите, правим тук тогава? — Той посочи с ръка мръсния офис. — Играем си на шикалки?
	Карп остави това без внимание.
	— В училище ти не си участвал в никакви игри, нали? — попита той кротко.
	— Не. Защо? — Фрийлънд изглеждаше истински учуден на този въпрос.
	— Просто ми е любопитно — отвърна Карп и излезе.


	Той се върна в офиса си, прекара остатъка от сутринта с обичайната си работа по книжата и се канеше да прекъсне, за да обядва, когато му се обадиха по телефона. Беше Тони Челъм, ръководителят на дневната смяна. Карп го изслуша с растящо недоверие.
	— Почакай малко, Тони, Ръсъл иска какво?
	— Иска си синята риза. Накарахме го да се подпише за вещите си, нали разбираш? И той казва: „Къде ми е синята риза? Няма да подпиша, преди да си я получа.“
	— Боже Господи! Ами дали не си е поискал и ножа, с който е извършил убийството?
	Силен смях.
	— Не, но си помислих, че може би има нещо нередно с тази риза. Казва, че била у ченгетата в Шесто. Затова ти позвъних.
	— Отлично, Тони. Окей, ето какво искам да направиш. Свържи се с Чарли Симела в Шесто. Накарай го да вземе ризата. Вкарай Ръсъл в единична килия. Покажи му ризата и кажи: „Тази ли е синята риза, за която молиш, Ръсъл?“ Нека я опипа, помирише, каквото си ще. Ако каже _да, моя е_, просто кажи нещо като окей, но ще трябва да я задържим известно време — ще ти я върнем. След това излез. Не казвай нищо друго, никакви въпроси, нищо. Направи необходимото всичко това да бъде разбрано от Чарли. След това двамата елате тук и тогава ще направим нашето изявление.
	— Окей, разбрано. Започвам веднага.
	Един час по-късно Карп наблюдаваше как двамата офицери подписват изявлението в смисъл че Хоси Ръсъл е посочил ризата като своя, докато присъстващите наоколо не спираха да си въртят очите.
	— Знаете ли какво, момчета — каза Карп, — това е, поради което тази работа представлява такова предизвикателство — състезаваме се по интелигентност с доктор Мориарти.


>	9.

	Хари Белоу се разхождаше по нощните улици на _Алфабет Сити_, тази част от Манхатън, където авенютата не носят имена на велики хора или събития, а букви от азбуката, като че ли би било неподходящо да бъдат наименувани на нещо достойно за възхищение. В Ню Йорк има множество предградия, които са познавали и по-добри дни — _Харлем_ и _Бедфърд-Стюйвизант_ някога представляваха горди квартали на средните класи — но _Алфабет Сити_ беше построен като предградие и не беше отбелязал видим напредък. Той съдържа един до друг наредени блокове, пететажни сгради без асансьори, с противопожарни стълби и вентилационни шахти. По мрачните авенюта се виждат кръчми, магазини за продажба на алкохол, евтини мебели и дрехи, фризьорски салони, църкви на петдесетници и всичко останало от икономическата система на бедността, всички те със спуснати щори и надеждно заключени за през нощта.
	През шестдесетте години десетки хиляди млади хора наводниха Ню Йорк, търсейки приключения и весел живот, и естествено бяха привлечени от прочутия художествен анклав на _Гринидж Вилидж_. Те бяха закъснели фатално с тридесет години, наемите бяха по-скоро като за покровители на изкуството, отколкото за самите артисти и приятелите им. Затова те се придвижиха на изток, избутвайки възрастните украинци и така беше роден _Ийст Вилидж_. Там децата на средните класи можеха да живеят в поносима мръсотия и мизерия, да вземат наркотици, да прихващат венерически болести, а някои от тях да творят музика и изкуство.
	Въпросът къде свършва _Ийст Вилидж_ и къде започва _Алфабет Сити_ вълнува само търговците на недвижими имоти. За едно ченге като Белоу, съществуването на междинна земя като тази, между дребните измами и тежките случаи, означаваше главно, че това беше място, където децата на данъкоплатците в търсенето на силни усещания бяха особено много изложени на опасността да бъдат убити.
	През последната седмица Белоу непрекъснато беше обикалял улиците в среднощните часове. Това той правеше след цял ден работа в качеството си на частен детектив на Марлийн Чампи при най-различни случаи. Не му трябваше много сън и нямаше любими занимания, освен тези с Луси Карп, която не можеше да му бъде подръка в ранните часове.
	Сега той търсеше един черен мъж на средна възраст, мъжа, който се беше обадил на 911 в един и петдесет и осем в една вечер преди около месец и беше казал: _На Пета улица до авеню А има труп на жена_. Когато операторът го беше помолил да му съобщи името и номера си, той беше извикал силно: _Чухте ме. Пета и А._ и беше прекъснал разговора. Белоу беше слушал записа много пъти. Произношението беше безкрайно далеч от нормалното. Всички думи бяха неправилно произнесени. Подобно изкривяване се среща много рядко при по-младите хора. Човекът сигурно беше на повече от петдесет години.
	Белоу беше обходил всички къщи от двете страни на _Пета улица_ между _Авеню А_ и _Авеню В_ и беше останал с празни ръце. На _Пета улица_ много, много пъти no comprende*. Белоу разбираше достатъчно испански, за да му стане ясно, че нещо се крие, но недостатъчно, за да се опита да го изкопчи. И така, той продължи разходката си по нощните улици. Купуваше цигари и кафе от кръчмите. Зазяпваше се след важно разхождащите се guapos красавици. Беше учтив даже повече, отколкото трябва с жените.
	[* No comprende — не разбирам. — Б.пр.]
	Много скоро хората свикнаха с него и когато разбраха, че дребните им мошеничества не го интересуват, почти забравиха за него. Беше станал невидим. Това му се удаваше, чувстваше се невидим.
	Тази нощ Хари Белоу пресича _Авеню А_ и си взема чаша отлично кафе с пура. Чете _Дъ Нюз_. Другите трима мъже на това място, двама пуерториканци и един доминиканец, бъбрят, пушат, четат _Ел Диарио_. Две курви влизат за бира, пускат леки шеги и излизат, вдигайки силен шум. Възрастен черен мъж в тъмнозелени работни дрехи влиза, купува кутия _Камел_ и вестник. Когато човекът си поръчва, Белоу сваля вестника си. Разговорът на испански прекъсва за малко.
	Черният мъж излиза. Белоу, без да каже дума, става и се понася след него. Черният мъж е на възраст между шестдесет и седемдесет, той върви вдървено, но раменете му са изправени, гърбът също. Той влиза в една сграда на _А_, недалеч от _Седма улица_. Белоу влиза след него. Мъжът чува стъпките му след себе си и се обръща уплашен. Белоу показва значката си и казва:
	— Кажи ми за момичето. Как умря.


	Марлийн каза:
	— Той каза, че са се смеели?
	— Да — каза Белоу. — Голям смях. Крясъци. Приятно пътуване. Нещо такова. Двамата, които е видял над парапета.
	Бяха в нейния офис и Белоу й разказваше какво беше научил от Уилиъм Брейнтрий, шестдесет и четири годишен, работник, който, когато се е връщал вкъщи, след като е бил на смяна в една местна подстанция, за малко не бил ударен от падащото тяло на млада жена.
	— Не, не е могъл да ги идентифицира — продължи Белоу, изпреварвайки както обикновено въпроса й. — Видял е само силуети. — Пауза. — Проблемът е трудно решим.
	Марлийн правеше усилие да следи мисълта му.
	— Ами, Хари, знаеш ли кой го е направил?
	— О, да. Ще има някой, който да е видял. И ще ми каже. — Той стана и напусна.


	Вече минават седмици. Лятото е в разгара си, в града е горещо и географски грамотните нюйоркчани се досещат, че не са в по-различно положение от хората в Мадрид и Неапол. След като нямат възможност да наблюдават корида и така да се разсейват, бедните не могат да прекарват непоносимото лято като достопочтените мадридчани и поради това подражават на традиционната неаполитанска практика, като се стрелят и мушкат един друг.


	Случаят на Лени Бъргмън срещу отвратителния Емилио Моралес се срутва със скандал. Съдията чете конско евангелие на Бъргмън. Карп се превръща в жертва на публично оскандаляване от страна на областния прокурор, който има възможност да прибегне до някои изключително груби думи и изрази, които е колекционирал в продължение на години. _(Що за бардак управляваш, Карп? Ако не можеш да надзираваш хората си, може би ще е по-добре да намеря някой, който може!)_ Карп приема това спокойно, както приема спокойно повечето неща в последно време. Убеден е, че никога няма да се възстанови след операцията, която очаква. Все пак той подготвя случая срещу Хоси Ръсъл за разширения състав на съдебните заседатели и успява да получи обвинението.


	На Луси Карп й поникват две зъбчета. Не се чувства добре. Сънят е прогонен. Отчаяна и тайно, Марлийн натопява една кърпа във вино със захар и я набутва в малката уста на Луси. Ефектът е магически. Марлийн решава да не мисли за това как мозъчните клетки на дъщеричката й ще загиват на цели армии; за това, което Карп непременно ще каже, ако разбере.


	Емилио Моралес се завръща при своите хора, които не го посрещат с голям ентусиазъм. Народната република на _Източна сто и дванадесета улица_, за разлика от щата Ню Йорк, не е отменила смъртното наказание, Моралес е намерен в една слънчева сутрин между кофите за смет с два в главата. Започва ново скучно разследване на убийство.


	Френджи и Уейн се занимават колкото могат по-малко по случая Томасян. Сезонът на убийствата е в най-големия си разгар и те са много заети. Посещават метресата на Мехмет Ерсой, от която научават, че покойният турчин е бил голям прахосник, нищо изненадващо в тази информация, научават също, че Саркис Кербусян е точно това, което изглежда, че е, богат арменец, колекционер на произведения на изкуството, без очевидни връзки с престъпния свят. Арам Томасян гние в затвора. Габриел Аванян е все още между безследно изчезналите. След приключване на лимита на кредитната й карта, така и не се е върнала от Калифорния. Полицията я търси с по-малко усърдие отпреди.


	Гери Стоун, сестрата, колабира в деня след убийството на Сузън Уайнър. За кратко време е хоспитализирана и освободена, натоварена с успокояващи лекарства, които забравя да пие. Външният й вид е занемарен, работата й куца. Шефът й й предлага да вземе по-голяма отпуска по болест. Тя се върти из съда, като мърмори, а понякога изпада в ярост за дреболии.


	На _Пета улица_ през август около полунощ измъчват жена. Тя пищи, а тежките удари се чуват в тъмнината и се смесват с останалите звуци на влажната лятна нощ — испанска музика от големите радиоапарати, изнесени на малките веранди, пънк и хеви метал и салса от откраднати стереоуредби, вой на коли, крясъци на деца, които са се задържали повече от нормалното на улицата, разговори на висок глас на малки групи мъже, които търгуват с наркотици, жуженето от хиляди телевизори. Това не беше необичайна прибавка към лятната симфония на _Алфабет Сити_. Никой не извика ченгетата.
	По-късно през тази нощ от _Пета източна улица_, номер 525, се появиха двама мъже, носещи дълъг вързоп, омотан в мръсно зелено одеяло. Те преминаха половин блок на запад и стигнаха до един строеж на _Авеню А_, като псуваха неудобния за носене товар и го хвърлиха безцеремонно на земята до някаква синя кола. После се отдалечиха. Вързопът се раздвижи леко и отвътре се чу слаб стон, но никой не обърна внимание.


	— Лошо е — измърмори Мими Келърмън, подавайки на Марлийн една снимка 8/10. — Направена е в Сейнт Вий, когато са я прибирали.
	Келърмън беше между четиримата адвокати на Марлийн в отдела за сексуални престъпления, крехка жена с къдрава коса и твърд поглед. Ако тя кажеше, че нещо е лошо…
	Марлийн погледна. На снимката се виждаше жена, гола от кръста нагоре. Беше лошо и Марлийн за миг си спомни за нейната _Джейн Доу_. Лицето на жената представляваше огромна рана, но нещо по-лошо от това, беше намачкано като изтърбушена консервена кутия от бира: орбитите на очите и скулите бяха смачкани, носът сплеснат, зъбите набити навътре, челюстта строшена. Рани покриваха горната част на тялото й, а върху едната гърда зееше дупка със съсирена кръв. Над дупката неприлично ухилена се виждаше малка татуировка, изобразяваща череп с червена роза между зъбите.
	Марлийн захвърли снимката на масата.
	— Без съмнение и сексуална активност?
	Келърмън прочете от една страница в една папка:
	— Изнасилена многократно и содомизирана, силни разкъсвания на вагиналната и аналната тъкан, вътрешен кръвоизлив, предмети, насилствено вкарани във вагината и ануса…
	— Какви предмети?
	— Един момент… в ануса — гумена ръкохватка от дръжката на кормило на мотоциклет. Във вагината — нагъната пластмасова карта, нещо като кредитна карта. Хубаво, а?
	— Възхитена съм. Предполагам, че е уредена аутопсия. Кой се занимава с това?
	Келърмън я погледна озадачено.
	— Каква аутопсия? Тя е жива.
	Неприятно чувство на гадене се надигна в стомаха на Марлийн и тя почувства как по челото й избива пот. Това, че измъчената плът от снимката все още продължаваше да бъде уязвима за болка, изглеждаше по-голямо зло от простото убийство.
	— Как е тя? Може ли да говори?
	— Не, още е в безсъзнание. Не че ще може да каже нещо — той доста е повредил устата й.
	Марлийн вдигна отново снимката.
	— Господи! Трудно може да се повярва, че някой е оцелял след такова нещо. Дупката в гърдата е колкото юмрука ми.
	Келърмън отново се загледа в папката си.
	— О, това, това е най-малкият й проблем. Изглежда ужасно, но е повърхностно в сравнение с уврежданията по главата и лицето. Както изглежда, той е отхапал нещо от нея.
	— _Отхапал?_ И това беше къде, _Алфабет Сити_?
	— Да, фактически. Защо?
	— Защото го е правил и преди. Една _Джейн Доу_, само че тогава я е хвърлил от покрив, след като я на дъвкал. Не _той_, трябва да кажа _те_, Хари намери човека, който се е обадил за _Джейн Доу_ и той е видял как двама души я хвърлят от покрива. Като стана дума за това, имаме ли идентификация за тази жена?
	— Не съвсем — каза Келърмън. — Била е гола под одеялото, в което са я намерили. Но, ъъ, тази кредитна карта? На нея е имало име. — Тя го прочете бавно. — Габриел П. Аванян. — После изведнъж се сепна: — Марлийн, защо устата ти е отворена?


	— Да, Марлийн — въздъхна Карп. — Аз наистина мисля, че е ужасно, но за щастие какво мисля _аз_ не е от значение. Утре постъпвам в болницата. Ще лежа и ще се държа за живота колкото мога. За арменците може да мисли някой друг.
	— Не ми е приятно, когато търсиш съчувствие — смръщи се Марлийн, като се изправи и отиде до прозореца на офиса, — особено когато става дума за някаква дребна операция. Ами аз? Мислиш, че е удоволствие да бъда сам родител за не знам колко дълго време? Не мога да разбера защо просто не си останеш вкъщи.
	— Вече обясних това, скъпа — изрече той, мъчейки се да обуздае раздразнението си. — Започвам процеса срещу Ръсъл. Докато той трае, мога да си стоя в офиса. Мога да намеря някой, който да ме носи нагоре по стълбите и да си вземам почивки.
	Марлийн стисна зъби и се обърна, за да го погледне, готова да го направи на нищо, но нещо в погледа му я накара да се спре. Дали това беше _страх_? Карп не се страхуваше от нищо. Беше твърд, непоклатим, не се променяше. Тя беше глупачката, която ставаше жертва на неприятни мисли. Прилив на съчувствие обля сложната структура, която тя беше издигнала като лъже модерна жена, с цел да поддържа _отношенията_ в релси и за да предпази себе си от стъпкване. Направи крачка към него и докосна ръката му. Той стисна пръстите й почти до болка. Двамата останаха така в мълчание няколко минути, докато шумовете на работния ден нахлуваха през стъклото на вратата.
	Карп прочисти гърлото си и заговори отново за това, което тя беше открила, като че ли не се беше случило нищо важно.
	— Мисля, че това нещо, тази жена може да помогне, но да се свързва то със случая Томасян е спекулация, която пренебрегва фактите. Глупаво е да се свързва този изнасилвач с едно политическо убийство…
	— Но ние сме съгласни, че това прилича все по-малко на истинско политическо убийство — възрази Марлийн. — Томасян е жертва на монтаж. Гледай, кое е голямата аномалия в този случай? _Парите._ Откъде са дошли парите? Изнудване? Може би Ерсой е познавал някой с пари, който се е занимавал с брутален секс. Жертвата решава, че убийството е по-евтино, отколкото вечното плащане. Убиецът решава да натопи Томасян. Той знае, че Томасян има алиби и затова му трябва да удари и приятелката. Но тя побягва. Когато й се налага да се върне, може би защото е останала без пари, те я хващат и постъпват с нея както с _Джейн Доу_.
	Карп размаха ръка.
	— Марлийн, спри! Ти не знаеш нищо от това. Даже ако един и същ човек е нападнал Аванян и другото момиче, пак нямаше да има нищо достатъчно ясно, както ти самата мислеше преди малко. Няма нищо друго солидно, което да свърже случаите от _Алфабет Сити_ с Ерсой.
	— Тогава тя защо е изчезнала? — попита Марлийн, разгорещявайки се донякъде. — Защо е напуснала града веднага след убийството? Като приятелят й е обвинен за престъплението? Не може просто да е решила да отиде на почивка и да не знае това. Този случай задейства всички новинарски емисии. Тя е духнала не без причина, Бъч.
	— Окей, Марлийн, права си — съгласи се Карп отегчено. — Всичко това е голяма работа. И така, какво смяташ да предприемеш? Докъде ще стигнеш? Доникъде. Роулънд ще ти се изсмее в лицето, ако му споменеш за тази връзка. — После, като забеляза все по-намръщеното й лице, той реши да изчака, за да спечели време. — Гледай, нека обсъдим още веднъж сюжета. Какво знаем като установени факти? — Той започна да пресмята върху дългите си пръсти. — Първо, Ерсой е убит. Второ, той има огромен куп пари в една кутия. Трето, алибито на Томасян изчезва след престъплението. Четвърто, една жена, която _може би_ е Габриел Аванян, е зле малтретирана. Пето, друга, неидентифицирана жена е хвърлена от покрив, като единствената връзка с Аванян е, че и двете са били нахапани. Какво друго? Окей, това, разбира се, не е факт в нормалния смисъл, но аз съм почти сигурен, че Кербусян ме е лъгал, когато ми каза, че не знае нищо за парите на Ерсой.
	— Все още не разбирам защо това да не може да бъде нещо сексуално.
	— Прекалено много секс присъства в мислите ти, Марлийн — изсумтя Карп, като се озъби, — и не ми казвай колко често си била права, когато е ставало дума за сексуални истории. Искаш да знаеш как бих постъпил аз? Бих открил откъде са дошли парите. И кой е убил тези жени.
	Марлийн не обичаше да слуша лекции от Карп и това беше една от причините, поради които тя в миналото беше маневрирала, за да се изплъзне от прекия му надзор. От друга страна, тя му беше досаждала достатъчно с нейните собствени лекции и гледаше на тази страна от техния брак като на неизбежен резултат от това, че двама адвокати по-скоро в буквалния смисъл, отколкото в преносния, си разменяха удари и си оказваха внимание от всякакъв вид най-редовно. Също така за нейна чест тя можеше да види през мъглата на семейната обвързаност основанието в това, което той казваше. Предпочитаният от нея подход си оставаше твърде романтичен.
	— Окей, как ще подходиш към паричната страна на въпроса? — предизвика го тя. — Кербусян?
	— Не, той е изключително хлъзгав и трудно уловим. Бих изследвал връзките на Ерсой. Турците в ООН. Местата, които е посещавал редовно.
	— Не е ли имало някаква приятелка? — попита Марлийн.
	— Ъхъ, приятелката е полупрофесионалистка. Според сведенията на Уейн и Френджи, Ерсой е бил само един от редовните й клиенти. Но като мисля за това, не мога да си спомня досега някой да е правил справки в ООН. Искам да кажа, защо им е трябвало да проверяват, след като вече са имали човека в ръцете си?
	— Слушай — каза тя, след като поразмисли малко, — не се ядосвай, но цялата работа започва да изглежда много, много объркана. При предположение, че моите случаи са по някакъв начин свързани с Томасян — не, не ме гледай така, аз изказах предположение — защо аз и Хари да не побутнем това-онова около случая Томасян, докато ти безделничиш в болницата? Може би ще трябва да прескочим до ООН и да видим дали не можем да се доберем до нещо.
	— Не, но ти ще го направиш така или иначе. Но наистина ли мислиш, че един дипломат се е въртял из _Ийст Вилидж_ и че е хвърлил едно момиче от покрив и е направил на каша друго?
	— Е, що се отнася до това — каза Марлийн весело, по-скоро мислех за дипломат, който е платил, за да бъде свършена тази работа. Хари вече знае кой е постъпил така с жените.
	— Какво? _Кой_ е бил?
	— Засега Хари не иска да каже — отговори тя.
	— _Не иска_ да каже? Какво, по дяволите, означава това? Защо досега си мъчихме мозъците, след като той вече е стигнал до убиеца?
	Марлийн вдигна рамене.
	— Това, което Хари знае, и това, което ти можеш да изнесеш пред съда, са различни неща.
	— Що за изявление е това, Марлийн? Ако той разполага с доказателства, достатъчни за идентифициране на убиеца, той трябва да ни ги представи, за да видим какво можем да направим. Не е негова работа да дава оценки. Или може би говорим за мистичната му интуиция?
	— Хайде, Бъч. Това е Хари. Знаеш, че той си има своите малки методи.
	— Окей, прекрасно — измърмори Карп кисело. — Върши си твоята работа. Гледай Роулънд да бъде непрекъснато информиран, окей?
	— Ти си разстроен — каза тя малко безсмислено.
	— Не, не съм. Да, така е. Мисля, че по тази причина бързам толкова много със случая Ръсъл. Всичко е ясно. Той го е извършил. Хванахме го. Ще го осъдим. Това е като студен душ след цялата тази гадна арменска история.


	След като Марлийн си отиде, Карп погълна две малки бели хапчета. Откакто се беше уговорил за операцията, беше станал по-щедър към себе си по отношение на кодеина. Мислеше, че ако попрекали малко няколко дни, няма да се превърне в закоравял наркоман, и имаше желание срещу известно замъгляване на съзнанието да получи по-голяма подвижност — това и прекъсване на безспирната болка и раздразнението, което тя причиняваше.
	През последвалия половин час през тялото му пропълзя приятна безчувственост. Той подписа някои книжа и след това, когато нервността му се усили, слезе до офиса на Рей Гюма, за да поговори за някои неща, които искаше да се свършат, докато е в болницата.
	— Че какво, изглеждаш щастлив — забеляза Гюма, когато Карп влезе в стоманено-стъкления кафез, който служеше за офис. Рейни, ченгето, също беше там. Слушаха магнетофонен запис. Гюма изключи устройството, а Карп се отпусна тежко в едно свободно кресло.
	— Рейни, мисля, че трябва да го накараш да се изпикае в едно шише. Мисля, че източва от доказателствения материал.
	— Имам рецепта — каза Карп с достойнство.
	— Така се започва — каза Рейни. — По-нататък следва грабеж на стереоуредба на кола и златни верижки. Имаш ли вече някакво прозвище?
	— Да, Бъч Сакатия. Каква беше тази лента?
	— Мислите на председателя Джоуи. Това получихме от подслушвателно устройство на телефона на Кастелмайоре — относно убийството на двамата Виаченца. Искаш ли да чуеш? Много е интересно, ако си любител на глупави мръсни приказки.
	Карп даде знак, че е съгласен. Гюма върна лентата. Докато тя се превърташе с шум, той каза:
	— Окей, тук ще чуем как той говори с малкия Сали Болано, който е, така да се каже, човекът, който на този етап оправя бакиите на фамилията. Намерили са друг човек, който се занимава с това, когато не им е необходима неговата помощ. Проблемът е в това, че Лу Виаченца, по-големият брат, беше човек, сполучил в живота. През последните години той е свършил доста много добра работа за фамилията Болано и Джоуи се е погрижил да бъде убит, без да съгласува това с фамилията. И така, Джоуи трябва да покаже, че направеното има връзка с бизнеса, а не че примерно се е ядосал и ги е убил.
	— Разбирам — кимна Карп. — Това е най-важното нещо в цялата работа.
	— Ясно ти е — каза Гюма, — да не говорим за това, че той трябва да обсъди този проблем, без в действителност да излезе напред и да каже каквото и да е, заради което би могъл да бъде подведен под отговорност. Поне той така си мисли.
	— Според тебе те знаят, че има някакво подслушване?
	— В противен случай биха били глупаци — отвърна Гюма и включи магнетофона.
	_Първият глас беше на малкия Сали Болано, носово ръмжене._
	— _Е, и какво, Джоуи, не знаеш как действаме? Откога, по дяволите, вършиш тази шибана работа, Джоуи? Отговори ми на това!_
	— _От доста дълго време, Сали. — Този глас беше нисък и недоволен: Джо Касълз._
	— _Значи е трябвало да си по-добре осведомен, така ли е? — продължи гласът на Сали Болано._
	— _Нека ти кажа нещо, Джоуи: Донът не знае нищо за това, сигурен съм. Колкото и да е стар, той разбира, че на всяка цена трябва да получи задниците ви на поднос. Така че, както казвам, това нещо трябва да се оправи. Окей, жените, децата, за тях трябва да се направи нещо. Разбираш какво казвам, Джоуи? От твоя шибан джоб. Не от моя шибан джоб. Не от шибания джоб на Дона. Разбираш ли?_
	_Многозначителна пауза. После Джоуи каза:_
	— _Това беше бизнес, Сали. Не беше като да кажем да са паркирали в моя шибан паркинг като в собствен. Те ни играят, Сали. Те си получиха техния шибан склад до_ Озон парк…
	— _Хей! Не казах, че не е трябвало. Казах ли такова нещо? Ако зависеше от мен, върви и действай! Така стана тази работа, Джоуи. Никакви разговори, никакъв… никаква шибана дипломация. Момчетата са побеснели._
	— _Разбрах, че са побеснели негодниците — и какво, да си прережа шибаните вени? Ще направя каквото трябва с фамилията — какво ми пука? Но, повярвай, когато следващия път някой негодник ти разпори корема, няма да съм видял нищо, няма да съм чул нищо, няма да направя нищо и нищо не ме интересува, ясно?_
	— _Хей, ако говориш по този начин, Джоуи…_
	— _Хей, стига с тези глупости, Сали, вече треперя. И така, това ли е всичко? Всички ли са щастливи вече?_
	— _Не, не всичко. Никак не са щастливи заради турчина, искат да знаят, че ще издържи._
	— _Хей, остави на мен грижата за шибания турчин. Турчинът няма да направи нищо._
	— _А това, което ти каза за онази работа, те всички все още се интересуват?_
	— _Да, да, всичко е наред — почакай, искам да ти кажа нещо, Сали, гледай си твоята шибана работа и ме остави да гледам моята…_
	Карп прочисти гърлото си и се обади:
	— Задръж тук, Гум. Върни сега около минута назад.
	Гюма направи каквото беше поискано и магнетофонът възпроизведе още веднъж последните няколко изречения от диалога.
	— Каква е тази _турска_ работа? — попита Карп.
	— Партизанско име. Помислихме, че може да е Търк Минзоне.
	— Кой е…?
	— Човек на Болано, нищо специално.
	— Имаш ли чувството, че би могъл да е застрелял двамата Виаченца?
	Гюма раздвижи ръката си, обърната с дланта надолу.
	— Това не е обичайната му дейност. Той си пада по комара и мошеничествата. Все пак Джоуи е получил от него услуга, ако той е извършителят на убийството. Искам да кажа, че не ми се вярва да са му попречили някакви скрупули.
	Рейни попита:
	— Защо го наричат Търк?
	Гюма обясни:
	— Търк? Това е един израз. Казва се _Il fuma’ com’ un turco_ — пуши като турчин. Той пали цигарите една от друга, винаги в устата му има цигара. Разправят, че е угасил цигара в окото на Джули Манфредо за това, че отказал да бъде изнуден и да му плати някаква сума.
	Карп настоя:
	— Да, но той имаше предвид _турчина_, а не _Търк_. Защо трябва да прави това?
	— Няма нищо чудно в цялата работа, Бъч. Това е просто едно недоразумение поради близостта на думите, не си ли съгласен? Или какво, имаш друга идея?
	— Ъъъ, не знам. Налице е убийство, което засяга лице от турски произход.
	— Какво, убийството на онзи дипломат? Онова там на Роулънд? Мислиш, че има връзка? Но лицето, за което говориш, е жертвата. Защо Сали трябва да се тревожи за това някакъв турчин да бъде под контрол, ако той е вече мъртъв?
	— _Още_ един турчин? — попита Рейни.
	Гюма намръщи носа си и издаде напред долната си устна.
	— Момчета, хайде! Става дума за едно типично обикновено убийство, както казват вестниците. Не ме занимавайте с турци, асирийци, арменци или някакви други.
	— Може би ще проверя къде Минзоне е прекарал нощта — измърмори Рейни.
	— Сега вече цялата работа придобива смисъл — изсумтя Гюма.


	Марлийн и Хари Белоу се изкачиха с асансьора на ООН _Плаза 1_, с нищо незабележителното здание срещу големия стъклен секретариат на Обединените нации, където мисиите имаха офиси. Като повечето хора, получили образованието си в града, Марлийн беше направила ритуално посещение на това място като ученичка в пети клас и никога повече след това. По нищо не личеше, че Хари е впечатлен от това, че се намира на такова място. Движеха се в компанията на трима мъже, които говореха на неразбираем гърлен език. Доколкото се простираха познанията им, вероятно на турски.
	Вторият секретар на мисията, някой си господин Абделазиз Кълъч ги приветства със сериозна физиономия в малкия си офис, седна зад отрупаното си бюро и им посочи кресла, в които да се настанят. Той беше дребен мъж с гладко сресана назад сивееща черна коса и нервно лице. Носеше двуреден костюм, който като че ли датираше от времето, когато тези костюми са се радвали на първата си популярност. Марлийн си спомни, че беше чела, че това е било през 1937 в Истанбул и сега й беше ясно какво означаваше. Бюрото на Кълъч беше покрито с кафяви папки, вързани внимателно с червени панделки.
	Господин Кълъч не бързаше да стигне до важната част на разговора. Огромна мургава жена в строго ушит черен костюм им сервира кафето. Пиха тежката сладка течност и разговаряха за горещините и дали времето е по-горещо, отколкото в Турция, която господин Кълъч наричаше _Тюркие_, и за много от различията между двете нации. След като приключиха с това, разговорът се насочи към престъпленията въобще, към престъпността в града и най-после, след множество отклонения, към престъплението, за което ставаше дума.
	— Наистина ужасна случка — забеляза Кълъч. — Ние в мисията бяхме особено шокирани. — Той заклати бързо главата си напред-назад, за да предаде силата на шока. — Но, моля ви, вие трябва да ми кажете какво мога да направя за вас. Както разбирам, разследването е приключено. Престъпникът е в ръцете ви, така ли е?
	Марлийн беше на път да каже нещо, когато за нейна изненада на въпроса отговори Хари.
	— Да, ние действително сме задържали едно заподозряно лице, сър — поясни той, — но, за да оформим нашия случай, е необходимо да открием всичко относно жертвата на престъплението и особено да се доберем до някакви основания, обясняващи убийството. По този начин защитата не ще успее да посее съмнение в умовете на съдебните заседатели.
	Това беше най-дългото изречение, което Марлийн беше чувала някога от Хари, и тя трябваше да направи сериозно усилие, за да не го погледне със зяпнала от почуда уста.
	По лицето на Кълъч се изписа силно изумление.
	— Какво съмнение може да има? — попита той. — Господин Ерсой беше убит от арменски терористи.
	— А защо биха _искали_ да убият господин Ерсой? — попита Белоу. — Беше ли той отявлен враг на арменците?
	Кълъч се усмихна на наивния въпрос.
	— Те са терористи, господин Белоу. Мехмет беше турчин, а за тях няма голяма разлика между един и друг турчин. Човекът, когото държите в ареста, ни е добре познат. Писал ни е оскърбителни писма, пълни с обичайните провокационни лъжи.
	До известна степен изненадана, Марлийн чу собствения си глас, изразен във въпроса:
	— Какви лъжи, господин Кълъч?
	Елегантно движение на ръката.
	— Обвиняват ни за клане по време на Първата война.
	— И това не е вярно? Турците не са убивали никакви арменци?
	Той й отправи остър поглед, след което се усмихна приятелски на Белоу — коя е тази глупава жена?
	— Било е военно време. Арменците са били съюзници на враговете на турския народ. Ето защо някои са били преместени на места, където да не могат да правят пакости. Разбира се, имало е някои смъртни случаи при пътуването, но клане? Клане не е имало никакво. Много пъти най-авторитетно сме отхвърляли тези лъжи и…
	Намеси се Хари:
	— Както и да е, сър, ние повече се интересуваме от личните дела на господин Ерсой. Например, сър, доколкото ви е известно, имал ли е господин Ерсой някакви бизнес интереси в Съединените щати?
	— Бизнес? Не, той беше професионален дипломат. Не участваше в никакъв бизнес.
	Белоу вписа тази информация в един малък бележник.
	— А някакви роднини? Имаше ли господин Ерсой роднини в Щатите?
	Това наложи известно размишление.
	— Не вярвам да е имал. Беше неженен.
	— Но е имал семейство, имам предвид в Турция.
	— Знам, че имаше брат. Виден уредник на един от националните музеи и също така археолог. За други неща трябва да проверя. Съществено ли е?
	— Засега не — каза Белоу. — Имаше ли господин Ерсой близки връзки с някого от личния състав на мисията?
	— Близки…?
	— Да, близки приятели, хора, с които е бил винаги заедно в компания.
	Кълъч вдигна рамене бавно и елегантно.
	— Мехмет беше дружелюбен човек. Държеше се приятелски с всички.
	— Държеше ли дневник на бюрото си, той или неговата секретарка и ще ни бъде ли разрешено да го погледнем?
	Многозначителна пауза.
	— Да ви отговоря на въпроса. Предполагам, че е водил дневник за срещи, но вярвам, че шефът на мисията ще трябва да оторизира подобна инспекция.
	При тази забележка Хари отново надраска нещо в бележника си, но този път той погледна към Марлийн и я фиксира с погледа си, който в този момент мъничко се отклони към вратата. След това той продължи интервюто.
	— Бих ли могъл да видя списъка на всички работещи в мисията заедно с длъжностите, които заемат?
	Списъкът беше представен. Хари го прочете и започна дискусия с господин Кълъч върху този или онзи от представените лица. Марлийн се извини и излезе.


	Тя не беше сигурна откъде знаеше това, но й беше съвършено ясно какво беше поискал от нея Хари Белоу да направи с лекото движение на погледа му. Вън от офиса, зад едно секретарско бюро, тя забеляза мрачната жена, която беше сервирала кафето, и я попита къде се е намирал офисът на Мехмет Ерсой. Следвайки инструкциите й, тя след малко се озова в подобно секретарско преддверие. Тук за щастие лицето зад бюрото беше млад мъж. Марлийн се усмихна, представи се и кацна върху бюрото му по такъв начин, че цепката на полата й се разтвори, откривайки пред погледа му едно вкусно парче от покрито с найлон бедро.
	След това за Марлийн не беше трудно да накара младия мъж да я информира, че дневникът на Мехмет Ерсой се намира у господин Ахмет Джелал. Господин Джелал работеше в икономическия отдел, така каза младият мъж на Марлийн, но когато каза името му, той отклони погледа си по начин, който подсказа на Марлийн, че който и да беше Джелал, той сигурно не беше този, който има грижата за Общото споразумение по търговията и тарифите.
	Необезсърчена от този неуспех, Марлийн попита дали в мисията се води телефонен дневник, добавяйки, че господин Кълъч е особено заинтересован тя да го разгледа. Изглежда, че на младия мъж му беше приятно да й представи този документ, който Марлийн набързо прегледа, като си водеше стенографски бележки.
	Когато се върна в офиса на Кълъч, тя намери дипломата и Хари Белоу потънали в разговор и обсъждащи организацията на турската мисия. Кълъч се усмихваше и изглеждаше, че няма нищо против да прекара целия ден в разговор за това кой докладва пред кого и по какъв въпрос. Хари прекрати изведнъж разговора в момента, в който забеляза появяването на Марлийн.
	— Мисля, че засега това е достатъчно, сър, бяхте много услужлив — заяви той, като затвори бележника си и стана. Дипломатът също стана, като се усмихваше и поклащаше глава, произнасяйки учтиви фрази.
	Хари се спря и като че ли се замисли върху някаква подробност.
	— О, още нещо, господин Кълъч, можете ли да дадете някакво обяснение защо господин Ерсой е трябвало да държи един милион долара в щатска валута в лична каса?
	По безизразното лице на дипломата премина сянка на нерешителност. Той изчака няколко секунди в неудобно мълчание, преди да заговори.
	— О, да. Това е труден въпрос. Не бях помислил, че това може да има връзка с обвинението срещу престъпниците. Предполагам, че не е необходимо тези неща да бъдат огласявани?
	— Зависи от това, какво представляват парите — отбеляза Белоу. — Но вие казвате, че сте знаел за тях?
	— А, да. Една от задачите на господин Ерсой се отнасяше до културата… Беше, ако мога така да я нарека, профилактическа. _Тюркие_ е място, където се намират големи древни съкровища, както предполагам, че знаете. За нещастие сега и в миналото част от нашето наследство става жертва на контрабандисти и крадци. Много неща идват в Ню Йорк за тукашния пазар на произведения на изкуството. Моето правителство смята, че е удобно да репатрира тези съкровища тихо и без вмешателство на закона. Плащането се извършва в брой, предметът се връща под дипломатически печат. — Той се спря и заглади мустака си. — Казвам това, за да избегна хвърлянето на каквато и да е сянка върху клетия Мехмет и с цел да помогна при наказването на терористите, извършили убийството. Моето правителство и може би вашето правителство също би трябвало да оценят факта, че тази сделка ще остане конфиденциална.
	Марлийн каза:
	— Ако, както казвате, тези пари нямат връзка с убийството, не съществува причина, поради която това да се излага на показ.
	След това сред поток от учтиви изрази и поклони те си отидоха. Във фоайето на секретариата Марлийн сграбчи ръката на Хари и каза:
	— Хари, Хари, ти можеш да говориш! Това е чудо! Аз извадих за теб големите оръжия, Хари, молитвената си броеница с прозрачните мъниста, пълни с вода от Лурд. И това помогна.
	Ъгълчетата на устните на Белоу се повдигнаха незабележимо. Той каза:
	— Така ли?
	И отново стана същия. Марлийн разбра, че Белоу можеше да влезе в ролята на изкусен интервюиращ със същата лекота, с която можеше да се превърне в мъртъв предмет при друг случай. Това беше част от арсенала му.
	— Погледнах телефонните дневници. През това време той се занимаваше надълго и широко с Ахмет Джелал, този, у когото е дневникът.
	— Вероятно шефа по сигурността.
	— Да. И още нещо, през последните няколко седмици от живота си той е провел около дузина разговори с един и същ телефонен номер.
	Белоу извади бележника си и записа номера, който Марлийн му даде. После отиде до една телефонна кабинка във фоайето и потърси обслужващата полицията телефонна компания.
	— Кой беше? — попита Марлийн, след като Белоу се завърна.
	Белоу прочете от бележника си.
	— Някой си на име Саркис Кербусян.


>	10.

	Карп изплува от мъглата на пентатола, от съня, който винаги сънуваше, когато биваше анестетизиран, този, с малката стая, изпълнена с мъртъвци, хора, които познаваше, майка си, бабите и дядовците си и хората, станали жертва на убийство. Те си разменяха шепнешком тайните на мъртвите и колкото и да напрягаше слуха си, той никога не успяваше да разбере нищо.
	Отвори очи. Нещо в бяло изплува пред погледа му и се разтопи постепенно, докато се оформи като лицето на Марлийн. Карп направи опит да говори, издаде някакъв дрезгав звук и докосна устните си. Марлийн му подаде пластмасова чашка с прегъната сламка. Той пи и избъбри:
	— Оцелях.
	— Разбира се, че оцеля, глупчо. Как е коляното ти?
	Карп погледна към големия гипсов дънер на леглото, където някога беше кракът му.
	— Не знам, различно е. — Една мисъл го порази. — Боже мой, аз съм с изкуствен орган.
	— Това те смущава?
	— По-добре е, отколкото да съм сакат, без да го знам както трябва. Виждала ли си онова копеле Хъдзън?
	— Да, разговаряхме. Каза, че е минало много добре и че ако се пазиш и ходиш на физическа терапия, което трябва да правиш и за което той се съмнява, че ще правиш, не би трябвало да имаш никакви неприятности.
	— Благодаря ти, доктор Хъдзън…
	Той се отпусна върху възглавниците и двамата известно време си говориха за Луси и за разни дребни неща. Съзнанието на Карп бавно се проясни. Изведнъж той попита оживено:
	— И така, какво става в големия свят? Виждала ли си Роулънд?
	— Да, говорих му за парите на Ерсой. Беше му много смешно.
	— Нека се смее. Все пак това е нагласена работа. Нещо по връзката с Кербусян?
	— Не. Хей, само един ден е изминал, окей? Имам намерение да се свържа с В. Т. и да разбера дали някаква парична следа не свързва двамата. Може би Кербусян се е докопал до някои турски произведения на изкуството и турчинът ги е купувал обратно.
	_Турчинът._ Разговорът с Гюма все още беше в ума на Карп. Турци и арменци. Мръсни пари. Банда умни момчета, които се специализират в кражби по летищата. И жените от _Алфабет Сити_. Никаква схема не искаше да изплува и може би такава въобще не съществуваше. Може би той и Марлийн бяха действали по този начин прекалено дълго и затова нуждата на ума да разбере нещо от спонтанните и непредвидими прояви на насилие в града произвеждаше халюцинации, вместо истински смисъл.
	— Какво можеш да им кажеш за сексуалния маниак? — попита той.
	— Хари ще ме води там довечера и ще ми покаже момчетата.
	— За тази работа има ченгета, Марлийн — избоботи той. — Солидно въоръжени и тренирани ченгета.
	— Не искам и да чуя за това, Бъч.
	Той изруга слабо, протегна ръка към чашата с вода, откри, че не може да извие достатъчно тялото си, за да стигне до нея, и се отпусна назад отчаян и ядосан.
	— Това ми е противно — каза той, когато тя му подаваше чашата. Задържа ръката й и прокара палеца си по топлата й длан. — И освен това съм възбуден.
	— Това е добра новина — изхихика Марлийн. — Може да се очаква пълно възстановяване. Вратата заключва ли се?
	— Не говориш сериозно…
	Тя стана от леглото и откри, че, макар и вратата да не се заключваше, в коридора навън нямаше никой. Върна се до леглото и дръпна завесите около него.
	— Всъщност — промърмори тя, измъквайки се от дрехите си, — би трябвало да съм с бяла престилка като медицинска сестра, за да се постигне абсолютно ниво на еротичност. Имаш ли нещо против? Знаеш как се чувствам при такива случаи, когато мястото е необичайно. А това, че си напълно безпомощен, е не по моята издръжливост. Така.
	— Бъди нежна — каза Карп.


	— Големият, дълга коса и бакенбардите — каза Хари Белоу. — Винсент Богулусо. Нарича себе си Вини Гини. Мършавият с лице като пица е Ерик Ритър. Онзи с лентата на главата и червената брада е Дуейн Уомрат.
	— Какво, без някакво симпатично име? — попита Марлийн.
	Двамата бяха седнали в колата на Хари на _Пета улица_, откъдето се виждаха добре тримата мъже, които се бяха разположили на верандата на номер 525 и пиеха малцова ракия от четвъртинки бутилки. Знойна нощ на _Пета улица_, недалеч от _А_, хора, наизлезли по всички веранди, млади мъже и момичета, заети с оживени разговори, улицата задръстена от коли, стереоуредбите гръмнали с латиноамериканска музика, малки момченца, тичащи нагоре-надолу с пистолети играчки и надаващи викове, други момчета, малко по-големи, с истински пистолети, разнасящи пликове с наркотик.
	— Не, просто Дуейн — каза Хари. — Половин дузина други живеят на това място. Плюс момичета. Всички други са били изгонени. Използват няколко от апартаментите като гаражи за мотоциклетите си. — Той посочи четирите лъскави мотоциклета, подпрени на бордюра.
	— И е сигурно, че тези хора са престъпниците?
	— Когато момичето е било бито, виковете са идвали от тази къща. Също и ухапванията. Съдебният лекар казва, че раните отговарят на едни и същи зъби. Това е безспорно.
	— Да, ние не можем да ги свържем със сигурност със случая на покрива. Дай ми един свидетел, Хари.
	Белоу не каза нищо, като вместо това само се взираше през страничния прозорец към тримата мъже на верандата. След няколко минути стана ясно, че забелязват, че са следени. Големият, Вини, стана. Марлийн измери тялото му на фона на вратата и ахна.
	— Хари, той е чудовище! Колко е, шест-осем?
	— Шест девет, триста и десет фунта, последния път, когато е бил в затвора. Предполагам, че е сложил още малко килограми оттогава. Видях досието му: нападение, нарушаване на обществения ред, кражба на кола, обир с взлом…
	На уличната светлина проблесна зелена четвъртинка бутилка, описвайки парабола в летежа си към тях и се разби на тротоара на сантиметри от колата им. Хари Белоу беше оставил вратата полуотворена и вече беше почти излязъл, когато Марлийн го задържа с ръка.
	— Хари, не!
	За момент той оказа съпротива, но след това се отпусна и затвори вратата.
	— Бъди внимателен, Хари — настоя тя.
	Той кимна, запали колата, форсира двигателя и подкара шумно, описвайки полукръг, като при това събори и направи на кайма четирите мотоциклета.
	— Това трябва да ти е подействало добре — каза Марлийн, когато след малко колата се движеше с умерена скорост нагоре по _Авеню В_. Тя обърна глава и се загледа над рамото си. — Пак онова малко момиче.
	— Хм?
	— Едно малко момиче, което срещнах в парка, приказна принцеса. Беше там. — Марлийн беше само я зърнала, но слабото дете не можеше да бъде сбъркано с друго. Момиченцето носеше дълъг булчински воал от бял тюл и подскачаше между колите.
	Белоу погледна в огледалото, но не видя нищо.
	— И какво?
	— О, нищо, просто едно забавно дете. Бях разтревожена за нея, тя мислеше, че наистина може да лети.


	Сутрин, изминала е една седмица. Марлийн в самотното си легло беше събудена от позвъняването на Лилиън Дилърд от детското заведение. Дилърд беше на легло с лоша настинка и неврит и заниманията за деня бяха отменени.
	Марлийн изпсува цветисто и викът й се присъедини към хора от хиляди ходещи на работа жени, на които това нещо се случваше в същия този момент из целия град.
	Луси проплака от леглото си и Марлийн направи усилие да преодолее досадата си, за да скрие от детето си, което много обичаше, лицето на стара вещица. Тя си наметна закърпения син халат, изми бебето, смени му дрехите и яде заедно с него, гледайки _Улица Сезам_, после сложи Луси в кошарката й. Облече се и позвъни в офиса си.
	Луиза Бекет се справяше компетентно с процедурните неудобства, произтичащи от отсъствието на Марлийн. Другите адвокати трябваше да бъдат размествани, за да се попълнят местата, където трябваше да се представлява Държавата, да се отправят или отхвърлят искове, срещи да се отменят или пренасрочват. Компетентна, но съвсем не съчувстваща, Луиза нямаше деца. Нямаха деца и останалите адвокатки от бюрото по изнасилванията. Марлийн затвори телефона потисната и ядосана, съзнавайки, че наблизо няма никакво човешко същество, пред което да изплаче мъката си, освен едно малко дете.
	Това не трябваше да се търпи. Тя грабна бебето и тръгна по стълбите надолу към жилището на Стюарт Франчиоза. Там намери собственика, дребен, елегантен, брадат скулптор, и неговия съжител, още по-дребен и по-елегантен, креол от Луизиана, на име Лари Будро, които се чувстваха много добре в халатите си, пиеха кафе и гледаха _Всички мои деца_ на един малък цветен телевизор.
	Марлийн влезе бързо, сложи Луси в скута на Лари Будро и отиде в кухнята, където си наля чаша кафе. Жилището на Стюарт, за разлика от нейното, се състоеше от официален апартамент с две спални и голямо ателие, съоръжено с работни пейки и едно малко разнебитено канапе, върху което сега двамата обитатели на това място се бяха отпуснали.
	— Днес без работа? — попита Стюарт.
	— Детският център ми подля вода. А имах да върша милион неща. Обхванала ме е жестока депресия.
	— И така, ти се отби тук, където доброто настроение царува вечно, надявайки се да чуеш една ободрителна дума?
	— Ненапразно ни наричат веселяци, Стюарт — припя му Будро, който държеше ръцете на Луси и наблюдаваше с опулени очи опитите й да се покачи върху корема му. Той беше медицинско обслужващо лице. Беше отвел Луси Карп в една съседна спалня, когато Марлийн беше заварена неподготвена от спешен случай, в който бяха замесени двама убийци от мафията. Лари беше силно привързан към Луси, което не беше изненадващо, ако се имаше предвид работата му на главен медицински помощник в детската градина на _Колумбия-Пресби_: тя беше симпатична, любвеобилна и не умираше от скоротечна менингокоцемия.
	— Какво ще кажеш за себе си, Лари? — попита Марлийн. — Отпуска?
	— Съвсем не, мило дете. Тази седмица съм нощна смяна. Стюарт ще скита из порочния Сохо и ще сломява сърца, докато аз ще наглеждам болни.
	Франчиоза завъртя очи.
	— Имаме малко разногласия. Неприятна работа. Той е мъченикът, а аз съм мъчителят.
	Будро отправи прикрит презрителен поглед към Франчиоза над немирната глава на Луси.
	— Между другото — продължи Стюарт оживено, — имам две покани за един прием. Скариди и шампанско. Това интересува ли ни?
	— Това ме привлича, но ще трябва да си измия косата — каза Лари с глас, който би могъл да разтопи бронз.
	— Не съм излизала никъде два месеца — въздъхна Марлийн.
	— Защо не вземеш Марлийн, Стюарт? — попита Будро с копринен глас. — Много ще й хареса. Аз ще гледам малката. И не забравяй, че трябва да се върнеш не по-късно от два и тридесет…
	Франчиоза се поколеба, явно беше уловен в капан. Марлийн щеше да гарантира, че се е държал както трябва, докато Лари щеше да страда благородно в домашни условия.
	— Искаш ли? — попита той след кратка пауза.
	— След като ме молиш… — изрече уклончиво тя. — Само бъди малко по-настоятелен.


	Четиридесет и пет минути по-късно Марлийн седеше в едно такси със Стюарт Франчиоза, облечена в жълта лятна рокля, купена от магазин с намалени цени, сандали с каишки и панамска шапка с обърната нагоре периферия. Тя се опитваше с всички сили да се пребори с чувството на вина и да повиши настроението си дотам, че то да подхожда на веселия й бодър външен вид. На _Четиринадесета улица_ виновното чувство се оттегли с ръмжене в пещерата си и Марлийн насочи мислите си към перспективата за един приятен следобед, когато щеше да консумира елегантни ястия в компания на приятни хора, от които никой не прекарваше времето си в изследване на изтърбушени жени.
	— Какво става с галерията? Там ли си?
	Франчиоза, който също беше до този момент зает с мрачни мисли, просветна със слаба усмивка.
	— Не, Соколоф се занимава само със стари неща: антики плюс византийско и друго източно изкуство. Неговата къща е една от най-главните в града по тази част.
	— Защо са те поканили?
	— Използваха ме да правя копия. Поръчки за работа с восък и скъпоценни метали. Скитски гривни, египетски пръстени, такъв род неща. Малки статуи. За тях това е добър малък бизнес, а аз от цялата работа получавам възможности за добри контакти.
	— Олеле, съкровища на мистериозния Изток. Звучи приятно романтично и декадентски.
	— Точно така, сестричке — кимна Стюарт, оживявайки се.
	Пристигнаха. Семейството на Соколоф заемаше един ъгъл на _Медисън_. В къщата имаше три просторни стаи в бяло със специално осветление на тавана и ориенталски килими по подовете. Съкровищата бяха подредени в стъклени кутии по стените и върху колони. Имаше около петдесетина души, които оглеждаха художествените предмети и си похапваха сандвичи с пържен хляб и скариди. Мъжете изглеждаха финансово процъфтяващи, а жените бяха облечени с дрехи, които можеха да се купят не за един ден. Марлийн беше представена на собственика Стефан Соколоф, едър и представителен стар мераклия, който задържа устните си необикновено дълго върху ръката на Марлийн. Стюарт побърза да я отведе настрани, преди тя да може да възрази.
	— Стюарт! — каза тя с театрален шепот. — Облечена съм като селянка. Струва ми се, че тук мястото е много артистично.
	Франчиоза се засмя. Той самият беше облечен целият в черно под италианско копринено двуредно сако.
	— Няма никакво значение как си облечена, след като си най-красивата жена тук, скъпа. И е истина, че си най-красивата. Сама видя какво направи Соколоф.
	Той трепна и сложи ръка на гърдите си.
	— Като говоря за това… Но, успокой се, мое сърце! Кой е този красавец?
	Марлийн проследи зяпналия му поглед. Въпросът, беше реторичен и тя се изненада силно, че успя да отговори.
	— Този е В.Т. Нюбъри. Какво, по дяволите, прави тук? — Въпросният мъж беше дребничък, с пепеляворуса коса и съвършените англосаксонски черти на портрет от Копли.
	— Познаваш го?
	— Да, а ти можеш да спреш да дишаш толкова развълнувано.
	— Има нещо загадъчно в него.
	— Възможно е. Искаш ли да те запозная с него?
	— Може би по-късно — каза художникът замислено, като в същия момент беше запленен от една личност с украсена с перо шапка.
	Марлийн се приближи пъргаво до Нюбъри, който говореше с увлечение с набит мургав мъж, облечен в евтин, лошо скроен полиестерен костюм. В.Т. беше както обикновено изискан. Двамата представляваха странна двойка.
	Когато видя Марлийн, В.Т. отвори широко очи от изненада, но тя му попречи да каже каквото и да било.
	— Нито дума, В.Т. Няма ме тук, не си ме виждал. Господи, това е прекрасно нещо. На какво се усмихва той?
	Стояха прави пред стъклена кутия, която съдържаше малка статуя на момче, направена от някакъв твърд светъл камък. Надписът гласеше: _Куро, 14.5 см, алабастър, Милет, 600 г. пр.н.е._
	Мургавият мъж каза:
	— Това е, което наричат архаична усмивка. Това е символ на личността. — Произнесе го с плътен нюйоркски акцент.
	Марлийн го погледна още веднъж. Неизразително квадратно лице, белязано с последиците от шарка, и черна коса. Умни очи, но те излъчваха твърда, цинична светлина, която Марлийн познаваше повече от добре.
	— Не е нещо, което всяко ченге ще избере — каза тя. Мъжът се засмя, а В.Т. ги представи един на друг. Мургавият мъж беше детективът лейтенант Рамон Родригес и отговаряше за малък екип от отдела на нюйоркската полиция, който разследваше фалшификации и кражби на художествени предмети.
	— И така, В.Т., ти работиш? — попита тя. В.Т. беше светилото на бюрото за фалшификации и измами на областния прокурор.
	— Да, предполагам, че работя. И не е ли приятно? Ето защо обичам измамите. На човек му се налага да се размесва с много по-изтънчени хора, отколкото ако работи в отдела за убийствата.
	— Да, и храната е по-добра — добави Родригес, вземайки си сандвич с хайвер от един преминаващ покрай него поднос.
	— И каква е измамата? — попита Марлийн, като също си взе сандвич. — За фалшификат ли става дума?
	Родригес отново погледна малката статуя.
	— Ами, малко е трудно да се каже. При камък като този не се прилагат химическите тестове, както е при органичните вещества като дърво и плат, или тестове за пигмент и рентгенови лъчи за стари картини. Единственото необходимо нещо е да се направи кристалографски анализ, за да се разбере откъде е дошъл оригиналният камък и дали се е променил, както трябва да се промени, ако е древен. Всичко останало се свежда до стил и произход, разбира се.
	— Което значи? — попита Марлийн изведнъж очарована, и то не защото темата сама по себе си беше завладяваща. Нещо измъчваше ума й.
	— Ами стилистичната част е в това, че Соколоф е намерил някакъв човек от Йейл, който да каже дали става дума за оригинал — започна Родригес. — _Произход_ означава, че имаш документирано доказателство за верига от притежатели, това, или че предметът е бил наблюдаван в някоя църква от сътворението на света до ден-днешен. Но произходът може да се забрави или фалшифицира. Или да се обясни, че за него не се знае нищо… Просто намираш някакъв баламурник в Ирак. Пример: през 1960 един британец на име Мелаерт откри художествени предмети в Хачилар в Турция — главно керамика, много стара. Излезе, че _селянинът_, който е насочил Мелаерт към находката, е фалшификатор на име Джетимкя, който сам е изфабрикувал тези изделия. Разбира се, след като си попаднал на _находка_, ловният сезон е открит, кой ще знае, че предметът не е измъкнат от археологичния обект, преди да влезе в каталог? Предметите от времето преди Колумб са най-лошото нещо в този смисъл. По тези места ограбването на гробове е много разпространено, а колекционерите не задават въпроси. И кълват като побъркани.
	— Трудната част е в това, да ги накараш да се оплачат, никой не иска да излезе баламурник, особено богатите познавачи.
	— И защо си тук, точно в тази галерия? Рутинна проверка?
	Родригес се усмихна, показвайки големи жълтеникави зъби.
	— Харесва ми храната. Не, всъщност следя един бюлетин на Интерпол. Някой е пребарал едно хранилище в Истанбул, където са държали експонати от колекцията _Топкапъ_. Никой не знае какво точно е имало там, но колекционери в Милано, Париж и Лондон са се опарили от фалшиви антики от византийски период и се предполага, че те са плячката от Истанбул. Би било естествено човекът, който е извършил тази операция, който и да е той, да се насочи и към Ню Йорк. Затова гледай и чакай.
	— Имам да кажа една дума за въпросния човек, който и да е той. Разбира си от работата — фалшификацията не е явна. Ела, ще ти покажа нещо.
	Тримата се спряха до една кутия до стената. Върху черно кадифе се виждаше в златисто сияние малка картина.
	— _Христос пред съда на Пилат_ — информира Родригес. — Византия, девети век. Окей, дървото е наред, старо е. Употребена е темперна боя с участие на жълтък, синият цвят е лапис лазули, червеното е кохинил — не съвременни багрила. Златото в рамката е ковано, а не валцовано. Валцоването не се е практикувало преди десети век. Но…
	Той замълча многозначително.
	— Стилистически анализ. Войникът, който държи Христос. Шлемът му, ризницата, даже стойката му и изразът на лицето са взети направо от мощехранителница, която се намира в една църква в Унгария — началото на тринадесети век.
	— Но защо унгарският екземпляр да не е копие от това? — попита Марлийн.
	— Няма да е така. Стилистически тази фигура е от твърде късно време, за да бъде направена от византиец през девети век. Ето нещо друго, даже по-интересно.
	Придвижиха се до следващата кутия.
	— Петовърха арменска тиара, украсена със звезда и два орела, злато и скъпоценни камъни, около деветдесета година преди Христа. Същото нещо: изработката е ужасна. Работа с восък, отсъствие на изтеглена тел. Съвсем същото нещо се намира в Арменския държавен музей в Ереван. Искам да кажа, много прилича. Не казвам, че е фалшификат, би могло да е древен дубликат или малко по-късно копие. Но… — Той замахна с ръка. — Във всеки случай предметът беше достатъчно убедителен за Кербусян, за да го купи.
	— _Кербусян!_
	— Да. Защо, познаваш ли го?
	— Чувала съм името. Откъде знаеш, че го е купил?
	— Малка червена точка на картата. Трябва да е старият Кербусян. Нищо от такова високо качество от Армения не минава през нюйоркския пазар, без той да го лапне. Кербусян е вероятно колекционер номер едно на арменско изкуство в целия свят. Погледнете, ето нещо друго, което е купил.
	Следващата кутия съдържаше малка рисунка върху дърво. На картата пишеше, че това е _Погребението на свети Крикор_, и върху нея също имаше залепена малка червена точка.
	— Донякъде напомня Джото — каза Марлийн.
	Родригес повдигна едната си вежда.
	— Много добре. Този е негов съвременник, Торос Рослин. По-вероятно от неговата школа. Работил е в Югоизточна Турция, това, което са наричали Силиция или малка Армения. Интересно, не е съвсем антика, малко необичайно за Соколоф.
	Известно време разглеждаха мълчаливо картината. Светец с ореол на главата се спускаше в гроб при обичайните придружаващи опечалени и ангели, които чакат, за да отведат душата му към славата.
	— Защо лицето му е такова?
	— О, това е прочутата маска — поясни Родригес. — Свети Крикор Осветителят е основател на арменското християнство от четвърти век или там някъде. Това е объркана история, но резултатът е бил, че царят и царицата са били истински покрусени от смъртта му и са наредили да се направи маска и след известно време са я използвали като отливка за една солидна златна маска, украсена със скъпоценни камъни. Според един от вариантите на легендата, в маската участват истинските очи на Крикор, по чудотворен начин предпазени от разлагане. Маската имала обичайната свещена сила. Лекувала е болни, връщала е зрението на слепи. Между другото, дясната ръка на Крикор е в сребърна рицарска ръкавица и се съхранява от католиците от Силиция в Бейрут.
	— Какво се е случило с нея? Искам да кажа с маската.
	— Никой не знае… дали някога е съществувала, в което се съмнявам. Историята на изкуството е пълна с подобни легендарни съкровища. Все пак ще ви кажа нещо. Ако някога нещо мине през Ню Йорк, Кербусян ще го купи. — Той погледна часовника си. — По дяволите, трябва да бъда в съда след половин час. Радвам се, че се запознахме, Марлийн. Идваш ли, В.Т.?
	— Само секунда, лейтенант, един въпрос — каза Марлийн. — Чувал ли си някога за човек на име Мехмет Ерсой?
	Родригес се намръщи и захапа устната си.
	— Името като че ли ми говори нещо. Турско име. В каква връзка?
	— Мина ми през ум, че след като неговият бизнес се състои в изкупуване на откраднати турски антики, може да си го срещал.
	— _Откраднати турски антики?_ Кой ти каза това?
	— Научих го от техен човек в ООН, поверително, че турците имат програма да намират и връщат в Турция предмети от древността, изнесени нелегално от страната и които в момента се продават в чужбина. Зад цялата тази работа, освен всичко, има и сериозни суми.
	Родригес вдигна рамене.
	— Че какво, това е възможно, но не съм чувал нищо. Искам да кажа, от турска гледна точка цялата тази работа не ми се вижда много смислена.
	— А защо не?
	— Защото, когато британците и французите, и гърците, и италианците се опитват да си възвърнат антиките, те работят със своето собствено наследство. Предметите са били изработени от предшествениците им или от хора, за които им е приятно да мислят, че са техни предшественици. Но турците не са били в Анадола преди средните векове. Тази статуя, тиарата и картините — всичко това не е тяхна продукция. Тези неща са принадлежали на хора, които те са победили и ограбили. Ето защо би било малко странно, ако откупуват антики. Винаги съм мислил, че те биха предпочели да забравят, че някой е живял там преди пристигането им.
	В.Т. и Родригес си отидоха. Марлийн се движеше из изложбата, без да проявява особен интерес към нищо, като пиеше вино повече, отколкото това беше добре за нея, докато мисълта за съществуването на някои хора, които прекарваха времето си в купуване на скъпоструващи дрънкулки и дрънкане на чаши шампанско, вместо да газят затънали до шията през утайката на обществото, не й донесе непоносимо чувство на отвращение, примесено с виновен копнеж. Тя измъкна протестиращия Франчиоза от това сборище на вещици и бързо избяга от галерията, за да се върне с претоварен ум и натежало сърце при нагорещените улици и майчинските грижи.


	Карп имаше в офиса си инвалиден стол, но не искаше да се възползва от него пред свидетели. Вместо това се влачеше на патерици от съдебната зала до местата за съвещание, като стискаше с два пръста една стара кафява папка, докато се движеше из оживените шумни зали.
	Сега той седеше в заседателната зала на областния прокурор заедно с другите старши шефове на бюра, които се занимаваха съответно с измамите, рекетите, Върховния съд, съдилищата за наказателните дела, обжалванията, и административния помощник и бойна секира на областния прокурор Конрад Уортън. С нито един от тези хора Карп нямаше вземане-даване. Всички те бяха креатури на Блуум, експерти по обществените отношения, гладкото администриране, координацията, разумната употреба на прокурорската власт. Карп беше единственият сериозен, занимаващ се с процеси адвокат.
	Чуха се няколко добродушни шегички по адрес на крака на Карп, на които той отговори в подобаващ тон. Уортън не взе участие в това. Ако можеше, той никога не говореше с Карп, нито забелязваше по какъвто и да е начин съществуванието му, освен в случаите, когато работата беше неотложна. Все пак му беше написал множество меморандуми, в повечето от които изтъкваше недостатъците му в управлението на отдела му.
	Беше любопитно. Карп беше изпратил голям брой зли, изродени чудовища в затвора, където те положително нямаха желание да ходят, но той се съмняваше дали което и да е от тях го мрази толкова много, колкото малкият човек с бебешко лице в края на заседателната маса, комуто, доколкото си спомняше, Карп никога не беше направил нищо лошо в личен план. Това беше истинска мистерия и тя го измъчваше сериозно, въпреки че не можеше да се каже, че заради нея всяка нощ подскачаше в леглото си.
	Все пак му беше ясно, че омразата на Уортън му създава неприятности. Винаги, когато администрацията препъваше някое бюро, пред Карп стоеше кракът на Уортън. Карп си мислеше за това, че през седмицата, когато беше с патерици, бяха проведени необичаен брой срещи с областния прокурор: вероятно Уортън изпитваше садистично удоволствие, гледайки го как подскача насам-натам.
	Областният прокурор влезе по риза и с червени тиранти, но за негова чест върху тях отсъстваха малките златни везни, олицетворяващи правосъдието. Областният прокурор беше на възраст малко след петдесетте и приличаше на водещ в местна телевизионна програма: подстриган с бръснач, продухана кафеникава коса, посивяваща по привлекателен начин, приятни, макар и не отличаващи се с нещо особено черти, страхотни зъби. Беше очарователен.
	Той откри заседанието с това, че очарова послушниците си. Карп беше очарован от съчувствието заради коляното плюс една забележка в смисъл че вече е отпаднала грижата за вземане на работа на инвалиди, което предизвика избухване на угоднически, неприятен смях. Шефовете на бюра връчиха докладите си. Уортън подаде на прокурора лист, върху който бяха написани няколко ориентиращи въпроса във връзка с различни случаи, които биха могли да създадат неприятности на областния прокурор или да покажат офиса му в лоша светлина.
	Както беше очаквал, въпросите към Карп бяха във връзка със случаите Хоси Ръсъл и Томасян.
	— Какво ще кажеш за този Ръсъл? Сигурен си, че той е извършителят?
	— Да. Случаят е основан върху косвени доказателства, но всичко ще бъде наред.
	— Моите сведения са други. Доколкото съм информиран, ченгетата са подбрали първия попаднал черен и са съчинили инкриминиращи доказателства. Всички черни са настръхнали.
	— Ако информацията ти е такава, значи си я получил не от когото трябва. Ние разполагаме с двама сигурни свидетели, единият от тях е черен, които недвусмислено сочат Ръсъл като извършител на престъплението. Доказателственият материал е солиден и ще издържи на всички атаки.
	— Същото беше казал и за Моралес. И Девърз. Бяха трудни случаи, но ще се окаже, че са нищо в сравнение с това, което ще ни се случи, ако това дело не успее. Млада жена, намушкана посред бял ден…
	Карп почувства как лицето му се нагорещява. Почувства и как погледите на всички шефове се насочват към него. Беше му се случвало да се разгневи. Беше се опитвал да води спорове от позицията на прокурор. Нито едното, нито другото му бяха принесли някаква полза. Това нямаше нищо общо с работата, която вършеше, но беше много важно за самия него. Преди да отговори, той мълча в продължение на броени секунди.
	— Областният прокурор си ти. Ти подписваш обвинителните актове. Искаш ли да пусна Ръсъл да си върви?
	Областният прокурор изглеждаше сепнат както винаги, когато някой (обикновено това беше Карп) му напомняше за отговорностите му.
	— Не, _разбира се_, че не! Но аз те държа отговорен за успеха на това дело. Сега за Томасян. Хората от офиса за свръзка при ООН са все още крайно объркани. Тази сутрин половин час говорих по телефона с един човек, като го убеждавах, че няма опасност градът да бъде залят от терористична вълна. Много се надявам, че не съм го лъгал и че ти правиш нещо по този въпрос.
	Карп каза с увереност:
	— Мисля, че е абсолютно сигурно, че градът не е заплашен от тероризъм.
	— Знаеш какво имам предвид — озъби се Блуум. — Не ми харесват сведенията, които получавам относно начина, по който движиш този въпрос. Разногласия и кавги. Двойни разследвания. Не мисля, че разбираш какво ще се случи, ако вестникарите се докопат до тези истории.
	— Няма до какво да се докопват — обясни Карп спокойно. — Има едно разследване. За него отговаря Роулънд Хъркейни. Имаме обвинителен акт, имаме и задържан обвиняем.
	— И Хъркейни ще продължи да действа? Можеш да обещаеш?
	— Не, между нас казано, не мога.
	— Защо не можеш? Има ли нещо, което да куца при този случай?
	— Не — отговори Карп след кратка пауза. — Случаят е добър. — Щеше да добави, че единственият проблем е, че обвиняемият не е извършил престъплението, но се отказа. Областният прокурор нямаше да прояви интерес към такова нещо. Това, което каза, беше: — Може да се подобри нещо. Работим по този въпрос.
	— Работете! — нареди областният прокурор и бързо премина към друг въпрос.


	Карп се върна в офиса си и се зае с работа по случая Ръсъл. Искаше да го прокара бързо през съдилищата и, колкото и да беше чудно, случаят се придвижваше бързо. Бяха открили нов отдел към Върховния съд преди няколко седмици и все още календарът му не беше натоварен. Теоретически беше възможно да се приключи едно дело по убийство за два месеца от ареста до присъдата, при условие че съдът е на мястото си и че не е в интерес на защитата да забавя нещата.
	За съжаление, обикновено не беше така. Свидетелите забравяха или умираха. Показанията бяха по-приемливи след приличен престой в затвора. Но този път Фрийлънд изглеждаше изпълнен с желание да движи нещата бързо, сякаш нямаше търпение да изчака личната конфронтация с Карп. За Карп това беше крайно изгодно. Предварителното разглеждане на делото беше насрочено за сутринта и той беше зает с търсене на аргументи за исковете, които защитата вероятно щеше да предяви, когато влезе жена му.
	— Общоприета практика е да се чука — посрещна я той.
	— В офис да — каза Марлийн, — но това е твоята спалня, а аз съм ти жена. Имам известни права като съпруга.
	— Които възнамеряваш да упражниш сега?
	— Продължавай да мечтаеш. — Тя огледа офиса. Карп беше разположил едно стоманено сгъваемо легло, което беше задигнал от затворническата болница. Една стоманена закачалка за дрехи върху колелца от една от съдебните зали беше отрупана с костюмите му. Наблизо имаше куфар с ризи и други необходими вещи.
	— Все още не мога да повярвам, че правиш това — добави тя. — Никой не живее в офиса си.
	— Това е само за шест седмици, Марлийн, може би по-малко. Всичко това ни се е случвало и по-рано. Трябва да съм тук заради Ръсъл, а не мога да се качвам и да слизам от нашия таван, а и точно сега не мога да си позволя хотел.
	Марлийн се настани в едно кресло за посетители и запали цигара, въпреки че в действителност не й се пушеше. Известно време тя пушеше в мълчание. Карп поднови четенето си. Тя се изправи рязко.
	— И така, достатъчно по темата за домашното щастие. Отивам да взема Луси. Какво искаш за вечеря?
	— Какво ще кажеш за нещо китайско?
	— Добър избор. Китайската храна помага за изграждането на здрава костна система. До скоро.
	Тя излезе. Карп продължи да работи, докато го заболяха очите, след което се излегна върху болничното си легло. Скоро се унесе в сън и беше събуден от малките пръстчета на дъщеря му, които изследваха лицето му.
	— Липсваш й — информира Марлийн, като подреждаше върху заседателната маса бели картонени кутии. — Цяла седмица е плачлива. Дневната й програма е силно разстроена.
	— Съжалявам — смотолеви Карп смутено, целувайки детето.
	Заловиха се с храната. Луси седеше на скута му, като проявяваше неуместна активност и разбъркваше всичко върху масата.
	— Какво става по широкия свят? — попита той в желание да наруши тишината.
	— Всичко е постарому. Днес отново видях във фоайето Гери Стоун. Движи се из залите облечена в черно и улавя за безкрайни разговори непознати хора, като се опитва да ги убеди, че не е виновна за това, че този, когото е пуснала, е убил сестра й. Превърнала се е в особено популярна личност. Всички я наричат _Сестрата_. Мисля, че състоянието й се влошава.
	— Какви други новини? Мисля си за това, което научихме от турците и от онази художествена галерия. В.Т. се занимава с банките и се опитва да разбере дали Ерсой е изнесъл големи суми пари от Съединените щати, преди да бъде застрелян.
	— Днес Хари намери родителите на Габриел Аванян. Бащата казва, че _няма_ дъщеря. Говорил е по-късно с един от по-големите братя. Очевидно, бащата се е отрекъл от нея, когато е напуснала къщата и отишла да живее при Томасян. Братът се очаква да посети болницата утре и да ни каже дали това е тя. Освен това Хари повторно обиколи сградите срещу сцената на убийството на _Пета улица_. Не е имал късмет и така ние все още търсим свидетел, който да върже онези негодници с мотоциклетите с убийството на _Джейн Доу_.
	— Нещо се върти в ума ми — вметна Карп, — но не мога да си го изясня напълно.
	— Да, знам какво имаш предвид. Ето какво мисля. Този човек от ООН, Кълъч, казва, че парите на Ерсой са за купуване на произведения на изкуството. Не мисля, че е така. Но може би той се занимава с продажба на такива произведения.
	— А? Защо го свързваме изобщо с художествените предмети? Защо не с наркотици или секс?
	— Защото Кълъч прикрива нещо. И той беше този, който внуши, че Ерсой е в художествения бизнес. Той е трябвало да знае, че ще се заинтересуваме от това и е поискал да бъде защитен в случай че името на Ерсой изплува във връзка с търговията с произведения на изкуството. И, разбира се, налице е човекът, чието име е видно и в двата края на тази работа — арменският националист и колекционер Саркис. Бих искала да си поговоря с него.
	— Липсваш ми — каза Карп.
	Тя се загледа в него. Лицето й беше непроницаемо.
	— Да, разбирам, ти също ми липсваш. Ако бях поискала да бъда самотна майка, щях да започна на шестнадесетгодишна възраст и сега детето ми вече щеше да ходи по балове. Това не може да продължава.
	— Какво можем да направим?
	— Не знам — отговори Марлийн уморено. — Ще измисля нещо.


>	11.

	Нищо не можеше да повдигне духа на Карп повече, отколкото това, да бъде в съда. Това за него беше комар, момичета, хероин. Той огледа залата. На масата на защитата беше Милтън Фрийлънд заедно с един млад, приличен на църковен прислужник представител на Правната помощ, и обвиняемия Хоси Ръсъл. Ръсъл се беше подстригал и носеше очила. Приличаше на дякон.
	Съдията, огромен мъж с тъмна кожа и големи вежди, вече беше заел мястото си, поглеждаше над очилата си с половинки стъкла и обсъждаше нещо с една чиновничка от съда. Името му беше Мартино и на Карп му беше особено приятно, че го вижда. Не би могъл да мечтае за по-добър съдия. Мартино познаваше закона, познаваше всевъзможните процедурни хитрини и не можеше да понася адвокати, които не знаят какво правят, към които според Карп Милтън Фрийлънд много вероятно се числеше.
	Едно предварително разглеждане на дело е като репетиция за съдебния процес, оправяне на документи, акредитиране и т.н., така че същинският процес да може да протече гладко, ако изобщо има процес.
	Разбира се, не присъстват никакви съдебни заседатели. От Карп се очакваше да представи своя доказателствен материал, както и официалния си свидетел и този от полицията, които да демонстрират пред съдията достоверността на доказателствата и надеждността на идентификацията на обвиняемия, като всичко това щеше да бъде поставено под съмнение от Фрийлънд.
	Искане да не се разглежда въпросът за взетата от Ръсъл квитанция: основание — не съществува разумна причина за обиск. Съдията изслуша Фрийлънд и реши, че един полицейски офицер, който е намерил човек, отговарящ на описанието на беглец, който се е укривал под бойлер в сграда, където една дузина хора са го видели да влиза, е сам по себе си достатъчна причина. Искането се отхвърля.
	Искане да не се разглежда случаят със синята риза и чантата и ножа. Но върху ножа имаше човешка кръв. Чантата беше на жертвата, синята риза, според няколко свидетели, е била на гърба на извършителя, обвиняемият я е идентифицирал като своя собствена. Искането се отхвърля.
	Тук Фрийлънд направи възражение.
	— Ваша светлост — каза той, — трябва да протестирам. Свидетелството, че синята риза е била на обвиняемия, е било изтръгнато при отправяне на обвинение и при отсъствието на адвокат. Било е продукт на несъобразен със закона разпит.
	Съдията каза:
	— Как така разпит, господин Фрийлънд? И капитан Челъм, и детективът Симела свидетелстваха, че изявлението на обвиняемия е направено доброволно. Попитал е за ризата си, донесли са му я и той я е идентифицирал като своя.
	— Все пак това е подвеждащо и при това положение се създава впечатление, че обвиняемият е виновен — възрази Фрийлънд.
	Става интересно, помисли си Карп. Той не води нормален диалог със съдията, а само се стреми да му досажда, но все му е толкова, той просто трупа възраженията си едно върху друго и се надява на грешка на противника, на внезапен едър улов.
	— Как така _подвеждащо_? — попита Мартино, като веждите му се разтрепериха. — Той казва: _Това е синята ми риза_. И аз имам синя риза. Ти имаш синя риза. Такова потвърждаване на факт, че имаме тези ризи, не е подвеждащо и не ни кара да изглеждаме виновни. Изявлението на обвиняемия не е направено в отговор на какъвто и да е разпит, свързващ обвиняемия с престъплението, нито с каквото и да е друго изявление на обвиняемия. Искането се отхвърля.
	Фрийлънд не изглеждаше никак смутен от тази гневна реакция. Карп трябваше да признае, че държането му в съдебната зала беше на висота. Силен глас, енергично присъствие.
	Ново искане. Настояване да се остави без внимание миналото на обвиняемия на основание на Закона на Сандовал, според който един обвиняем не може да бъде подлаган на кръстосан разпит относно криминалното му досие, освен ако присъдите му не хвърлят светлина върху надеждността на обвиняемия като свидетел. Карп се изправи с мъка на краката си и петнадесетте присъди на Ръсъл бяха разгледани една по една. Съдията прие обирите и кражбите. Съдебните заседатели могат да знаят, че човекът е крал. При нападенията Фрийлънд започна спор, позовавайки се на доклад на юрист, който се занимава с условните пускания на затворници — обвиняемият изпадал в неконтролируеми изблици на гняв — когато Мартино го прекъсна рязко.
	— Трябва ли да разбирам, че защитата настоява да се признае невменяемост?
	— А… не, ваша светлост. Тя само обръща внимание на обстоятелства, които смекчават ефекта на присъдите на основание на надеждността на свидетеля.
	Съдията наведе глава за момент, като че ли, за да си прочисти гърлото, и на чиновничката й се стори, че го чува да казва: _Какви абсолютни боклуци_, което беше невъзможно, а след това съдията изрече с висок глас:
	— Или се настоява за невменяемост, или не! Оставям без внимание четири от присъдите: два случая на притежание на наркотици, носенето на смъртоносно оръжие и това получаване на крадени вещи. Останалото се запазва.
	Изведнъж една мисъл навести Карп и тя го накара да почувства леко гадене, мисълта, че докладът, на който Фрийлънд се беше току-що позовал, беше написан от сестрата на мъртвата жена.
	По-нататък Фрийлънд се обърна към свидетелите и започна да твърди, че процедурата по разпознаването е била твърде излишно насочваща и поради това не би могла да бъде почтена. Целта беше да се дискредитират идентификациите на двойката Дигби и Джери Шелтън. Съдията разгледа внимателно снимките. Всички участници в процедурата бяха черни и приблизително с еднакъв ръст и телосложение. Искането се отхвърля.
	Същото сполетя и искането на Фрийлънд да се остави без внимание спонтанната идентификация, направена от собственика на кожарския магазин Джеймз Търнбул.
	Фрийлънд направи възражение.
	— Господин съдия, ако вие смятате да признаете показанията на този свидетел, на защитата следва да се признае правото да провери свидетелите от страна на държавата точно в този момент. Също така настоявам обвинението да ни съобщи имената и адресите на всички свидетели, които смята да призове.
	Карп се изправи.
	— Ваша светлост, държавата не е длъжна да предоставя имена и адреси на граждански свидетели. Изявленията на потенциалните свидетели не могат да се огласят съгласно Закона на Ню Йорк, раздел 240.20 от Закона, засягащ наказателното съдопроизводство.
	— Благодаря, господин Карп — каза съдията. — Това ми е известно, но също така е вярно, че предшестващата практика в Ню Йорк дава на съдията на един процес широки пълномощия, които включват принудително огласяне, въпреки че свидетелите на държавата следва да бъдат принуждавани само в случай че се изтъкнат особено необикновени и изключителни обстоятелства. В състояние ли сте да изтъкнете подобно нещо, господин Фрийлънд?
	— Ваша светлост, тъй като веществените доказателства по това дело нямат пряка или очевидна връзка с обвиняемия, показанията на идентифициращите свидетели са от изключително значение. Също така естеството на това дело — убийството на бяло момиче, това невероятно бързане да се подбере и обвини някой черен бедняк. Аз бих разтълкувал това като необикновени и изключителни обстоятелства, положително.
	— Така ли? — попита Мартино. — А _аз_ не бих, в рамките на насоките, за които подсказва случаят _Държавата срещу Хвизд_. Отхвърля се, що се отнася до огласянето.
	Карп забеляза появата на странен израз по лицето на Фрийлънд, един нервен поглед, но обагрен с нещо пакостническо, както, когато някое момче се колебае дали да замери със снежна топка полицай. Фрийлънд заговори отново, уверено:
	— Ваша светлост, позовавам се на случая _Държавата срещу Блуу_, Апелативен отдел, 1973. Съдът намери гледането на предварителното дело за неадекватно и неправилно проведено в смисъл че идентифициращите свидетели не са били призовани от обвинението и че съдът не е пожелал да позволи на защитата да провери свидетелите, що се отнася до първоначалните им показания пред полицията.
	_Блуу?_, помисли Карп и изведнъж плувна в пот. Какво, по дяволите, беше _Блуу_? Той би трябвало да знае всичко относно всеки от случаите със свидетели на обвинението. Защитата на свидетелите имаше важно значение за спечелването на един процес — ако Фрийлънд можеше сега да докара всички граждански свидетели на Карп в съда, той би търсил слаби места, би се опитал да ги обърка, да намери противоречия в показанията, да ги насочи един срещу друг — това би било нещо много по-лошо от просто вземането на имената и адресите им.
	Но Блуу беше мистерия. Освен ако… Той отново погледна Фрийлънд и изведнъж всякакво колебание го напусна.
	— По дяволите! Пак се опитва. — Думите излязоха от устата му, преди да успее да ги задържи.
	— Извинете, господин Карп, не можах да разбера това — каза съдията.
	— О, съжалявам, господин съдия. Исках да кажа, че според мен решението на Апелативния отдел за случая Блуу е било отхвърлено от Апелативния съд.
	— Господин Фрийлънд, вие четохте от апелативен меморандум? — попита намръщено Мартино. — Да? Окей, пет минути прекъсване. Спазвайте закона.
	Изразът върху лицето на Милтън Фрийлънд имаше стойността на едномесечна заплата.


	Пред _Източна пета_ номер 525 пътното платно и тротоарът бяха задръстени от татуирани мъже в тениски без ръкави и кожени панталони, седнали върху големи лъскави мотоциклети _Харлей_. Те пиеха бира и вино от бутилки и имаха мъртвешки блед вид на уличното осветление. Крещяха и се блъскаха, като сграбчваха и целуваха по подобен начин облечени татуирани жени и правеха всички останали неща, които правят клубовете на мотоциклетистите, за да ги обичат и да се възхищават от тях, и всичко това под звуците на гръмка музика.
	Те също така открито търгуваха с наркотици, въпреки обстоятелството, че Хари Белоу беше застанал от другата страна на улицата, облегнат на верандата на номер 528 и ги наблюдаваше. Или може би те правеха всичко това, защото Белоу беше там.
	Той не обръщаше внимание. Нямаше намерение да се влияе от наличието на наркотици, но държеше тези хора да знаят, че е там и че ги наблюдава.
	Нещо бързоподвижно и светло се появи в периферното му зрение. Това беше едно слабо момиче на около десет години, облечено доста странно, с накъсан булчински воал и розова дантелена рокля. Тя беше преминала много бързо покрай верандата, за да говори с някаква пуерториканка. Жената беше с боядисана с руси кичури коса и носеше розови шорти, шнур с пайети и сандали. Беше облегната на паркирана кола и пиеше в компанията на няколко облечени по подобен начин пуерториканки.
	Момиченцето спореше с жената. Гласовете им станаха пискливи. Белоу не разбираше много испански, но се досети, че двете са майка и дъщеря и че майката искаше момичето да се прибере в къщата, а момичето искаше пари, за да слезе по _Авеню А_ и да си купи сладолед.
	Чу се шамар, много здрав. Момичето изпищя, като мишле, затиснато от капан. Порой от удари. Булчинският воал се накъса. Хленчейки, детето го насъбра и влезе тичешком в къщата. Жената с пайетите се засмя и поднови разговора си с нейните посестрими курви.
	Белоу се загледа в жената. Той си спомни добре за нея, от апартамента й се виждаше добре номер 525, беше я разпитвал два пъти. Тя принадлежеше към племето _нищо не видях_. Белоу се опита да измисли нещо, за да й причини някаква неприятност.
	Той продължи да наблюдава бандата отсреща на улицата. От съседна сграда излезе млада жена в светлозелен гащеризон и шалче, която отиваше някъде за нощна смяна, и се насочи на запад по _Пета улица_. Когато видя какво става, тя се спря и прекоси улицата.
	Един от мотоциклетистите я забеляза и се затича след нея, смеейки се. Той я обгърна с тежката си ръка и се опита да я целуне, но тя се измъкна и побягна. Хари реагира със засилване на вниманието си и обхвана с ръка дръжката на револвера си.
	Мъжът забеляза движението му и излая нещо, след което се върна при другарите си. Те започнаха да го насъскват и да му приписват с цветист език хомосексуални качества.
	Белоу тръгна след младата жена надолу по _Авеню А_. По никое време той телефонира на Марлийн.
	Тя беше свикнала Хари да й се обажда в най-необичайни часове. През последните дни бебето беше толкова раздразнително, че и без друго нямаше достатъчно време за сън.
	— Не е Аванян — каза той направо, когато тя вдигна слушалката.
	Все пак тя се почувства малко неудобно.
	— Това нов поздрав ли е, Хари? Харесва ми. Нека не се казва _Здравей, Марлийн, съжалявам, че те безпокоя_. Нека започваме с _Не е Аванян_ след отговора на другия.
	— Братът посети болницата _Сент Вииз_ — продължи Хари, игнорирайки думите й.
	— Не мога да разбера, Хари. Това е жената, която е предприела пътуването и се е върнала. Реших, че си успял да установиш това.
	— Това е жената, която е отишла, но жената, която е отишла, не е Аванян.
	— Хари, какво можеш да кажеш за кредитната карта? Откъде е дошла тя?
	— Става въпрос за татуировките. Трябваше да се досетим. Умът ми работи лошо.
	— Какви татуировки, Хари?
	— На момичето в болницата — жената. Аванян не е имала никакви татуировки, доколкото това е известно на брат й. Но жената в болницата имаше. Няколко. Това е характерно за жените, които се движат с Вини и приятелите му.
	Марлийн никак не обичаше да изпада в смешно положение. Тя се опита да приведе в ред мислите си.
	— Окей, значи, ако не е била Аванян, била е някоя, която поне е притежавала нещо от вещите на Аванян или е познавала някого, който е притежавал, и ако тя също е била свързана с бандата, това означава…
	_Какво означаваше?_ И тогава тя се сети и изпита студена тръпка.
	Преди да може да каже нещо, Хари я изпревари.
	— _Джейн Доу_ е Габриел Аванян. Тя е живеела в този квартал. Вървяла е по улицата през нощта и са я грабнали. Снощи видях подобно нещо.
	— Просто така?
	— Да, разбира се. Какво ги е грижа? Жената от болницата трябва да е задигнала багажа с кредитната карта и билета, заминала е и е имала малка ваканция. Дизнилънд, Лос Анжелис. Вини и другите вероятно не са харесали много тази работа. Тя сигурно е прахосала пет-шест хиляди. После глупачката се е върнала и те са я намерили и са я пребили. Бихме могли да потвърдим, че е Аванян, с помощта на идентификация на зъбите й. Първата ми грижа е да се заема с това. — Той направи пауза. — Все още не разполагаме със свидетел. Можем да им нападнем внезапно свърталището.
	Марлийн се замисли за момент. Можеше ли да получи заповед за арест на основание на това, че някакъв свидетел е забелязал два силуета върху един покрив, и на една щура теория? Може би. Ами тогава какво ще стане, ако в апартаментите, заети от бандата, намерят доказателствен материал, свързан с жертвата? Негодниците биха могли безкрайно да играят на никой _нищо не знае_ или _той го направи_. Вероятно през тези места минаваха транзитно много хора. Без показания на очевидец или признание не можеше да се говори за солидно дело.
	Тя се канеше да сподели тези свои съображения с Белоу, когато той каза:
	— Снощи видях твоята малка приятелка. Принцесата.
	— Така ли? Къде?
	— До една къща срещу негодниците. Живее там. Майка й е проститутка. Държеше се много грубо с детето.
	В ума на Марлийн настъпи мигновено прояснение. Ангели, които падат от небето и се смачкват. Трябваше да е това.
	— Тя живее на другата страна на улицата, срещу мястото, където е станало убийството? Като се вижда цялата улица?
	Той улови особения тон на гласа й.
	— Да. Какво има?
	— Тя е _видяла_, Хари. Тя е нашият свидетел.
	— Свидетел? Едно парцаливо дете?
	— А ако е видяла, много вероятно е да е видяла и майка й.
	— Вече я питах. Никакъв резултат.
	— Да, но тогава не сме знаели. _Сега_ знаем! Намери я, Хари. Изцеди я.


	На следващия ден Консептион Перес се оказа много удобна за изцеждане. Повечето проститутки са такива. След като получи гаранция, че полицията ще й намери друго място за живеене, тя призна, че заедно с дъщеря си е видяла как Вини Богулусо грабнал Габриел Аванян на улицата, вдигнал я като кукла и я пренесъл в къщата си, като през това време Ерик Ритър и Дуейн Уомрат и няколко други още, които не може да идентифицира, са се заливали от смях. Един час по-късно тя видяла как хвърлят жената от покрива. Видяла също как тримата мъже, застанали на резервната противопожарна стълба на шестия етаж, са се опитвали да уринират върху тялото долу на улицата.
	Марлийн хвърли поглед върху официалния формуляр с въпроси и отговори, който предаваше съдържанието на разговора й с Перес, след като Хари беше приключил с нея.
	— Смятам да ги прибера и тримата. Нека свършим това още сега. Кого смяташ да вземеш със себе си?
	— Ще се справя сам.
	Тя го погледна, за да разбере дали не се шегува. Такова нещо би я изненадало. Хари не си падаше много по шегите. Той не се шегуваше.
	— Хари, тези момчета са опасни.
	— Когато имат пред себе си момичета — каза той.


	Той отиде до Пето управление, откъдето взе кола и шофьор, и след това се отправи към _Пета източна улица_ номер 525. Беше девет и тридесет сутринта. Хари каза на шофьора да чака в колата и влезе в къщата сам. Бандата заемаше първите два етажа. Апартаментите на горните етажи бяха или изоставени, с разкъртени врати и инсталации, или служеха като временно обиталище на приходящи наркомани и бегълци от закона.
	Той почука на издрасканата врата на апартамент _1-С_, и при това не спря да чука в продължение на три минути. Хората вътре не бяха ранобудни. Сърдит глас изкрещя:
	— Кой е, по дяволите?
	Хари изкрещя на свой ред:
	— Хари Белоу. Отваряй!
	Ритър отвори вратата. Беше облечен само със сиви шорти и увиснала тениска. Той видя Хари и очите му се разшириха. Докато поемаше дъх, за да издаде предупредителен вик, юмрукът на Хари се стовари здраво в слънчевия възел и той се строполи. От гърлото му се чу само задушен хленч. Хари му сложи белезници и го подкара пред себе си, без да среща съпротива по коридора, после по улицата и накрая го натика в задната част на колата.
	— Имай грижата да бъде кротък — нареди Хари на изумения млад полицай. — И още нещо, мога ли да взема твоите белезници? Взел съм само един чифт.
	Шофьорът му ги даде.
	— Сигурен ли си, че не ти трябва подкрепление? — попита той.
	Хари поклати глава и се върна в къщата.
	Той намери Вини в задната спалня на _1-С_, легнал на един матрак с момиче. В стаята имаше купчини от мръсни дрехи, нов телевизионен приемник, червена стоманена кутия за инструменти, мотоциклет в разглобено състояние и близо до матрака къса ловна пушка.
	Когато Хари влезе в стаята, Вини каза:
	— Какво, по дяволите, търсиш, свиньо?
	Хари каза:
	— Стани, Вини. Да вървим.
	— Не отивам никъде с теб — измърка Вини, като погледът му се насочи към пушката.
	— Мен гледай, Вини, не пушката. Пушката не ти трябва. — Гласът му беше спокоен, сякаш поучаваше дете идиотче.
	Вини се загледа в лицето на Белоу, в очите му. Това беше едно откровение. Вини никога не беше виждал лице, което не съдържа никакъв страх, даже когато погледнеше в огледало, а той беше познавач; хората се бояха от Вини Богулусо. Този човек не се интересуваше много дали ще живее, или ще умре и съвсем сигурно му беше напълно безразлично дали Вини ще живее, или ще умре. Върху това лице Вини видя изрисувана собствената си смърт.
	Той облиза пресъхналите си устни.
	— Хей, за какво е това?
	Хари каза:
	— Стани, Вини. Без глупости.
	— Искам да се облека.
	— Облечи се бързо.
	Вини се колебаеше, после се изправи тромаво, като използваше одеялото, за да се прикрие, откривайки по този начин момичето, което изпищя и го наруга. Вини я срита и й каза да си затваря човката, при което откри себе си.
	Вини отиде в един ъгъл и си облече джинси, тениска и се обу, а Хари му сложи белезници и го изведе навън.


	Белоу ги настани в килии в Пето управление и им прочете правата. Никой от двамата не поиска адвокат. Известно време той говори с Вини, но Вини беше възвърнал част от дързостта си и не показа желание за някакво сътрудничество. Това беше без значение. Ерик Ритър щеше да пропее. Неговата твърдост не превъзхождаше в дълбочина многобройните му татуировки. Хари му обясни, че го очаква затвор, но какъв точно, къде и колко време, зависеше от това, дали ще сътрудничи или не. Той посочи разни неща, които биха могли да сполетят едно слабовато бяло момче в _Атика_ само за няколко часа, особено такова, което има голям железен кръст и свастика, татуирани на гърдите си. Предложи на Ерик да си помисли за петнадесет такива години.
	Следобед Марлийн пристигна в управлението.
	— Как върви работата? Виждам, че все още си здрав и читав.
	Хари каза:
	— Ритър е вече горе-долу готов.
	— Да вземем стенограф. — Марлийн беше решила да не поема обвинението по убийството. Не разполагаше с необходимото време, това можеше да направи някой от хората на Карп. Но искаше да проведе първия разпит, за да може по този начин да закръгли разследването си. Искаше и да си опита силите срещу Вини.
	Отидоха заедно със стенографка полицай в стаята за разпити, където се намираше седнал Ерик Ритър. Изглеждаше сепнат при влизането на Марлийн, която се настани срещу него. Тя се представи, обясни какво е положението, идентифицира всички за стенограмата и предложи да намери адвокат за Ритър.
	Той изсумтя:
	— Не ми трябва адвокат. Не съм направил нищо.
	— Окей, Ерик, нека започнем с това, което се случи вечерта на тринадесети март тази година. Ти седеше с приятели на верандата на _Пета улица_, номер 525.
	— Да. Забелязахме онази женска, която вървеше по улицата към нас. И Вини, той тръгва…
	— Извинявай, това е Винсент Богулусо?
	— Да, Вини Гини. И така, Вини тръгва. _Ще шибам тази._ И така, всички ние, ние отиваме. Казваме, че не му стиска и така нататък. Когато тя минава, той я грабва и я завлича в къщата.
	— Какво се случи после?
	— Ами, вкарва я в апартамента, стиска я силно и тя трябва да е припаднала или нещо такова. Всички отиваме, за да видим какво смята да прави. Всички сме се събрали до вратата на стаята на Вини. Бях, значи, отзад. Вини искаше всички да гледаме. Даже кучките. Евелин, тя му крещеше на Вини и той я удря два пъти и тръшка вратата.
	— Коя е Евелин?
	— Евелин. Главното гадже на Вини. Или беше. Затуй тя отмъкна нещата и духна. Беше много ядосана. И пияна или беше упоена от наркотик, защото иначе никога нямаше да направи така.
	— Това е жената, която е била пребита миналата седмица?
	Ритър се закиска.
	— Да. Тя взе чантата на женската от улицата. Шибаната кучка прати на Вини картичка от Дизнилънд. Той, значи, пощуря. Заради кредитната карта. И билета. После побърканата кучка се връща, ако можеш да повярваш.
	— Окей, нека се върнем на нощта на тринадесети. Вини е в стаята с жената, която е отвлякъл. Какво се случи?
	— Ами, след малко той излиза и пита дали някой иска да опита. Дотогава я беше вързал. Натъпкал шортите си в устата й. Всички я обработиха.
	— Включително и ти?
	Пауза.
	— Да, ами, всички участваха.
	— И после какво?
	— Ами, дотогава вече Вини беше пил доста вино. Това беше няколко часа по-късно. И казва: _Хей, хайде да хвърлим тази путка от покрива_. И я хвърли.
	— Съвсем сам?
	— Да, ами, мисля, че Дуейн му помогна. Това не помня много добре. Бях изморен.
	— Говориш за Дуейн Уомрат, така ли е? Знаеш ли къде можем да го намерим?
	Повдигане на рамене.
	— Той е наблизо. Чух, че живее с някаква женска в апартамента.
	— Добре. На покрива. Вини и Дуейн отвеждат жената горе. Имаше ли някой друг наблизо?
	Поглед встрани.
	— Всички бяхме горе.
	— И всички гледахте как я хвърля?
	— Мисля, че да.
	— И по това време тя беше жива?
	— Мисля, че беше. Беше много бита, но мърдаше, когато той я хвърли. После Вини и Дуейн и още няколко се изпикаха, като се мъчеха да я уцелят.
	Още няколко въпроса за побоя, нанесен на другата жена, на който Ритър също е присъствал отблизо, и с това интервюто приключи. Отведоха го обратно в килията и докараха Вини Богулусо. Марлийн премина през обичайните формалности набързо и монотонно. Вече не се интересуваше чак толкова от Богулусо. Той беше в ръцете й.
	Вини погледна към Хари Белоу и бързо отклони погледа си. Погледна Марлийн и се ухили. Имаше огромни, разположени на голямо разстояние един от друг зеленикавожълти зъби. Марлийн не можеше да не си помисли за отпечатъците от ухапване върху двете жертви и за това, колко лесно би било да се представи едно убедително сравнение като доказателствен материал. Тя се замисли за това, защото предпочете да не мисли за последните часове на Габриел Аванян.
	— Какво гледаш, ма, путко?
	Марлийн забеляза, че Хари се раздвижи и го улови за ръката, като извика:
	— Не, Хари!
	Стенографката вдигна сепнато главата си от машината.
	— Трябва ли да пиша това?
	— Не — отряза Марлийн, — и мисля, че вече можеш да си вървиш. Съобщи, че сме свършили. Освен ако Вини не поиска да направи някакво изявление. Искаш ли да направиш изявление, Вини? Например за това, как си отвлякъл, изнасилил, измъчвал и убил Габриел Аванян през нощта на тринадесети март на _Източна пета улица_, номер 525?
	— Не съм направил нищо и няма да кажа нищо.
	Стенографката излезе. Марлийн каза:
	— Това е много лошо, защото твоето приятелче Ерик ни разказа всичко. Според него всичко от началото до края е било твое изпълнение.
	— Тогава той лъже.
	Марлийн събра папките си и стана. Двама огромни полицаи се появиха на вратата.
	— Окей, Хари, този да върви обратно в килията. Обвиненията са убийство втора стенен, изнасилване първа, нападение първа, отвличане — по случая Аванян. По-късно ще го обвиним по случая с приятелката.
	Тя погледна Вини в очите и пое дълбоко дъх. Той й се хилеше нахално.
	— Ще умреш в затвора, Вини — каза тя делово. — Ти никога, никога вече няма да се разхождаш по улиците, да караш мотоциклет, да докоснеш жена, да изпиеш чаша бира. На колко си, на тридесет? Би могъл да живееш още четиридесет години. Това прави почти шестнадесет хиляди дни. И това е така, защото ще направя всичко необходимо, за да не излезеш никога. При всеки случай, когато стане дума за условно пускане, до твоята смърт или до моята, аз ще бъда, където трябва. И ще кажа точно по какъв начин е умряла Габриел Аванян.
	Вини се изправи бързо. Лицето му беше бледо. Белоу и двамата полицаи се надигнаха от местата си.
	— Да пукнеш, курво! — изкрещя той. После се хвана отпред и заклати бедрата си напред-назад. — Ще ти разцепя изсъхналата путка!
	Полицаите го сграбчиха. По устните му се появи пяна, докато продължаваше да бълва неприличните си закани.
	Беше забележително, че при целия този шум гласът на Хари можеше да се чуе съвсем ясно. Той каза:
	— Марлийн. Причината да говори по този начин е, че има много, много мъничка пишка.
	Марлийн изпухтя, после се закикоти, а после избухна в гръмотевичен смях.
	— Не се ли шегуваш, Хари? Колко малка? — Полицаите също се смееха, даже когато надяваха белезниците на съпротивляващия се и крещящ Вини.
	Белоу направи фигурка с палеца и показалеца си с разстояние помежду им инч и половина. Всички продължиха да се смеят. Всички, освен Вини.
	Отведоха го. Сега вече той не буйстваше чак толкова. Изглеждаше, че е загубил много пара. Марлийн го изпрати с поглед и каза на Хари:
	— Интересно. Вероятно ще му бъде съвсем не зле в _Атика_. Ще има малка банда и уважение и голямо количество изплашени слабаци, които ще изнасилва и измъчва. Три манджи и легло. Наркотици. Не е честно. Ще е честно, ако още сега го набутаме в някоя шахта, пълна с гниещ боклук и плъхове и го застреляме в главата и го оставим на кучетата и плъховете. — Тя потрепери. — Господи, какво говоря!
	— Това може да се уреди — подметна Хари.
	Тя го изгледа строго, а след това го перна игриво по ръкава.
	— Ах какъв си! Много си лош, Хари. Отприщваш всичките ми най-зли сицилиански инстинкти.
	— Да отидем на кафе?
	— Не, благодаря, трябва да се върна на _Сентър Стрийт_ и да оправя тези работи, а после да взема Луси — и тогава! — и тогава искам една дълга, бавна, гореща вана. Не че е вероятно да успея да цамбурна, преди шибаните полунощни часове.


	Карп подскачаше на патериците си, движейки се надолу по един влажен коридор на Гробницата. Мястото за лишаване от свобода в Манхатън, ако трябва да се посочи официалното му име, е разположено непосредствено до съда. По същество то е същата сграда, свързана със съда чрез множество коридори, с цел обвиняемите да могат бързо да се отвеждат от килията в съда и после обратно.
	Карп се канеше да вземе душ в банята на тъмничарите. Правеше това всяка вечер след работа, след като най-напред увиваше внимателно протезата си и я слагаше в торба от онези, с които работят в химическото чистене. Той окачи костюма, ризата и връзката си на една закачалка, сложи обувките си в една спортна чанта и по фланелка и шорти и с една гуменка се повлече обратно към офиса си, като държеше в зъбите си куката на закачалката, а връвта на чантата с палец.
	Изглеждаше и се чувстваше смешен. Хрумването да живее в офиса беше глупаво, но след като беше взел това решение. Карп се чувстваше задължен да продължава. До процеса оставаха не повече от две седмици.
	Той си взе душа, сам в изпълнената с пара стая. Душът се използваше само при застъпване на новата смяна и Карп внимаваше да не го използва в тези часове. Тъкмо си обуваше шортите седнал на една пейка, когато чу зад себе си някакво тракане.
	Беше един от хората, които почистваха. Карп придърпа шортите си и завърза връвта. Вкара крака си в гуменката, при което бутна патериците си и те се плъзнаха върху мокрото място и паднаха на пода. Карп тежко се отпусна на пейката и изруга.
	Чистачът остави кофата си, вдигна патериците и ги подаде на Карп. Карп вдигна глава и усмивката замръзна на лицето му. Беше Хоси Ръсъл.
	Карп се изкашля и каза:
	— Благодаря.
	Ръсъл кимна. Последва тишина, като се чуваше само шумът от водата в тръбите и от по-голямо разстояние непрекъснатият хор от гласове на хиляди затворници.
	Ръсъл не носеше очилата си. Беше облечен в оранжева затворническа униформа с надпис чистач, изрисуван на гърдите и на гърба. За момент на Карп му стана чудно, че са натоварили Ръсъл с тази длъжност, но след това се досети, че никой не е по-подходящ от него, след като беше прекарал две трети от съзнателния си живот зад решетките, познаваше съвършено живота в затвора и никога не беше създавал дори най-малката неприятност на пазачите си.
	Ръсъл наруши тишината:
	— Да имаш една цигара?
	— Не, не пуша. — След което, за своя собствена изненада, Карп добави: — Мога да ти донеса. Тук съм всяка вечер по това време.


>	12.

	— Роулънд — започна Карп на следващата сутрин, — даже _ти_ трябва да признаеш, че онази история с ООН все по-малко и по-малко прилича на терористично престъпление. — Бяха в офиса на Карп и се опитваха да водят професионален разговор за последните развития по случая _Томасян_. Справяха се не зле. Карп беше раздразнителен, а Хъркейни намръщен, но до насилие в буквалния смисъл не се стигаше.
	— Защо? Не виждам как цялата тази мръсотия, която ти и Нанси забъркахте, може да се отрази на делото срещу Томасян, макар и в най-малка стенен.
	— Роулънд, тънкостите се крият в контекста. Съществува такова нещо като разумно съмнение — обясни уморено Карп. — Нека огледаме положението. Най-напред откриваме, че Габриел Аванян е убита вечерта в деня на убийството, като това е можело и да не стане. Това слага край на теорията, че е била замесена в някакъв арменски заговор.
	— Била е. Томасян не го отрича.
	— Какво?
	— Когато влязохме и му съобщихме, че приятелката му е мъртва, той каза, че тя е ходела до Северна Калифорния, за да събира пари за каузата. Там има много арменци.
	— Каква _кауза_?
	— Откъде да знам? — изръмжа Хъркейни раздразнено. — Нещо, свързано с неговата тайна армия. Той не се разпростря по тази тема, а аз не оказах натиск.
	— Как прие новината за убийството на момичето? — попита Карп.
	— Беше доста потресен. Разбира се, може би поради това, че пропадаше алибито му.
	— Във всеки случай — продължи Карп, — ти все още търсиш другия участник в нападението, който, като че ли се е изпарил. Съществува още едно слабо място. Ти очакваше, че Томасян ще се огъне в затвора и ще издаде партньора си, но това не стана. Това ме кара да мисля, че не е имал партньор, след като не е бил там. Същото ще помислят и съдебните заседатели. Не, почакай, нека да довърша. Остава въпросът с парите. Турчинът от ООН казва, че става дума за специален фонд за изкупуване на антики. Но Родригес, ченгето, което се занимава с изкуство, казва, че не е вероятно турците да правят това и че никога не е чувал Ерсой да е купувал художествени предмети на черния пазар. И най-накрая ние знаем, че съществува връзка между Ерсой и Кербусян. Ерсой му се е обаждал от офиса си в мисията в ООН много пъти през последния месец, преди да бъде убит. Това е една връзка, която не сме обяснили и която Кербусян много държи да остане скрита. Когато твърдеше, че не знае за парите на Ерсой, той лъжеше.
	— Откъде знаеш това? — попита Хъркейни предизвикателно.
	— Просто така, знам. Освен това бих искал да зная защо двама умни мъже говорят _за турци_ във връзка с операция по кражба в летище.
	Хъркейни поклати глава уж печално.
	— Не знам, Бъч. Струва ми се, че съжителството ти с Марлийн започва да размеква мозъка ти. Нищо от това, което ми разправяш, няма общо със случая. Съсредоточи се внимателно! Колата на Томасян, палтото на Томасян, заплахите на Томасян срещу турците, колекцията от оръжия на Томасян. Това е случаят. Кой се интересува от това, че жертвата се е обаждала на друг арменец? Можел е, ако ще, да се обади и на папата. Същото е и с парите. Не съществуват доказателства, че парите имат нещо общо с престъплението. Да си спомняш за някакви доказателства? Ти мислеше, че парите са особено важни. Хей, ето едно обяснение. Турците се занимават с изкуство, Кербусян се занимава с изкуство. Дискутират, търгуват, може да е така, нали? Няма значение дали е така, или не. Това не влияе на случая.
	— Случаят има слаби места, Роулънд. Защитата ще те събори.
	— Хващаш ли се на бас?
	Последва пауза, през която всичко замря, освен водовъртежа в мозъка на Карп и след малко каза:
	— Да, хващам се, пет хиляди ще означава, че Арам Томасян няма да влезе за убийство на Мехмет Ерсой.
	Хъркейни изпухтя силно учуден.
	— Шегуваш се.
	— Нищо подобно. — Карп надраска върху лист хартия изявлението си и го сложи на масата пред Хъркейни. Беше написал: _Дължа на Роулънд Хъркейни пет хиляди долара, ако и когато Арам Томасян бъде осъден за убийство на Мехмет Ерсой_. И се подписа и прибави датата.
	Хъркейни прочете бележката и погледна много отблизо Карп, като в очите му се забелязваха силно осветени точици.
	— Ти, кучи сине — изсумтя той, — ти изглежда знаеш нещо.
	Карп вдигна ръка в поза, като при полагане на клетва.
	— Заклевам се, Роулънд. Ти знаеш абсолютно всичко, което знам и аз. И, съгласно нашето споразумение, имаш от мен цялата истина. И нека Бог ми помага.
	— Тогава как, по дяволите, можеш да се обзаложиш за пет хиляди долара? — попита Хъркейни с много сериозен глас. — Ти нямаш тези пари.
	— Не, но ти ги имаш, поради което аз нямам нищо против да ти ги взема. Ти скочи върху този човек, защото имаш инстинкт на убиец и това е много хубаво, но не ти е лесно да спориш сам със себе си, като си задаваш въпросите, които ще ти зададе защитата, и като се опитваш да навредиш на собствения си случай. Когато великият Роулънд реши, че трябва да признаеш вината си, най-добре е да си признаеш. Но Томасян не си признава. Защото той не го е извършил. Що се отнася до това, откъде знам: знам, защото знам. Аз мога да помириша кога един случай е наред и кога не е. Защото съм най-добрият, Роулънд, а ти си вторият след мен. Това е всичко.
	Лицето на Роулънд почервеня като тухла, а мускулите на челюстта му се издуха като лимки. Той надраска своята част от договора в долната част на листа, скъса го на две по средата, подаде го на Карп и излезе, без да каже дума.


	— Какво си направил? — изпищя Марлийн.
	— Всичко е окей, Марлийн, ще бъде чудесно. — Карп спокойно отхапа от сандвича с наденица, който тя му беше донесла.
	Марлийн мушна пластмасовата лъжица в кофичката си с кисело мляко и удари с чашата по бюрото. Пръски от _Данон_ обсипаха клетвената декларация.
	— Какво искаш да кажеш с това, че всичко ще е наред? — каза тя с писклив глас. — Как си могъл да постъпиш толкова глупаво? И без да ми кажеш? Как си могъл да поемеш такъв риск, когато се опитваме да купим тавана и да заплатим за операцията? На всичко отгоре е неетично! Двама прокурори се обзалагат за изхода на дело за убийство! Ако това се разчуе, и двамата може да бъдете лишени от права. На брадичката ти има чер пипер.
	Карп се избърса с тънката хартиена салфетка.
	— Няма да се разчуе. Роулънд ще си плати и веднага ще остане без памет. Ти мислиш, че ще иска някой да разбере, че съм го метнал? И ние няма да казваме. Така че проблем не съществува.
	— Съществува един проблем, Айнщайн. Томасян може да влезе в затвора въпреки всичко.
	— Няма начин. Няма начин, защото ще открием и ще осъдим истинските убийци.
	— Толкова ли си сигурен?
	— Разбира се. — Той й се ухили. — Имам теб, нали? Винаги ме обвиняваш, че нямам доверие в теб и в идеите ти. Ти беше тази, която първа подуши, че _не е_ Томасян, ти извлече онази информация от човека от ООН и ти ще откриеш този, който наистина е извършил убийството. Аз съм един инвалид. Налага се да поемеш знамето от немощните ми ръце.
	Тя го гледаше втренчено, лицето й изразяваше последователно цяла поредица от чувства.
	— Страшен си. Само ти можеш да ни вкараш с Роулънд в такава корида.
	Карп се засмя и отправи поглед нагоре.
	— Мили Боже, какво искат тези хора?
	Засмя се и тя.
	— Окей, умнико, какъв е следващият ни ход?
	— Дръж се за изкуството. Интересувай се за какво са се споразумели Кербусян и Ерсой. И разбери нещо за измамите и фалшификациите на художествени предмети. Това трябва да е. Някой го е убил, защото е щял да развали някаква мошеническа схема. Това, или заради някаква скъпоструваща дрънкулка, която е била заменена с друга или открадната.


	Марлийн се хвана за изкуството. Тя събра бележките, които беше си водила в ООН, и останалите материали и отиде на посещение при В.Т. Нюбъри. Стаичката му се намираше на осмия етаж и представляваше типичен пример за работно място на помощник областен прокурор, което по-скоро напомняше, въпреки че беше направил известни подобрения, преградено за угояване на телета пространство. Имаше собствени мебели: бюро в стил _Шерътън_, настолна лампа _Тифани_ със синьо и кремаво стъкло, малко поизносен, но автентичен ориенталски килим на пода, подписана, т.е. истинска картина от Матис и една подправена, но не лоша сцена от улица _Утрило_ на стената.
	— В.Т. — каза тя, настанявайки се удобно в плетения люлеещ се стол, който той държеше в офиса си за посетители, — нека поговорим на тема изкуство. Разкажи ми това-онова.
	В.Т. вдигна глава от каталога, който изучаваше.
	— Постмодернизмът е мъртъв, ако можем да приемем, че изобщо някога е съществувал.
	— Остави това. Кажи ми какво правите с Родригес. Кажи ми за фалшификациите.
	— О, това ли! Това не води до нищо. Както си спомням, Реймън ти казваше у Соколоф, че фалшификациите в изкуството могат да бъдат много трудно демонстрирани. Жертвите изпитват затруднение и поради това изпиват горчивата чаша, без да се оплакват. В случай че наистина се оплачат, търговецът се усмихва и си взема обратно стоката, а на следващия ден тя се опакова и се изпраща със самолет в Тайван или Бразилия. Просто се продава още веднъж. Никой не може да докосне с пръст търговеца, той просто действа по маниера на един Богарт.
	— Моля?
	— Като Богарт в _Казабланка_. Когато Клод Рейнз го пита защо е дошъл в Казабланка, той казва: _Дойдох заради водите. За здравето си._ След което Рейнз казва: _Но в Казабланка няма води. Казабланка е в пустинята._ А Богарт казва: _Бил съм зле информиран._ Търговецът е получил произхода и мненията си от някой гуру от някаква художествена школа, с когото е в договорни отношения. Той е спокоен. Единственият начин, по който можеш да го хванеш натясно, е да имаш солидни доказателства, че той _знае_, че дадено произведение на изкуството е всъщност фалшификат, ако е поръчал на някой наемник от Сохо да измайстори нещо уж от Сезан. Това представлява измама от _клас Е_. Или ако разполагаме с доказателство, че дадено произведение е откраднато и че търговецът знае за това. Но даже и тук не съществува пълна сигурност. Не е като човекът да има петдесет нагорещени телевизора в задната стая. Освен ако търговецът наистина е организирал кражбата, което се случва изключително рядко, той обикновено се позовава на закона за незаконно притежание, според който деянието се класифицира като не много сериозно нарушение.
	— Тогава каква е целта? Целта на това, което Родригес и ти правите? — попита Марлийн.
	— Целта са бандите. В наше време една измама не е солова операция. Не са много хората като Ван Меегхерен, който имитира Вермеерз на своя глава. Сега говорим за международна дейност, в която участват групи, съставени от десетки хора за всяка голяма измама. Това е голяма конспирация. Ето защо Родригес работи в много тясно сътрудничество с Интерпол и с хората, които имат дейност като неговата в големите художествени центрове. Идеята е да се разбере конспирацията ида се подбере наведнъж цялата банда — майстори, дилъри, посредници, всички, да се затворят работилниците и да се пипнат парите. Това е най-важното нещо.
	— Това е твоето поле на дейност — забеляза Марлийн.
	В.Т. беше специалист, може би специалист номер едно в Ню Йорк по онова време по въпроса за това как хората се разпореждат с придобитите по незаконен начин печалби. Той се усмихна и направи жест на неодобрение.
	— Това и авторитетните ми познания в областта на италианското изкуство от петнадесети век. Но при сегашния случай нямам резултати. Реймън много се дразни от това.
	— Как така?
	— Не познаваме продавача — това на първо място. Соколоф води тайна търговия и ние не сме в състояние да покажем, че знаем, че в действията му се съдържа измама, и поради това не можем да му окажем натиск и да го заставим да се откаже. Единственото нещо, което той ще каже, е, че стоката пристига от Турция. Това е другият проблем. Турските власти не ни сътрудничат достатъчно.
	— Понеже не се интересуват от антики? Както каза Родригес?
	В.Т. издаде напред устните си и изправи глава — израз на учтиво несъгласие.
	— Хмм. Що се отнася до това, мисля, че участват различни фракции. Мисля, че вероятно на някои турци им е все едно, или че биха желали да забравят за предишните обитатели на Анадола, точно както казва Реймън. Мисля, че други, когато изобщо си дадат труд да размислят върху това, гледат с отвращение на ограбването на страната си. В края на краищата това богатство се намира там, сега то принадлежи на тях, без значение кой го е създал. Не съм сиукс, но ако пристигнат някакви турци и започнат да задигат индиански художествени предмети, това може да ме разстрои. А освен всичко има хора, които просто гледат как да припечелят някой долар. Туризъм и прочие.
	— Но мислиш ли, че поне е правдоподобно този човек, Ерсой, да е купувал откраднати предмети, които да се върнат в Турция.
	— Правдоподобно. Да, _поне_ правдоподобно?
	Марлийн нямаше особено желание да чуе това. Искаше й се по някакъв начин Ерсой да е вършил измами, но съзнаваше желанието си, поради което се пазеше, да не би да се повлияе от този поглед на нещата.
	— В.Т., мисля, че би трябвало заради мен и Бъч да се занимаеш с някои от тези предмети. Историята е дълга. Разполагаш ли с една минута време?
	— Да, в моята служба животът е безгрижен и спокоен. Говори.
	Марлийн му изложи накратко историята на разследването на убийството на Мехмет Ерсой, като включи и наученото от нея и Хари Белоу в турската мисия. Малко след като беше започнала, В.Т. извади един бележник и започна да си води бележки.
	— Наистина е очарователно, Марлийн — каза той, когато тя свърши. — Особено онова за брата в Турция. Археолога. Семеен бизнес, може би. Ти спомена за някакви писма от брата. Бих ли могъл да се запозная с тях в превод?
	— Да, разбира се, ще ти ги доставя. Мислиш ли, че в тях може да има нещо?
	— Да, тази работа има приятен аромат. Необходимото при тези фалшификации, когато става дума за автентичност, е една правдоподобна история, според която имаш достъп до добра стока или открадната от музей, или намерена. Алфредо Капа например.
	— Кой беше…?
	— Това беше преди четири години. Капа разпространи сред римския пазар, че е открил място с етруски гробове и че го крие от властите. Той задвижи сто и осемдесет предмета само за една седмица, като всички те, разбира се, бяха имитации. Като знаят, че могат да се сдобият с нещо, което не притежава никой друг, някои колекционери не могат да устоят. Елементът на незаконност само добавя известна пикантност. Но в този случай имаме уж законно действащ дилър, който открито работи със стоката си, поне с част от нея.
	— Може би има още нещо?
	— Да, сигурен съм. Откритият пазар просто нагрява наддаването. Отиваш при някой, който не е успял да купи някаква брошка, и му намекваш, че съществува друга, която ти е подръка.
	— И тя е фалшива.
	— Без съмнение.
	— Значи Родригес е бил прав? Предметите на Соколоф са фалшиви?
	В.Т. повтори движение с устните си.
	— Не съм толкова сигурен. Картините на Рослин са достатъчно реални. Това, което подушвам, е нещо наистина голямо. Голям удар. Задвижваш някаква истинска стока, музейно качество. Вдигаш шум за това, колко са важни всички експонати, учени специалисти пишат статии, _Таймз_ пише надълго и нашироко и разпространява новината. Привличаш вниманието на всички, събуждаш интерес у хората със сериозни финансови възможности, разпространяваш историята, привличаш клиентите, продаваш твоите имитации и изчезваш.
	Марлийн помисли за момент върху това, като си хапеше устната.
	— Окей, нека продължим с предположението на Бъч. Ерсой е работил с Кербусян. Кербусян купува произведения на изкуството… Охо.
	В.Т. се ухили.
	— А, да. И аз се сетих за това.
	Марлийн полетя напред и удари с юмрук върху бюрото.
	— Разбира се! Ерсой продава на Кербусян фалшификати и той разбира това и го ликвидира. Господи, не може да му е чак толкова трудно да застреля един турчин. По дяволите! Може би сме извършили голямо пътуване в кръг за нищо.
	— Искаш да кажеш, че е възможно убиецът да е Томасян. Кербусян се опитва да си възвърне арменски национални съкровища, бива измамен от омразния турчин и праща тайната армия да отмъсти. Да, има такова нещо, но в този случай ще ти трябва да включиш и стареца. Окей, нека оставим това настрани за един момент и да огледаме другата алтернатива. Нека допуснем, че в сметката не влизат крадци. С кого ще е свързан Ерсой при тази измама?
	Марлийн прелисти бележките си.
	— Ахмет Джелал. Ерсой е прекарал много време с него. Отговарял е за сигурността на мисията. И служебният дневник на Ерсой е у него.
	— Това заслужава да се види.
	— Да. Окей, ще изпратя Хари. Какво друго?
	— Ами, що се отнася до мен, ще започна да се занимавам с брата, а ти ми дай онези писма. Ще видим дали банковата му сметка отговаря на заплатата на един скромен археолог.
	Марлийн въздъхна. Потискаше я мисълта, че арменците фактически бяха замесени в убийството.
	— Мисля, че ще трябва да нападна Кербусян. Не виждам каква полза може да има от това. Искам да кажа защо, по дяволите, той трябва да разговаря с мен? Бъч вече се занима с него, полицията също и ние не разполагаме с нищо ново, което да размахаме под носа му.
	— О, аз не бих се срещал с Кербусян засега — каза В.Т., като в гласа му пропълзя лукав тон.
	— О?
	— Не. Мисля, че най-напред трябва да говориш със Соколоф.
	— Защо? И срещу него не разполагаме с нищо.
	— Да, но той не знае това. Подхвърли някой и друг общ намек. Последното нещо, което той иска, е да бъде замесен в разследване за убийство, този стар хитрец. Ако той наистина не е посредничел между Ерсой и Кербусян в сделки с произведения на изкуството, които те може би са имали, аз ти гарантирам, че той знае кой какво е продал и на кого. И дали стоката е била истинска.


	На следващия ден Марлийн се срещна със Соколоф в офиса над галерията му. Отиде сама. Хари го нямаше, тъй като беше зает и трябваше да разговаря с хора, които може би знаеха дали някой си във Вашингтон Хайтс е блудствал с деветгодишната си доведена дъщеря. Беше му казала за Джелал и той беше обещал да се занимае с тази работа. Тя беше поне донякъде виновна за това, че използваше Хари за разследване на нещо, което е извън нейната официална (и неговата официална) сфера на действие, по същество като услуга за мъжа й. Другите жени в офиса бяха ядосани и кисели, въпреки че се стремяха да не го показват.
	Във всеки случай Хари не би работил директно за тях. За да го накарат да направи каквото и да е, те трябваше да минат през Марлийн. Тъй като всички те бяха амбициозни жени, със значително самочувствие и склонност бързо да се засягат от обидите, които се сипеха върху тях всеки ден от средата, по същество изцяло мъжка, това не добавяше нищо към удоволствието, че работят в отдела по изнасилванията. Те наричаха Хари зад гърба му _Доб_ — добермановият пинчер на Марлийн.
	И така, тя седеше, като се чувстваше неудобно, на почти истинското канапе _Луи Куийнз_ на Соколоф и говореше за дребни неща с очарователния му собственик в очарователния му изящно декориран офис и се чувстваше леко тъжна. Още не му беше казала защо е дошла, но той беше изказал предположението, че тя работи с Родригес, а тя не беше отрекла.
	— Вие продавате много неща на Саркис Кербусян, нали? — попита тя.
	— Да, през годините съм пласирал на Саркис много изящни предмети.
	_Пласирал._ Като изоставени деца в сиропиталища, но с безкрайно по-голяма загриженост.
	— Арменски произведения на изкуството, така ли?
	— Общо взето. Саркис има една от най-големите частни колекции на арменско изкуство, древно и средновековно. Защо питате?
	Марлийн игнорира въпроса.
	— Бихте ли могъл да кажете, че той е познавач? Че знае какво прави?
	Соколоф кимна и се усмихна.
	— О, да. Той има добро око. Все още се е запазило нещо от търговеца на килими в него.
	— Вероятно ли е да бъде заблуден от имитации в случай че му бъдат предложени?
	Температурата на усмивката на Соколоф спадна с няколко градуса.
	— _Имитации._ Ами, мила госпожо, всички ние можем да бъдем измамени от хитроумни имитации. Не всичко може да бъде анализирано в лабораторията. Ако отделяхме време за такива анализи за всеки отделен предмет, бизнесът би се срутил. На всички ни се налага да разчитаме на вкуса и произхода и почтеността на един уважаван търговец. Така че всъщност не мога да ви кажа дали на господин Кербусян не са били доставени някои фалшификати. Сигурно е, че нищо такова не е получавал от мен. _Съзнателно_, разбира се.
	Марлийн го загледа в очакване. След кратко мълчание той пое дълбоко дъх през месестия си нос и продължи:
	— От друга страна, специалистът колекционер е може би по-достъпен за такова нещо, отколкото редовия колекционер, колкото и да изглежда може би странно.
	— Защо е така?
	— Защото специалистът се интересува от специалната част, не задължително от естетическите или техническите качества на самия предмет. Въпреки по-голямата си осведоменост в своята тясна област, желанието за притежание може да излезе по-силно от благоразумието му. Например в средата на шестдесетте на пазара съществуваше голямо търсене на еврейско изкуство. Може би причината беше шестдневната война, кой знае, един стимул за еврейски патриотизъм. Във всеки случай много богати американски и европейски евреи бяха готови да платят всякакви суми, за да си набавят старо сребро от синагоги, _риманим_, северноафрикански лампи ханука, сребърни менорахи и подобни неща. Емайлирани годежни пръстени с надписи на староеврейски. И, разбира се, пазарът откликна. Започна изкопаването на стари кутийки за чай и гравирането им с еврейски текстове, малки кутии, в които да се слага матзох, и префасонирането на викториански сребърни потири в средновековни чашки кидуш. Вероятно половината от фалшификаторите в Италия по това време изучаваха еврейски. Интересното е, че във връзка с тази дейност нямаше много оплакване. Бяха обидени единствено историците. Клиентите в по-голямата си част бяха доволни. И при това положение човек е принуден да се чуди кой е пострадал. Някои имитации сами по себе си представляват изящно изкуство. Вламинк нарисува един фалшив Сезан и самият Сезан беше на мнение, че картината е много добра. Пикасо притежаваше фалшив Миро. Забавно, нали? — Той се засмя, за да покаже какво означава думата _забавно_. — И така, искам да кажа, че — заключи той, — че Саркис и някои други като него се интересуват от арменски произведения и ги получават, все едно дали са истински, или фалшиви.
	— Разбирам. Мислите ли, че един турски дипломат на име Мехмет Ерсой е възможно да е продавал на Кербусян? Все едно дали истински, или фалшиви предмети.
	Търговецът на художествени предмети повдигна едната си вежда. Сега усмивката му беше чисто служебна, слабо дръпване нагоре на дебелите му устни. Той каза:
	— Госпожице, а, Чампи, така ли беше? Може би ще спестите времето и на двама ни, ако просто ми кажете за какво сте тук.
	— Името ви е познато?
	Той кимна:
	— Човекът, който е бил застрелян. От ООН?
	— Начинът, по който казвате това, господин Соколоф, ми подсказва, че името Ерсой ви е било известно отпреди да бъде застрелян — поде Марлийн и след това, за да предвари репликата, която можеше да се прочете по лицето му, продължи: — Не, вие попитахте защо съм тук. Ще ви кажа откровено. Не се интересувам от измамите в областта на изкуството като такива. Интересува ме кой е убил Мехмет Ерсой и защо.
	— Но аз мисля…
	— Да, имаме заподозрян човек, но имаме и основание да вярваме, че, без значение дали наистина го е убил, или не, причината не е имала нищо общо с политическия тероризъм. Причината, поради която Ерсой е бил убит, е свързана с продажби или кражби, или фалшификации на художествени предмети. Поради което искам да ми кажете всичко, което знаете за Ерсой, за дейността му в света на изкуството и за отношенията му със Саркис Кербусян.
	Докато говореше, тя гледаше Соколоф право в очите и мислеше, че вижда пресмятанията зад тъмните му очи. Само добави:
	— Също така трябва да ви кажа, че нямам причина да вярвам, че сте лично замесен в което и да е от тези неща и че на този етап не сте обект на разследване. Впрочем, вие сте длъжен да ми предоставите цялата информация, с която разполагате. Обратното се нарича създаване на пречки на обвинението, което само по себе си представлява сериозно престъпление.
	Думите й прозвучах абсурдно официални в собствените уши на Марлийн, но тя видя, че Соколоф ги прие сериозно. В.Т. беше прав, търговецът не искаше по никакъв начин да бъде свързван с убийство. Той прехапа долната си устна, сведе погледа си и въздъхна — картина, изобразяваща капитулация, за която картина Марлийн се надяваше, че не е пълна драматизация.
	— Е, добре. Вие сте силна млада жена, госпожице Чампи. Разбира се, аз ще ви помогна с каквото мога. Ще ми простите, че в самото начало не показах готовност за сътрудничество. Съществува, ъ…, известна поверителност свързана с моя бизнес, която не бих искал да наруша, без за това да имам сериозно основание. Във всеки случай… допреди две години не бях виждал Мехмет Ерсой. Естествено, ние сме се срещали. Той беше културно аташе в мисията, аз съм търговец на антики, голяма част от моя бизнес е със стоки от Мала Азия, така че, разбира се, с него сме имали много неща за обсъждане. Тогава, не мога да си спомня как стана това, той попита дали бих проявил интерес в това, да се позанимавам с някои неща, някои антики на нюйоркския пазар. Брат му е археолог и директор на музей в Турция. Нямах проблеми с това. Документите му бяха наред. Той каза, че предметите напускат турските музеи и че има пълномощия на агент. Предметите пристигнаха с начало миналия ноември. Спомням си една малка статуя на Тиамат от Пергамум от слонова кост, някакви йонийски произведения, бижута. Една прекрасна тетрадрахма от Тиграм Велики. Малка, но от много високо качество. Не ми беше трудно да ги продам. Кербусян, разбира се, грабна тетрадрахмата. — Марлийн го погледна озадачено. — Древна арменска монета — обясни кратко. — Напредваме в бизнеса. Предметите стават все по-добри. Между другото, всичко това са частни продажби. Той не иска аукцион или изложения в галерия, въпреки че му казвам, че ще успее повече по този начин, отколкото в преки частни продажби. Преди около шест месеца той спира да ми продава. Мисля, че донякъде го очаквах.
	— И защо?
	Соколоф вдигна рамене и отговори с лека усмивка:
	— Това ми се е случвало и по-рано. Появява се продавач. Предлага ти няколко предмета. Всичко е наред. Всички са доволни. След това изведнъж откриваш, че той е конкурент. Знае кои са най-добрите ти клиенти. Купували са неговата стока. Отива при тях — нека сключим сделка минус комисионната на Соколоф — на кого е потрябвал?
	— Какво правите, когато се случи такова нещо? — попита Марлийн. — Или предприемате ли нещо при такива случаи?
	— Какво бих могъл да направя? И двамата са личности със свободна воля. Но, разбира се, взаимоотношенията с такъв човек излагат клиента на известен риск, от който той е свободен, ако купува от мен.
	— Като измама?
	— Като измама. Даже и така да е, бях изненадан, когато Кербусян започна да взаимодейства пряко с Ерсой. Както вече ви казах, Саркис е маниак на тема арменски предмети. Чувам разни неща на улицата от арменците. Не знаете ли? Да, и аз съм арменец, наполовина — майка ми, Бог да я прости. Тя се е измъкнала непосредствено преди голямата атака през 1915. Родителите й я изпратили на изток. Тя продължила да се движи на крачка пред кемалистите и се е установила там, където през Гражданската война е възникнала Съветска Армения. Там срещнала баща ми и двамата отишли в Одеса, където съм роден, а след това са емигрирали през 1925. Какъв живот! И така, да, познавам Саркис от години. И съм огорчен, не е в негов стил да отнема хляба от устата ми без причина. Затова го каня. Срещаме се. В руската чайна по-точно. Питам го какво става, той купува направо от турците. Прилича на шега. Знам какви чувства изпитва към турците, нали така? Извинява се. После ми разказва някаква история. — Соколоф млъкна и тъжно поклати глава. — Щура история. Казва: _Стефан, маската е у Ерсой. Суурп Тимаг._
	— Моля, какво…?
	— Свещената маска на Свети Крикор, Осветителят — каза Соколоф, при което в обичайно сухия му глас прозвуча нотка на страхопочитание. Марлийн си спомни за разговора си с Родригес и за картината на Рослин, изобразяваща погребението на светеца.
	— Което е какво точно? — попита тя.
	— Това е един мит — каза Соколоф. — Едно съновидение.
	— Но Кербусян е повярвал в това?
	— Страхувам се, че да. Беше направо полудял, и като колекционер, и като арменски националист. Когато му я предложиха, той захвърли всички съмнения. Странно. Иначе той е такъв умен и хитър човек. Предполагам, че всички ние си имаме слабите места…
	— Но трябва да е видял някакво доказателство.
	— Каза, че е видял снимка. Цветна. Опитах се да му кажа, че това е фалшификация, но не можах да го спра.
	— И я купи?
	Челото на Соколоф се намръщи, като че под действието на неприятен спомен.
	— Не го знам какво е направил. Когато видя, че ми е смешно, той се затвори като в черупка. Той може да постъпи така. Понякога е много горд. Оттогава не сме обсъждали този въпрос.
	Марлийн кимна и попита:
	— Господин Соколоф, по ваше мнение, ако Кербусян е решил, че Ерсой го е излъгал за нещо толкова важно, като тази маска, би ли могъл да организира убийството на Ерсой?
	Стегната усмивка.
	— Предполагам, че при дадени обстоятелства всеки е способен на убийство.
	— Това означава ли _да_?
	Отпускане на главата със силно стиснати устни.
	— И би ли могъл да накара Арам Томасян да извърши това?
	Соколоф се усмихна.
	— Мила моя млада госпожо, ако разполагате с идеален чук и трябва да забиете гвоздей, дали ще си послужите вместо с него с мейсенска ваза? Повярвайте ми, ако на Саркис му потрябва да убива някого, той си има хора за това, и то такива, които биха могли да изядат малкия Арам на закуска. При това няма да ги хванат.


	Когато Марлийн се върна в офиса си, намери на бюрото бележка, от която разбра, че областният прокурор иска да я види веднага. Марлийн каза на висок глас:
	— По дяволите! — С което предизвика избухване на смях, грабна един бележник и се запъти към асансьора.
	Докато пътуваше нагоре, тя се опита да се досети за някои сензационни случаи на изнасилване, които биха могли да привлекат интереса на областния прокурор. Не успя. Нямаше дъщеря на политик или друга важна клечка, нямаше никакво хубаво бяло момиче, изнасилено от черни зверове, нямаше хубаво черно момиче, изнасилено от банда нацисти, никакви скандали от детски градини. Поне не през тази седмица.
	Поради това тя беше любопитна и леко разтревожена, когато влезе във външния офис и се представи на секретарката и беше информирана, че господин Блуум е извикан някъде и че вместо с него тя трябва да говори с господин Уортън.
	Сърцето на Марлийн се сви. За каквото и да ставаше дума, то нямаше да има нищо общо с нея или отдела й — това беше изключено. В този момент тя изпита чувство на презрение към мъжа си, което чувство тя успя бързо да потисне. Не беше честно, но беше факт, че всеки от близките на Карп хора в офиса биваха измъчвани по някакъв начин от Уортън, и сега беше дошъл нейният ред.
	Уортън седеше зад бюрото си. Светлината от късното следобедно слънце, която идваше от двата големи прозореца, се отразяваше от кръглите стъкла на очилата му. Той обърна към нея подобното си на кукла лице, върху което беше изписан характерният израз на леко раздразнение. Не я покани да седне, но все пак тя седна и се приготви за битка.
	Нямаше никакъв смисъл да се говори за незначителни неща. Уортън каза:
	— Научавам от Хенри Пинет, че създаваш грижи в ООН.
	— Кой е той?
	— Офицер за свръзка при ООН. Тази сутрин позвъни на господин Блуум и господин Блуум направо побесня.
	— Не създавам грижи на никого.
	— Според моите сведения си посетила турската мисия при ООН миналата седмица и, докато си била там, си се представила за не точно каквато си и си тършувала из папки с поверително съдържание.
	— Провеждах законно интервю като част от разследване по убийство. Не е имало никакво невярно представяне. Информацията, която получих, ми беше дадена доброволно.
	— Разследване по убийство? — каза Уортън. — Ти какво, по дяволите, си правила с това разследване?
	По тона му личеше, че не му трябва отговор и затова Марлийн не каза нищо и насочи усилията си към това да държи устата си затворена, един похват, който беше усъвършенствала по време на четирите години, прекарани под абсолютното господство на сестра Мари Огъстайн, в сравнение с която Конрад Уортън беше най-обикновен мърморко.
	След подходящото за случаи като този изчакване, с цел да внуши ужас, Уортън каза:
	— Това трябва да се прекрати. Няма да влизаш във връзка с никакви служебни лица от ООН по никакъв повод без разрешение от офиса на областния прокурор. Ясно ли е?
	Марлийн кимна:
	— Да, съвсем ясно.
	Уортън й отправи последен мръсен поглед и се обърна, за да вдигне слушалката на телефона си. Марлийн стана и излезе, изпитвайки огромно облекчение. Беше мислила, че ще й забранят да се среща и със Саркис Кербусян.


>	13.

	— И така, мисля, че трябва да отидем и да видим още веднъж Кербусян — каза Марлийн. — Колкото може по-скоро. Може би сега.
	Карп се замисли. Жена му се беше втурнала в офиса му и предала набързо цялата екзотична и объркваща история на интервюто й със Соколоф.
	— Той ти харесва заради Ерсой, прав ли съм? — попита Карп. — Имам предвид Кербусян.
	— Мисля, че е замесен, сигурна съм. Дали ми харесва? Не знам.
	— Хмм… — Карп завъртя очи.
	— Да, помислих и за това, Боже опази — избъбри тя бързо. — Но Соколоф каза, че Томасян е последният човек, когото Саркис би употребил, и това се потвърждава от това, което господин Кербусян ти е казал, когато си го посетил. Томасян е _куриер_, а не стрелец.
	— Тогава е трябвало да употреби някой друг. Какво те кара да мислиш, че сега ще бъде по-открит, отколкото беше с мен?
	— Знаем, че излъга. Каза, че не знае нищо за парите на Ерсой, и аз ти гарантирам, че те са дошли направо от собствената му банкова сметка. Имал е взаимоотношения с жертвата, за Бога! По този начин той е виновен за това, че е действал против закона. Това е един лост.
	Карп кимна.
	— Окей, ще се обадя.
	Той се обади. Оказа се, че господин Кербусян ще намери свободно време около пет часа.


	Марлийн се върна в офиса си. Хари не беше оставил никакво съобщение и това я обезпокои. Тя го беше изпратила отново да търси Джелал, преди да бъде предупредена да стои настрана от ООН, но не мислеше, че тази подробност би имала значение за Уортън в случай че Джелал или посланикът създадат неприятности. Наистина би могло да бъде много лошо. Би могла да загуби отдела си.
	С това настроение тя претупа текущата си работа и се направи общо взето неприятна за подчинените си, а този вид подчинени сами по себе си не бяха от приятните. Ето защо тя не беше в настроение за развлечения, когато Джим Рейни показа главата си на вратата й и демонстрира патентованата си чаровна ирландска озъбена усмивка.
	— Махай се, Рейни, имам работа.
	Той влезе на пръсти и затвори вратата след себе си.
	— Продължавай, аз само ще гледам. — Рейни издърпа едно от креслата, така че го залепи до това на Марлийн и седна в него, без да престане да се хили.
	— Рейни! Махай се!
	Той сложи едната си ръка на облегалката на креслото й.
	— Изглеждаш напрегната — коментира той. — Научавам, че бракът е в процес на разпадане. Вероятно напоследък не получаваш достатъчно внимание. Готова ли си да приемеш едно неприлично предложение от достойно ирландско момче?
	— Бракът не се разпада — изсъска тя презрително, опитвайки се да остане сериозна. Рейни имаше върху нея това влияние, същото влияние, каквото бяха имали перчещите се младоци от квартала от времето, когато Марлийн беше на възраст под двадесетте — вбесяващо, но в същото време донякъде приятно.
	— О, да? Но как така, научавам, че се е изнесъл?
	— Претърпя операция на коляното и не може да се качва по стълбите.
	— Добър разказ. Придържай се към него. От друга страна, аз бих измислил някакъв начин, по който да изкача тези стълби с два пострадали крака, ако върху тях се намираше ти. — Последното беше прошепнато на сантиметър от ухото й. Ръката му се плъзна надолу от облегалката на креслото и стигна до шията й.
	Хари Белоу влезе, без да почука, какъвто беше навикът му. Последва неудобен момент. Марлийн бързо се изправи на крака, шумно избутвайки креслото си назад.
	Белоу каза:
	— Имаш работа.
	— Не, Хари, влез — отговори тя смутено. — Ъ, Хари, познаваш Джим Рейни. Рейни, Хари Белоу.
	Рейни също се изправи. Изглеждаше, че му е забавно.
	— Да, Хари Белоу. Научих, че си докарал съвсем сам Вини Гини. Много внушително.
	Хари изрече с равен глас:
	— Джим Рейни. Научих, че си застрелял четирима в тила за четири секунди. Много внушително.
	Рейни се изчерви и челюстите му се стегнаха. Още един момент напрегнато мълчание, което Марлийн наруши, като избъбри небрежно:
	— Джим тъкмо си тръгваше.
	— Да — кимна Рейни, като усмивката се върна на лицето му. — Просто дойдох да ви поканя за големия мач този уикенд. Доведете и семействата си. На всяка цена, все едно дали вали дъжд, или не. И да не забравите. Бих могъл да ви взема.
	— Непременно го направи. Не бих искала да се лиша от тази възможност — изрече ядно Марлийн.
	Рейни излезе.
	— Не се осмелявай да ме гледаш така — каза Марлийн. — Той си е просто такъв. Веднъж спаси живота ми.
	Хари вдигна рамене и седна като котка. Той каза:
	— Притежава _мерцедес 3000 SL_.
	— Кой, Рейни? Не, той няма… О, ти имаш предвид Джелал. Говори ли с него?
	— Не, само проверих някои неща. Има хубав апартамент в жилищна кооперация. Изглежда, че в ООН плащат доста добре.
	— Това ми харесва! Сега е много по-добре. Радвам се също така, че не си го измъчвал. — Тя обясни за заповедите на Уортън, съгласно които не трябваше да се досажда на хората от ООН, и му разказа това, което беше научила при Соколоф.
	— Днес следобед с Бъч смятаме да посетим Кербусян, о, по дяволите! Слушай, Хари, би ли ми направил една много голяма услуга, като прибереш Луси от детското заведение и я заведеш вкъщи? Ще ти дам моя ключ.
	— Не е проблем — измърмори Хари и в безизразните му очи се прокрадна бледо пламъче.


	След като Хари си отиде, Марлийн се обади на Рей Гюма, който, както стана ясно, беше поел обвинението срещу Вини Богулусо.
	— Какво мислиш, Гум, за делото?
	— Сигурно е. Винаги, когато решиш да свършиш цялата работа сама, съобщи ми. Бих могъл да изляза в отпуска.
	— Ще получи максимална присъда?
	— Можеш да бъдеш спокойна. Показанията на малката, отпечатъците от зъби и онази жена, Перес — сигурно е. Разширеният състав тази седмица, няма проблеми. Отиваме на предварително гледане следващата седмица, но не виждам какво може да представи защитата. Основанията са добри, доказателствата също.
	— Ти говори ли с него?
	Гюма се закиска.
	— Да. Този Вини е много забавен образ. Знаеш ли, той действително се е заел сериозно с тебе, Чампи. Мисля, че си го ядосала много. Май че си оскърбила чувството му за мъжественост.
	— Ще се опитам да се примиря с това. Нещо за третия човек, Дуейн?
	— Не, съставихме обичайния словесен портрет, но това не ме кара да затая дъх. Ако има някакъв разум, той ще е в Тексас или някъде, където има повече като него, с които да се смеси.
	— Да, наистина. Окей, съобщавай ми как върви…
	— Хей, другото нещо, ще се видиш ли с Бъч през следващите няколко часа?
	— Да, след малко имаме излизане. Защо?
	— Само му кажи да ми се обади. Разполагам с допълнителни сведения за турците от онази лента с Джоуи Касълз. Онзи ден Карп прояви интерес.
	— _Турци?_ — попита тя. — Какво общо има един крадец с турците?
	— Не мога да знам. Джоуи се обади на Реди Еди Сколи, нали познаваш този пласьор на крадена стока? Занимава се е кражби на едро. Той казва, че се готвят да обработват продукта, който е у турчина. Помислих, че тази работа мирише на хероин, нали разбираш? _Да обработват?_ Но Еди не се занимава с хероин — занимава се със скъпоценни камъни, метали, кожи. Затова кажи на Бъч, че, както изглежда, моята теория е вярна и че турчинът е онзи човек от Бруклин Минзоне. Както разбирам, Минзоне получава пратка наркотик. Може би той я разпределя или нещо такова, а Еди обезпечава финансово операцията, или може би…
	— Един момент, Гум — прекъсна го тя. — Става много объркано, а мен трябваше да ме вземе кола преди пет минути. Ще му кажа да ти се обади.


	Едно от ченгетата на областния прокурор откара Карп и Марлийн до къщата в Ривърдейл и остана да ги чака. Вратата се отвори не от прислужницата, а от един груб, с храстовидни мустаци мъж в тениска и памучни панталони, който имаше вид на човек, току-що освободил се от пушката си. Той им отправи свиреп поглед и ги поведе през покритите с картини и килими коридори, като от време на време спираше нетърпеливо, за да даде време на Карп, който се мъчеше върху патериците си, да ги догони.
	Той ги заведе не в кабинета, където Карп беше интервюирал Кербусян предния път, а през един солариум, пълен с големи стайни растения, а след това през френски врати към малка тухлена тераса над градината.
	Мястото беше прекрасно, ухаеше на влажна земя, зеленина, рози и лавандула. Имаше наклон на запад, а от там, където терасата свършваше, можеше да се види реката и множество скали. Марлийн се поразходи по една пътека между рози, зави покрай голяма асма и попадна на Саркис Кербусян, който подрязваше лозите.
	Старецът беше облечен в бяла копринена риза и бледи ленени панталони, които тук-там бяха зелени, но иначе грижливо изгладени, и носеше сламена шапка с черна лента.
	Той кимна официално.
	— Предполагам, че сте госпожица Чамии — каза той.
	— Да. Как разбрахте?
	— Човек се информира. Ашакян говори много възторжено за вас. И, разбира се, сте направила силно впечатление на Стефан Соколоф: страхотна жена, каза той. Страхотна и много хубава.
	Той приключи с рязането и сложи ножиците, заедно с отрязаните стръкове, в една малка кошница.
	— От това грозде се приготвят стафиди. Или султани, както би трябвало да бъдат наричани. Стафидите за мен продължават да означават сушено грозде. Тези не съхнат добре на тукашния климат, но все пак аз ги отглеждам. Моят чичо в Смирна имаше цяло лозе от тях. Да се върнем ли на терасата?
	Тук е цивилизовано, помисли Марлийн. Не е както да разпитваш Вини Гини, въпреки че тя подозираше, че Саркис Кербусян би могъл да сдъвче всякакъв брой Винита като стафиди. Седяха в плетени кресла до стъклена маса. Появи се кафе с малки кейкове, донесени от мълчаливата прислужница. Кербусян говореше на Марлийн за градината и двамата наблюдаваха разкошния, характерен за късното лято здрач, който се сгъстяваше над тъмните дървета.
	Марлийн забеляза, че Карп ставаше все по-раздразнителен. Той обичаше разпитите да се провеждат в задушни, боядисани в зелено стаи. Най-накрая той каза:
	— Господин Кербусян, това място е наистина много хубаво, но вие знаете, че не сме тук, за да разговаряме за вашите рози. Разследваме убийство, убийство, с което вие сте повече свързан, отколкото ме подведохте да вярвам при предишната ни среща.
	— Аз? Как _свързан_, господин Карп?
	— Миналия път, когато бях тук, вие ме излъгахте. Казахте, че не знаете нищо за кутията с парите на Мехмет Ерсой. Фактически това са били вашите пари, поне част от тях. Вие сте купувал художествени предмети от него в продължение на месеци преди смъртта му.
	— Купуването на изкуство не е престъпление — каза Кербусян след непродължително мълчание.
	— Не е, но скриването на факти при разследване за убийство е. Спомняте си, че миналия път, когато бях тук, ние поговорихме за някои вероятни сценарии, засягащи причината, поради която Ерсой е бил убит? Нека добавя още един. Един патриотично настроен колекционер на арменско изкуство започва да купува арменски художествени предмети от турчин, чийто брат ги изнася незаконно от Турция. В началото той ги купува чрез дилър, но след известно време източникът се оказва толкова добър, че решава да сключва преки сделки. Турчинът започва да му пробутва фалшификати. Арменецът се възмущава и се разпорежда турчинът да бъде застрелян. Как ви харесва това?
	— Господин Карп, вярвате ли, че бих използвал Арам Томасян, едно дете, което съм познавал от люлката, като убиец в един акт на отмъщение?
	— Няма никакво значение на какво вярвам — възрази Карп остро. — Важно е на какво ще повярват съдебните заседатели. Моят сценарий обяснява произхода на парите на Ерсой. Томасян е свързан с вас. Когато това бъде представено, ефектът ще бъде опустошителен.
	Кербусян като че ли не чу последните думи. Той повтори:
	— Но вие вярвате ли?
	Марлийн каза:
	— Аз не вярвам.
	Двамата мъже я погледнаха учудено. Карп отвори уста, за да каже нещо, но тя продължи:
	— Ето какво се е случило. Ерсой ви е предложил предмети. Някои от тях са били фалшиви. Все пак вие сте ги купил. Знаел сте, че са фалшиви, но това за вас не е било важно, защото сте знаел, че у Ерсой има нещо, с което непременно е трябвало да се сдобиете, и сте мислел, че ако продължите връзката с него, той в края на краищата ще ви го предложи. Това нещо е маската на свети Крикор, нали, господин Кербусян? И ето защо вие ще ни сътрудничите при намирането на убийците. Защото маската е у този, който е убил Ерсой. Ето защо е бил убит.
	От вкамененото за миг лице на стареца Карп разбра, че думите на Марлийн са попаднали на място. Той си спомни за това, че тя беше споменала пред него за нещо за някаква маска, когато му разказваше за интервюто си със Соколоф, но това не беше му направило особено впечатление, защото го беше възприел по-скоро за нещо странно и забавно. Сега това нещо изглежда имаше първостепенно значение за целия случай. Карп нямаше представа как Марлийн беше сглобила всичко това, но той никога не пропускаше да забележи представящите се многообещаващи възможности. Карп каза:
	— Може би ще е добре да ни разкажете за тази маска, господин Кербусян.
	— Историята за маската не е мит, нали? — попита Марлийн.
	Преди да отговори, Кербусян разгледа внимателно лицата на двамата.
	— Не, не е. Маската съществува.
	— Какво представлява тя? — попита Марлийн. — Соколоф спомена, че вие знаете много за нея, но не ми каза много нещо. Защо е толкова важна?
	Кербусян пое дълбоко дъх и погледна назад към градината, към залязващото слънце, огряващо скалите. После се обърна отново с лице към тях и каза:
	— Това е дълга история. Всичко, свързано с Армения, представлява дълга история, но тази е по-дълга от повечето други. Може би няма да повярвате, че ръката на миналото може да се протегне и да убие човек на улицата на модерен град.
	Марлийн вметна:
	— Преди няколко години един мой приятел, ченге, беше разкъсан на парчета заради нещо, което се е случило през петнадесети век в Сърбия. Така че не ми е трудно да повярвам.
	— Добре тогава — въздъхна Кербусян. — Древна Армения. Едно езическо царство, притиснато между залязващата мощ на Оим и Персийската империя. През 224 година революция в Персия е свалила династията Артаксид и довела на власт Арташир и Сасанидите. Хосров, царят на Армения, е бил в роднински връзки с Артаксидите и тръгнал на война срещу Персия. По време на тази война един благородник на име Анак, който бил лоялен към Сасанидите, убил Хосров и персийците завладели страната. Самият Анак бил убит по-късно.
	Две момчета, синове на Хосров и Анак, в резултат на тези събития останали сираци. Те са близки приятели, благородници, отгледани в двореца. Но са разделени. Единият, Трдат, син на Цар Хосров, бил изпратен в римската територия като пазач на имперския двор. Императорът Диоклециан винаги искал да разполага с царствена пионка, която да използва срещу персийците. Синът на Анак Крикор бил пратен в Цезария в Палестина, където попаднал под влиянието на епископа и бил покръстен в християнството. Става свещеник.
	Минава време. Трдат е вече прочут войн. Прави големи услуги на императора, спасява живота му и за награда Диоклециан му оказва военна подкрепа. Трдат вдига на крак арменските барони и персийците биват изхвърлени. Младият мъж е коронован във Вагаршапат като Трдат Трети. Тиридатес Велики, както е известен на Запад.
	Приблизително в същото време Крикор се връща в Армения, за да проповядва словото Божие на своя стар приятел. Но сега Трдат научава за заговора на Анак. Крикор е син на човека, който е убил баща му. Крикор е подложен на мъчения и хвърлен в дълбока яма, където да умре от глад.
	— Преминете към маската — напомни Карп.
	Кербусян се усмихна.
	— Търпението е много важно, ако трябва да бъдат разбрани арменските дела, господин Карп. Докъде бях стигнал? Да, по него време в Никомедия, където е управлявал Диоклециан, живеела прекрасна арменска монахиня на име Хрипсиме. Императорът я пожелал. Тя оказала съпротива и избягала във Вагаршапат, където потърсила покровителството на Трдат. Но Трдат бил не по-малко похотлив от своя наставник. Той също се опитал да похити Хрипсиме и когато тя избягала от него, той я заловил, измъчвал и убил.
	След станалото, Бог прокълнал Трдат и го наказал с лудост. Според легендата той бил превърнат в див глиган. В продължение на десет години бил животно. Сестрата на царя, която била скрита християнка, имала съновидение, в което Крикор станал от гроба и спасил брат й. Тя наредила да се провери гробът и там намерили Крикор жив и това било чудо.
	И, разбира се, Крикор излекувал цар Трдат, който от благодарност и в разкаяние приема християнството. Крикор проповядва пред арменските благородници и това е проповед, която продължава шестдесет дни. Цялата нация става християнска, първата нация, която е направила това. Крикор става известен за историята като Крикор Лусаворчи, Крикор Осветителя. Това е малко след 300 година след новата ера.
	Свети Крикор, както вече трябва да го наричам, тръгва между арменците, за да унищожи езичеството. Умира стар, оплакан от царя и от народа. Когато е на смъртно легло, от лицето му е взета гипсова маска, от която се прави отливка от злато. Костите на Крикор биват отнесени от монаси до тайно място в планините. Маската се превръща в част от съкровището на вярващите в Еджмиацин.
	Минават почти две столетия. Рим пада, Византия се издига като втори Рим. Сега вече и Византия е християнска, разбира се, но там християнството е малко по-различно от това при арменците. Няма да ви отегчавам с теологическите подробности. Император на Византия става Зенон. Той е заинтересован от обединението на църквите.
	По това време тялото на Крикор бива открито от овчари в една пещера. Напълно запазено, разбирате ли. Още едно чудо. Новината плъзва из Византия. Императорът, естествено, иска да направи нещо голямо за арменската църква. Изпраща майстори, злато и скъпоценни камъни за свещения Еджмиацин. Вземат оригиналната маска и я слагат в центъра на голям реликвен триптих. Лято злато, гравирано със сребро, украсено с хиляда перли и хиляда скъпоценни камъка, включително прочутите сапфири, известни като _Очите на Кападокия_, взети от византийската корона и предложени от набожната императрица Ариадне. Те били поставени в очните кухини на маската върху истинските очи, взети от тялото на светеца. По този начин била направена свещената маска, която ние наричаме _Суурп Тимаг_.
	— Какво се е случило с маската? — попита Марлийн.
	— Векове наред се е намирала в свещения град, в голямата катедрала. Била изкарвана навън само в Деня на светеца и тогава, разбира се, маската е правела чудеса. Багратидският цар Гагик я отнесъл в столицата си в Ани някъде около хилядната година и построил църква, в която тя да бъде съхранявана, църквата на свети Крикор.
	Ани била превзета от селджукските турци през 1064 година. До тогава много арменски благородници били разменили земите си срещу имоти в югоизточен Анадол. Там те основали царството Малка Армения със столица Сис. Църковните съкровища, включително свещената маска, били преместени в Хромкла.
	През 1292 година Хромкла била превзета от мамелюците и съкровищата били ограбени. Свещената маска изчезва от историята. Всички предполагат, че е отнесена от мамелюците заедно с останалите съкровища. Но в ръкописа на сър Джон Мондевил _Пътуване из Велика Армения_ се намира любопитна бележка, написана в средата на четиринадесети век. Той описва някаква чудотворна реликва, намираща се в замък, близо до пристанището на Лахазо на залива на Александрита, която реликва той нарекъл _Глава на Свети Крикор от злато и скъпоценни камъни, от очите на която текат истински сълзи_. Мамелюците превзели Лахазо през 1345, но такъв предмет не бил открит.
	Той замълча. Слънцето се спусна зад скалите. Марлийн каза:
	— И?
	— И, нека поговорим за моите сделки с Мехмет Ерсой. Той имаше брат, Алтемур Ерсой, който е археолог. Разбирам, че знаете това. Започнах да купувам предмети от Ерсой чрез Соколоф. Много съм доволен. Сигурен съм, че предметите са откраднати от Турция, но какво ме интересува? Те са крали от нас.
	После Ерсой ми се обажда, мисля, че това беше малко преди Коледа миналата година. Казва, че брат му направил голямо откритие при разкопките на средновековен замък, недалече от Пайас. На залива на Александрита. Пайас е, разбира се, Лахазо. Когато Ерсой ми казва, че маската все още съществува, разбира се, аз не му вярвам. Представя снимка. Аз се правя на безразличен, разбира се, но сърцето ми е в гърлото. Казвам, че ще помисля дали да я купя, ако е истинска, но, разбира се, знам, че трябва да е истинска. Никой не би могъл да изфабрикува такова нещо.
	— А защо не? — попита Марлийн.
	— Инвестицията! Тоест, дали някой би могъл да намери камъни от такова качество и такова количество, да не говорим за самото злато. Около двадесет и пет фунта злато? Ако суровите материали на това, което той ми показа на снимката, са истински, само тяхната първична стойност би била някъде около осем-десет милиона. А те би трябвало да са истински, защото, разбира се, най-лесното нещо на света е да се докаже, че дадени камъни или скъпоценни метали са фалшификат. Не, предметът беше истински. Споразумяхме се върху една цена…
	— Колко? — попита Карп.
	— Тридесет, милиона долара. Един милион в началото и останалото при доставката. Разбира се, събирането на толкова много пари не е лека работа, _даже_ за арменци. Трябваше да изпратя представител до арменската общност из страната, в Чикаго, в Калифорния…
	Марлийн попита:
	— Това са местата, където е ходила Габриел Аванян, нали? Била е заета с тази задача.
	Кербусян сложи ръка на лицето си и поклати глава.
	— Айт кхеглдж поригух! — каза той.
	— Моля? — попита Марлийн.
	— Съжалявам. От скръб се плъзнах в стария език. Казах _това клето дете_. Да, тя трябваше да ходи в Сан Франциско и Фресно. Разкъсана на парчета от зверове…
	За момент той остана безмълвен, като преглъщаше, а по лицето му се появяваха нервни конвулсии. По-късно, когато се овладя, той продължи:
	— Разбира се, дотогава Ерсой беше убит. Събрахме парите и започнахме да чакаме, но никой не ни потърси.
	Карп каза:
	— Сигурен сте, че маската е в Ню Йорк?
	— Доста сигурен. Ерсой намекна за това.
	— А какво ще ни кажете за другите предмети? Някои от нещата на Ерсой не се ли оказаха фалшификати?
	Кербусян се усмихна леко.
	— Разбира се. Той и брат му участваха заедно в играта. Те ръководеха международна банда, която продаваше фалшиви антики. Ние знаехме това. Когато бях сигурен, че свещената маска е у него, аз с най-голяма радост плащах за фалшификати.
	— Но защо сте мислел, че във връзка с маската той ще оправдае надеждите? Не подозирахте ли измама и тук?
	— Естествено. Тридесет милиона представляват съблазнителна награда. Но бях взел предпазни мерки.
	— Включително убийство?
	Кербусян поклати глава бавно.
	— Не, господин Карп. Признавам, че бих могъл лесно да убия Ерсой, ако мислех, че смъртта му ще ми донесе свещената маска. Но никога не бих убил единствения човек, който знае къде тя се намира.
	— Откъде да знаем, че тя вече не у вас?
	За първи път гняв оцвети лицето на Кербусян и гласът му стана по-висок.
	— Откъде? Откъде? Мислите ли, че съм търсил Суурп Тимаг, за да я пъхна в някоя дупка, както е била крита шестстотин години? Ако беше у мен, Армения щеше да знае. Целият свят щеше да знае. Аз щях да крещя от покривите. Да скрия славата на Армения, за да прикрия убийството на един турчин? _Аз?_
	Марлийн се обади с нежен глас:
	— Не, не мисля, че бихте направил това, господин Кербусян. Работата е там, че ние все още не сме мръднали от стария въпрос. Кой е убил Ерсой и защо?
	Кербусян изглеждаше искрено учуден и този път за Карп беше ясно, че той говори истината, когато отговори:
	— Честно казано, тук не мога да ви помогна. Вярвам, че имате право, когато казвате, че този, който го е убил, вероятно притежава свещената маска. Възможно е Ерсой да е имал съучастници и те да са го предали или той да се е опитал да ги предаде и те да са разбрали това. Тридесет милиона, както казвам… Или някой е научил за преговорите и е решил да се намеси. Моята надежда е, че ще бъдем потърсени от този, в когото е маската.
	— В който случай — вметна Карп строго, — вие ще потърсите нас.
	Кратка пауза и утвърдително кимане с глава.


	— Вятър ще ни се обади — изсумтя Карп, когато бяха отново в колата и пътуваха на юг. — Той няма да предприеме нищо, докато не пипне тази маска. Между другото, как успя да попаднеш в целта?
	— Не знам. Просто опитах. Когато разбрахме, че всичко се върти около съкровище, вече съществуваше добра вероятност убийството да е свързано с някакво особено ценно нещо.
	Карп се засмя, а след това отпусна юздите на единствения си артистичен талант, на забележителната си дарба да имитира.
	— Това е материята, от която са изградени сънищата — каза той, като Богарт в _Малтийският сокол_. А след това, с експлозивен смях, като Сидни Грийнстрийт: — _Черната птица, господин Спейд, ха, ха!_
	— Не възприемаш това много сериозно — каза Марлийн.
	— Ха! Всичко това са глупости, затова. Участваме в проклет филм. Очаквам да се появят хора в мръсни бели костюми и фесове. _Рийк! Гонят ме, Рийк!_
	— Това е от друг филм. Рийк е в Казабланка. Мисля, че е добрият Пиер Лор. — Това разбута един спомен. — О, като стана дума за хора с фесове, преди да тръгнем говорих с Гюма. Иска да му се обадиш. Нещо странно и объркано за някакви отрепки, които е записал на лента. Нищо не разбрах.


	Шофьорът свали Карп на _Ленърд Стрийт_ до съда, където имаше пряк асансьор за офиса на областния прокурор и не беше нужно да се изкачва по стълби.
	Тя слезе от колата и го прегърна силно.
	— Това за какво е?
	— Липсваш ми. Трябва да измислим някакъв начин да бъдеш пренесен вкъщи.
	— Какво ще кажеш за преместване в жилище с асансьор?
	— Имам предвид не само това. Не мисля, че една уважавана омъжена дама би трябвало да се чукне на крак в офиса на мъжа си след работно време, а след това да отиде да си вземе бебето мокра колкото си иска и, разбира се, за всички да бъде ясно какво се е случило.
	— Веднъж ти го направи, онова накрак.
	— Да, един път беше достатъчно. Говоря сериозно. Това не ми харесва.
	— _Париж винаги ще бъде наш, любима._
	— Идиот! — Тя влезе в колата, тръшкайки силно вратата и колата тръгна.
	Като се върна в офиса си, Карп се освободи от палтото и връзката си и прекара десет приятни минути, като почесваше местата под гипса с дълга бамбукова пръчка. След това забеляза сгънат лист хартия, подпъхнат под шайбата на телефона. Съобщение от Роулънд — _обади му се вкъщи, важно_.
	Карп телефонира.
	— Какво става, Роулънд?
	— Много нещо. Къде беше?
	— Бяхме при Кербусян. Беше интересно.
	— Така ли? Например?
	— Убитият му е продавал художествени предмети. Ето откъде са дошли парите в кутията. Току-що е платил един милион за някаква статуя, един вид свещен предмет на стойност тридесет милиона.
	— Ерсой го е разигравал и затова той го е убил — заяви Хъркейни убедено.
	— Не, според господин Кербусян. Той твърди, че сделката така и не се е осъществила.
	— Мога да се обзаложа — продължи Роулънд с презрение в гласа. — И като стана дума за облози, можеш да целунеш твоя за довиждане. Томасян призна всичко.
	Стомахът на Карп се преобърна, горчивина изпълни гърлото му.
	— Какво?!
	— Да, днес. Неговият съкафезник в гробницата го издаде. Измамник на име Дейв Медфърд. Проявил се като добър гражданин, обърнал се към Френджи и направил изявление.
	— И ти повярва? — каза Карп недоверчиво.
	— Да. А защо да не повярвам?
	— О, не ме карай да крещя, Роулънд! Човекът отрича всичко от месеци, в затвора, и след това съвсем изведнъж споделя със съкилийник? Какво мислиш, че представлява този Томасян? Рецидивист с дълъг списък от престъпления? Имаш ли потвърждение за това? Някой, който да е чул излиянията на Томасян? Или някаква информация, извън тази във вестниците?
	Роулънд се засмя.
	— Чувам гласа на някой, който е загубил бас.
	За момент Карп трябваше да се пребори с надигащия се в него гняв.
	— Роулънд, кажи ми, че не трябва да мисля това, което мисля точно сега. Само ми кажи!
	— Какво, мислиш, че е _монтаж_? — изкрещя Роулънд по телефона. — Че съм посадил Медфърд? Че съм изфабрикувал фалшиво показание?
	Карп се замисли и в резултат от усилието по челото му изби пот. Това, което мислеше, беше, че не би могъл да повярва Роулънд Хъркейни наистина да е постъпил така и да потърси услугите на фалшив свидетел. И той, и Роулънд бяха преминали обучение в строгата школа на Франсиз П. Гарахи, школа, която беше произвеждала в продължение на почти тридесет години почтени обвинители. Почтеността на Роулънд може би някъде по периферията беше малко накъдрена, но ако наистина се беше променил, тогава всичко, в което Карп вярваше, губеше смисъл.
	Карп преглътна и каза:
	— Не, Роулънд, не те обвинявам в нищо, нито съм отправил даже намек. Просто ми се стори, че нещата стават прекалено удобни. Този Медфърд, сделка с него, нали?
	— Не съм правил никаква сделка. По дяволите, разбира се, когато му дойде времето, неговият защитник ще каже на съда, че негодникът е извършил добро дело, може би ще му издейства известно намаляване на присъдата, но иначе какво чак толкова се учудваш? Нови неща не се случват в нашия занаят.
	Което беше самата истина. Карп чувстваше главата си празна. Не му идваше нищо смислено наум, но той не мислеше, че тази празнота трябва да го застави да слуша глупостите на Роулънд. Той прекрати разговора, затвори телефона и се обади за една пица, бутилка пепси и пакет цигари _Камел_ с филтър. Когато поръчката беше изпълнена, дежурният го уведоми и той, куцукайки, отиде да си ги получи.
	Подкрепен, тръгна бавно по коридора към гробницата, за да отстрани от тялото си натрупалия се през деня прахоляк. Когато беше под излъчващия пара душ, той чу дрънкането на една стоманена кофа в съблекалнята и като излезе изпод душа, както беше очаквал, видя Хоси Ръсъл.
	Ръсъл погледна цигарите, които Карп му предложи, после погледна и самия Карп подозрително. Все пак взе кутията, отвори я, запали една цигара и я засмука с видимо удоволствие и чувство на признателност.
	— Какво искаш от мен? — попита Ръсъл след няколко солидни дръпвания.
	Това беше добър въпрос, но на Карп му беше трудно да отговори. Поне не можеше да предложи истинския отговор — че беше започнал да _чувства_ през последните седмици на изолация, че той и Ръсъл са колеги в затворничеството.
	Той вдигна рамене и каза:
	— Оценявам присъствието ти. Без теб, ако падна и изпусна патерицата си, както миналия път, ще трябва да лежа на мокрия под до идването на смяната. Не би било много приятно.
	Ръсъл кимна и се върна при кофата си. След малко започна да размахва парцала с опитна ръка, докато Карп с тромави движения си обличаше дрехите. Ръсъл спря и погледна внимателно Карп.
	— Познавам те — каза той.
	Изненадан, Карп се усмихна и каза:
	— Сигурен съм, че ме познаваш. Аз съм обвинителят по твоето дело.
	— Не, не това. Познавам те отнякъде другаде. — Той помисли няколко секунди с присвити очи и отворена уста. После се усмихна. — Да! Ти си онзи играч! Играеше в NBA. Миналата година. Гледах мача срещу _Селтикс_, онзи далечен удар.
	— Да, спомням си. Беше щастлива случайност.
	— Ама стана. Как ти пострада кракът, по време на игра ли?
	— Донякъде. Стана в колежа. После, когато заиграх като професионалист за известно време, положението се влоши.
	— И аз съм играл малко — каза Ръсъл, усмихвайки се. — Играл съм в един тим с Хеликоптера. 1962–1963. Виждал ли си го някога как играе?
	— Да, даже веднъж съм го пазил, през лятото на шейсет и трета мисля. Малко преди да си контузя коляното.
	— Пазил си Хеликоптера? И как го опази?
	Карп се засмя.
	— Не много добре. Мисля, че направи много точки. Веднъж му свириха крачки, беше през цялото време във въздуха.
	Ръсъл също се засмя и седна на пейката срещу Карп.
	— Значи си играл в Лигата, а? Вероятно съм играл срещу теб един-два пъти.
	— Възможно е.
	— Можех да скачам над теб и да те лъжа. — Той се изправи рязко и демонстрира малък баскетболен танц, като си даваше вид, че е с топка — финт, движение встрани, лъжлив опит за стрелба, скок, хвърляне.
	— Ти ме убеди — каза Карп. — Така или иначе тези дни са си отишли завинаги. Не знам дали някога ще мога да вървя както трябва с това чудо на крака си, да не говорим за игра с топка.
	— Да, но поне ти провървя с професионалистите. Как така беше при тях на твоята възраст?
	— Това е дълга история — въздъхна Карп. — А ти как напредна в твоя бизнес?
	Ръсъл му отправи зъл поглед, после се отпусна.
	— Как ли? Ще ти кажа. Най-напред не влязох в шибания Харвард, после баща ми загуби милионите си на борсата. Ти как си мислиш? Просто съм се боричкал и съм се опитвал да се оправя както мога. Както всички други в гетото.
	— Не всички. Ако бяха всички, това място щеше да бъде голямо като _Крайслер Билдинг_.
	— Хей, ти не знаеш за какво говориш, бял човек — озъби се Ръсъл, като гласът му се надигна застрашително.
	— Вероятно имаш право — изрече Карп спокойно. — И така, кажи ми, как изглежда този бандитски бизнес?
	— Какво те интересува? Какво се опитваш да направиш?
	— Не, няма нищо, което да се опитвам да правя. Имам дело срещу теб, мисля, че е добро и следващата седмица ще се заема с него и ще се опитам да те пратя в затвора за двадесет и пет години. Не мога да говоря с теб за делото. Нищо от това, което си говорим тук, не може да излезе в съда. Ако твоят адвокат знаеше, че съм тук и разговарям с теб, ще му стане лошо.
	— Тогава защо разговаряш?
	Карп размърда раменете си и настани болния си крак по-удобно.
	— Не знам — аз съм закотвен тук. Ти също. Бих могъл да гледам телевизия при пазачите, но не искам. Ти можеш да завършиш миенето и да се прибереш в килията си, но това едва ли те вълнува толкова. Или пък можем просто да си стоим тук и да си говорим за това-онова. Нищо вредно в това.
	— Ако остана тук много, ще бъде лошо.
	— Няма проблеми. Познавам шефа. Ще уредя каквото трябва. Не, работата е там, че просто съм любопитен. Трябва да съм изпратил в затвора десет хиляди души като тебе и никога не съм говорил с тях, само колкото е било необходимо, за да подготвя случая. Те също нямат никакво желание да говорят с мен.
	Чертите по лицето на Ръсъл се втвърдиха и той захвърли цигарата си, която просъска във влажния ъгъл на съблекалнята.
	— Значи си любопитен! Само че аз не съм някакъв шибан музей.
	Карп кимна и издаде напред долната си устна, с което като че ли искаше да каже: _Както искаш_, привърши с връзването на гуменката си, придърпа патериците под мишниците си и се изправи.
	— В такъв случай ще се видим в съда, Хоси — каза той с приятелски тон и тръгна, като внимаваше с мокрите пространства по пода.


	Същата вечер Марлийн при влизането си в тъмното си жилище беше приветствана от трогателна сцена, макар и малко неконвенционална, на домашна атмосфера. Хари Белоу спеше на червеното канапе, а кръщелницата му спеше по очи върху гърдите му, като лицето й беше отпуснато върху врата му, а малкото й задниче стърчеше нагоре във въздуха.
	Всъщност, както забеляза тя, приближавайки повече, Хари въобще не спеше или може би се беше събудил веднага и без да извършва някакви движения при самото й влизане. Марлийн забеляза малки отражения от бледата вечерна светлина, идеща от капандурата.
	Без да каже и дума, тя взе дъщеря си и я настани в леглото й. Когато се върна, Хари беше на крака, като въртеше раменете си, за да се освободи от неприятното чувство на схванатост. По яката му се виждаше мокро петно от бебешки лигички. Той приближи до етажерката над печката, където бяха тенджерите и тиганите на Марлийн и си прибра револвера, който беше оставил там, за да бъде далеч от малките пръстчета на Луси.
	— Най-добрият гледач на бебета — въздъхна Марлийн. — Благодаря ти, Хари. Задоволява ли те долар и половина на час?
	Хари измърмори нещо и каза:
	— Някаква приятна новина?
	Марлийн му разказа за извършеното при Кербусян.
	Хари се въздържа от коментар по тази информация, но каза:
	— Днес видях твоя човек, Дуейн.
	— Да? Къде?
	— Точно тук, когато водех детето. Беше седнал на мотоциклета си на ъгъла на _Кросби_ и _Бруум_. Извиках полиция, но той избяга преди идването на колата. Нямах намерение да го преследвам с Луси.
	— Вероятно е щяло да й бъде интересно. Децата имат известно участие в историята на нюйоркската полиция. Тя щеше да му изкрещи нещо и той щеше да се предаде.
	Проявата й на хумор не повлия на Хари.
	— Ти го интересуваш. Той ти _крои_ нещо.
	Марлийн не искаше да чуе това. Общо взето, макар и да е малко странно, обвинителите от всички участници на правосъдната система се намират в най-безопасно положение. Свидетелите ги убиват, ченгетата ги убиват, престъпниците застрелват собствените си адвокати, от време на време убиват някой съдия, но изглежда, че прокурорите не привличат особено вниманието на насилниците. Като че ли естеството на работата — това, че тези хора са по професия обвинители — пречи като някаква ваксина на склонните да прибегнат към насилие да виждат в тяхно лице хора, водени от зли намерения и подходящи като обект на отмъщение.
	От друга страна, срещу Марлийн бяха извършвани нападения, беше й се случвало и да бъде отвличана, а срещу Карп беше стреляно, въпреки че, ако трябва да се каже истината, и двамата си го просеха, като се отклоняваха от нормите за безопасност и влизаха в пряк контакт с престъпниците на самата улица.
	Тя каза:
	— Не можеш да си сигурен, Хари. Може би той живее наблизо. Трибека, Сохо — много добри места, ако човек иска да остане незабелязан.
	— Оставам — каза Хари.
	Марлийн щеше да възрази импулсивно, но се спря. Идеята беше чудесна — това щеше да бъде добре за Хари, за нея и за бебето. Освен всичко Хари имаше и кола.
	Тя му постла в мястото за гимнастика върху натрупани дюшечета. Полезно за гръбначния стълб. Тъкмо когато се канеше да го остави, изведнъж той каза:
	— Забравих да ти кажа. Нашият турчин има братовчед.
	— Кой турчин, убитият?
	— Не, онзи от хайлайфа. Джелал.
	— Така ли? Значи има братовчед и какво ще ми кажеш за него?
	— Има ресторант на _Източна четиридесет и шеста_. Убитият се е хранел там през цялото време. Също и в деня на смъртта си. _Измир._
	— И?
	— Държал е ресторанта и по-рано, но го е купил преди три месеца. Платил е в брой. Никой от хората, с които говорих, не може да обясни откъде е взел парите.
	Марлийн се ухили злобно.
	— Да, и при това той не работи в ООН.


>	14.

	— Извършено е ужасно престъпление — започна Милтън Фрийлънд, обръщайки се към съдебните заседатели, преливащ от искреност. — Всички ние скърбим за Сузън Уайнър и съчувстваме на семейството й. Питаме се как може да се случи такова нещо посред бял ден? Всички ние очакваме справедливост за Сузън Уайнър.
	_Дали?_, помисли Карп. Той погледна встрани към Хоси Ръсъл, който седеше на съседната маса. Изглеждаше много по-добре, отколкото на недостатъчната светлина в съблекалнята. Беше спретнато облечен, с костюм и връзка и носеше онези очила. Карп се чудеше дали стъклата им бяха направени по рецепта, или Фрийлънд държеше някакъв запас в бюрото си, само и само за да представи някакво шоу.
	Карп беше очаквал, че Фрийлънд ще апелира към чувствата на присъстващите. Самият той никога не започваше по такъв начин. _Никога._ Встъплението на обвинението трябва да бъде сухо като съдържание на книга: първо казвам какво имам намерение да кажа, после го казвам, после казвам това, което току-що съм казал. Важно е впечатлението за грижливо изплетена мрежа от факти, които взаимно се подкрепят. Емоционалната част трябва да бъде оставена на защитата. Добър съвет, който беше получил преди десет години от един стар областен прокурор, който беше взел участие в подготовката на Карп.
	Фрийлънд крачеше бавно пред съдебните заседатели, изговаряше провлачено думите си така, сякаш всяка една от тях в дадения момент изскачаше от пещта на горещото му сърце.
	— … да, една млада жена беше брутално убита — няма никакво съмнение в това. И Държавата ще се опита да докаже, че моят клиент, господин Ръсъл, е убиецът. Наистина, това трябва да се докаже вън от всяко съмнение. Това е задачата на господин Карп. Това шоу е негова работа. Бих могъл да седя тук и да спя, докато трае процесът, а същото би могъл да прави и господин Ръсъл и това не би имало никакво значение. Моят клиент е невинен, докато не бъде доказано противното, доказано извън всяко съмнение. Това е, което трябва да направи обвинението. Но, дами и господа съдебни заседатели, това доказване ще бъде невъзможно, ако вие сте разумни и достойни хора, каквито знам, че сте. Защото господин Ръсъл няма участие в това страшно престъпление. Той е изправен тук в качеството на обвиняем поради една-единствена причина — бил е не където трябва и не когато трябва. Той е жертва на трескавото желание на полицията да намери виновник, какъвто и да е виновник за това невероятно и широко разгласено убийство във възможно най-кратко време. Господин Ръсъл се е оказал идеален за тази цел. Той е беден. Той е бездомен. Той има жестоки емоционални проблеми. И освен това, той е _черен_.
	Докато Фрийлънд казваше това, за Карп беше ясно, че той ще гледа право и напрегнато в очите на тримата черни членове на състава от съдебни заседатели. Карп се върна мислено към клетвата. Подборът на съдебните заседатели беше отнел пет дни, време, вероятно по-дълго, отколкото щеше да отнеме самият процес. Според него цялото това нещо представляваше загуба на време в девет от всеки десет случая, но клетвата беше нещо много скъпо за адвокатите, особено адвокатите на защитата, които почти винаги вярваха, че притежават мистична способност да подберат състав, склонен да освобождава подсъдимия. Също така в изгода на защитата беше нещата да се протакат колкото може по-дълго, особено при дела, като сегашното, които зависят от показанията на свидетели.
	Съмнение — Фрийлънд трябваше да го култивира като градинар. За да спечели, му трябваше само един нежен зелен филиз, а времето беше най-добрата тор. Какво? Искате да ни кажете, че можете да запомните лице, което сте видели веднъж преди пет седмици или десет седмици или осем месеца? И така, Фрийлънд беше прибегнал до всички възможни средства, за да напълни състава на съдебните заседатели с хора, които биха могли да бъдат повлияни от идеята, че ченгетата са прибрали първия попаднал им човек от улицата, и Карп, разбира се, се е домогнал до услугите на някаква група солидни данъкоплатци.
	Нито едното от двете, разбира се, нямаше успех. Съдебните заседатели бяха като извадени от шапка. Фрийлънд беше постигнал присъствието на състудент с коса, дълга до яката, и неговата внушително изглеждаща черна жена. Карп мислеше, че неговият черен капитан на охранителна група и черният му оттеглил се в пенсия преподавател от училище ще се окажат достатъчен баланс и че ще направят каквото трябва. Фрийлънд смяташе да разиграе расовата карта и поради това не беше се противопоставил на участието на двамата черни мъже. Това би могло да се окаже грешка, мислеше Карп. Но трябваше само веднъж да удари.
	Фрийлънд беше навлязъл в заключителната част на речта си.
	— … и мисля, _знам_, че вие ще стигнете до заключението, че единственото престъпление на Хоси Ръсъл е, че е един от забравените от обществото хора. Той е дотолкова жертва, колкото е и Сузън Уайнър, жертва на желанието на полицията и обвинението да намерят изкупителна жертва, която да поеме върху себе си бремето от гърбовете им. Но истинският убиец на Сузън Уайнър все още се разхожда спокойно по улиците. Ако осъдите този невинен човек, вие ще откажете на младата жена правото на справедливост. Ако се вслушате в нелогичния разказ на обвинението, съставен от изфабрикувани доказателства и сбъркани така наречени свидетели, ако за момент повярвате на този разказ, вие ще извършите акт на несправедливост и ще отречете завинаги правото на жертвата на това грозно престъпление да получи справедливост. Благодаря ви много.
	Карп се изправи. Патериците осакатяваха стила му. Той обичаше по време на процес да се движи енергично от масата за представяне на доказателства до ложата за свидетелите, до съдебните заседатели, убеден, че размерите му и атлетичните му движения ще привлекат внимание и ще попречат на по-тъпите заседатели да заспят.
	Той призова първия свидетел, строителен инженер. Това представляваше отклонение от обичайната практика. Тъй като беше юридическа необходимост да се покаже, че едно убийство е извършено в Ню Йорк Каунти, първите свидетели обикновено бяха тези, които можеха да установят този факт — медицинският експерт и колегите му. Но Карп искаше в самото начало да набие здраво в умовете на съдебните заседатели сцената на залавянето на Ръсъл, тъй като единствената разумна защита се състоеше в това, да се твърди, че намереният в мазата под бойлера човек не е същият, когото тълпата е прогонила от мястото на убийството и който е нахлул в апартамента на Джери Шелтън.
	Той показа на инженера, слаб мъж с учен вид и очила с телени рамки, чертежа на жилищния комплекс на _Бароу_ 58 и показа също така голяма карта, където беше показан планът на сградата. Фрийлънд се намеси с лишени от съдържание възражения, всички, от които бяха отхвърлени. Той все още не беше разбрал, че съдията Мартино беше против протаканията и че държеше добре да се знае как трябва да се водят процеси в един голям град.
	Въпросите на Фрийлънд, разбира се, бяха насочени към установяване на допустими места, през които би могъл да избяга предполагаемият друг човек. Изборът му съвпадна с очакванията на Карп: капандурата над стълбите.
	Фрийлънд попита:
	— И така, господине, над стълбите има капандура, която отвежда към покрива, така ли е?
	Инженерът потвърди това и я показа върху чертежа. Той се съгласи, че от покрива може да се слезе на улицата, като се мине по половин дузина възможни маршрути или през другите покриви да се стигне до другите улици.
	След това той попита дали един мъж би могъл да излезе навън през капандурата, при което Карп издигна възражение, като за момент се изправи върху здравия си крак. Настояване за заключение, основано на спекулация. Отхвърля се.
	Следващият свидетел беше полицейският фотограф — рутинно. Снимките от мястото на убийството и жилищния комплекс на _Бароу Стрийт_, а след това и ножа бяха надлежно приети като доказателствен материал. Следващият свидетел беше Рей Торнби, който беше извършил ареста. Но часът беше четири и петнадесет и съдията Мартино прекрати делото за деня.
	Съвсем не лошо начало, помисли Карп, докато си събираше книжата. Той тръгна по пътеката между столовете на излизане от съдебната зала и изведнъж попадна на Сестрата, цялата в черно, която го гледаше втренчено в очите. Той опита една изкуствена усмивка и поиска да каже нещо, но тя се обърна и напусна залата. Карп се почувства необяснимо смутен. Кой знае защо той почувства, че Сестрата не е на негова страна.


	Хари Белоу се появи в ресторант _Измир_, идвайки от кухнята, в ненатоварените часове след времето за обяд, и показа полицейската си значка на изумените и без съмнение незаконни кухненски работници. Той завари Азиз Насъф, братовчеда, наведен над калкулатора в един офис, който едновременно беше и склад, зад главната зала в ресторанта.
	Когато Белоу се представи, Насъф се намръщи. Той беше набит, здрав мъж на тридесет и нещо, с гъста коса и щръкнали мустаци. Каза:
	— Всичко по хигиената спазил. Какво пак? — Имаше гърлено произношение, много различно от това на елегантния господин Калъч в ООН.
	— Вземате ме за някой друг, господин Насъф. Аз разследвам убийство.
	Това подейства като бомба, но не последва драматична реакция. Насъф помълча малко и попита:
	— Какво убийство?
	— Мехмет Ерсой. Неделя, тринадесети март тази година.
	Насъф направи скръбна физиономия и поклати глава.
	— Аз вече говори с полиция. Тогава.
	— Вие познавахте жертвата?
	— Клиент. Много хубав, идва всичкото време. Много тъжна работа.
	— Да, той беше тук сутринта в деня на убийството, нали така?
	— Да, почти всеки ден на закуска тука. — Насъф кимна енергично в желанието си да потвърди тази информация. В офиса се появи за нещо един млад келнер. Насъф се обърна към него с намръщена физиономия и каза грубо: — Чек арабасъ! — Момчето зяпна и хукна обратно уплашено.
	— А къде бяхте по време на стрелбата, господин Насъф? — продължи Хари така, сякаш нищо не се беше случило.
	— Къде бях аз? Тука. В ресторант.
	— Цяла сутрин?
	— Да, цяла. Цял ден. — Хари се вгледа в лицето на човека, което остана непроницаемо като маска.
	— Докато бяхте тук, в ресторанта, с Ерсой, той каза ли ви нещо? Нещо, което би подсказало, че се намира в опасност?
	— Не. Само здравей, как си. Таквиз неща. Просто клиент.
	— Ъхъ. — Хари описа широка дъга с ръката си. — Хубав ресторант. Вие ли го притежавате?
	— Да.
	— Скъп. _Ийст Сайд_, на хубаво място. Ще имате ли нещо против, ако ви попитам колко платихте?
	Насъф отвори уста, затвори я, пак я отвори и каза:
	— Двеста хиляди.
	Хари се показа изненадан.
	— Оу! Това са много пари. Откъде ги намерихте? Заем?
	— Спестявам.
	— _Спестявате._ Добре. Благодаря ви за помощта, господин Насъф. — Хари подаде една картичка. — Ако се сетите за нещо друго, което убитият е казал или направил, обадете ми се.
	Насъф взе картичката мълчаливо и я заоглежда без видим интерес. Хари се спря на вратата и подхвърли:
	— Между другото, господин Ерсой споменавал ли е някога, че ръководи организация, свързана с фалшифициране на художествени предмети?
	Насъф не промени с нищо физиономията си. Мълчаливо вдигане на рамене, поклащане на глава.
	— Не? Окей, още веднъж благодаря за помощта.
	Хари излезе на улицата. Беше задушно време, характерно за края на август. В _Бед-Стуй_, където беше работил преди, и из по-малко привлекателните места в Манхатън по това време имаше кръвопролития. Хари не изпитваше особена носталгия към това. Той пресече улицата и се настани удобно в един сенчест вход.
	Беше в износен сив костюм от тънък индийски плат, бяла риза, връзка в черно и кафяво и тежки, с гумени подметки черни полицейски обувки. Така той престоя, без да се движи двадесетина минути. Много го биваше, когато трябваше да стои неподвижно. Понякога, когато не беше на работа, той се отпускаше, като забелязваше отлично всичко наоколо си, но без да изпитва потребност да направи някакво движение и буквално не правеше нищо. В този вход той беше невидим като леопард, скрит в гъсталак.
	Той почака около час, за да види какво ще направи Насъф след смущаващата визита. Насъф не направи нищо. Никакво изтичване в паника навън, поглеждане над рамо, никакво бързо пристигане на братовчеда за консултации. Насъф беше или невинен, или много хладнокръвен, Хари не знаеше кое от двете.


	От съдебната зала Карп закуцука обратно към офиса си, като си мечтаеше за хубава студена кока-кола и за едно изтягане. Но когато навлезе в територията на секретарите, разбра от Кони Траск, че въпросът му не се урежда.
	— Вика те при себе си — каза тя с онова завъртане на очите и на главата, с което показваше кой го вика при себе си.
	Карп клюмна, въздъхна, остави дебелата си папка на бюрото на Траск, увисна на патериците си и излезе обратно.
	След обичайното влудяващо чакане, Карп беше въведен в тройната зала на областния прокурор. Блуум седеше в специалното си повдигнато кресло в края на заседателната маса. До него беше приседнал Конрад Уортън. Сърцето на Карп се сви, предстояха неприятни административни въпроси, нещо, което чудесно можеше да се уреди с едно телефонно обаждане. Сега се потвърждаваше съмнението му, че Уортън иска да го види как се щура из сградата с патерици.
	Ето защо Карп беше изненадан, когато Блуум след обичайните фалшиви любезности попита:
	— Как върви процесът, Уайнър?
	— Току-що започна. Встъпителни речи и няколко официални свидетели.
	— Този човек ще бъде осъден за убийство втора степен, как му беше името…
	— Ръсъл. Да, ще бъде осъден.
	— Случаят е важен. Много е сериозен. Говорят за _седемдоларов убиец_. Ще бъде катастрофа, ако се измъкне. Ти сигурен ли си?
	Карп се чудеше за какво е всичко това. Областният прокурор изглеждаше нервен. Уортън, както обикновено, беше надянал непроницаемата си усмивка на пластмасова кукла и вторачения си поглед. Карп отговори:
	— Никога не може да се каже за процес, който зависи от съдебните заседатели, че е сигурен. Но имаме добър случай. И човекът действително е виновен.
	— И ти винаги печелиш делата за убийство — каза Блуум. — Добре. Радвам се да чуя това. Приятна работа!
	Това изявление учуди Карп повече, отколкото би се учудил, ако областният прокурор беше скочил върху масата и беше почнал да танцува. Той се опита да си спомни кога за последен път Блуум му беше отправял комплимент, но такъв случай нямаше. Той кимна и промърмори нещо като благодарност.
	— Това ли е всичко? — попита областният прокурор с ведър глас. Уортън все още не беше казал нищо. Объркан, Карп намръщи челото си. Тяхна си работа.
	Блуум се изправи. Същото направи и Уортън. Карп се измъкна от креслото си. Блуум го изпрати сърдечно до вратата на заседателната зала, още нещо, което не се беше случвало преди.
	— Добър удар във връзка с Томасян, а? — подхвърли Блуум, като че ли между другото. — Това ще го ликвидира.
	Имаше предвид шпионина затворник. Карп не искаше да се ангажира.
	— Ако е легитимно — каза той. — Всъщност не съм следил подробностите, откакто започнах този процес. Мога да кажа на Роулънд да ви позвъни и да ви информира.
	— Не, всичко е наред — избъбри бързо областният прокурор. — Убеден съм, че делото е в добри ръце.
	Карп излезе доста учуден, сякаш беше току-що завършил разговор на чужд език, който не владееше достатъчно добре. Има нещо, което не успях да забележа, мислеше си той. Каква работа имаше Уортън там? От какво се плашеше Блуум?


	Вече минава пет часът и _Сентър Стрийт_ придобиваше вечерния си облик. Карп имаше да се занимава с редица неща, подредени в списък от Траск, които неща, разбира се, не беше свършил, след като беше закотвен през целия ден в съда. Най-отгоре на списъка: _да се обади на Рей Гюма_.
	Той позвъни, знаейки, че беше еднакво вероятно да го намери и да не го намери. Гюма следваше особен дневен режим. Отдавна разведен, той поддържаше апартамент в една много висока сграда, който рядко посещаваше, предпочитайки да се отбива в манхатънските апартаменти на една или друга от многобройните си приятелки. Ако не му предстоеше явяване в съда, той обикновено излизаше рано и отиваше на пистата или на баскетболното игрище или се застояваше в някой бар. От друга страна, когато вниманието му биваше насочено към даден случай, човек можеше да го намери зает с работа в среднощните часове.
	Беше си вкъщи. Карп го попита какво се е случило и Гюма му каза, че ще дойде.
	— Онова там, за Джоуи Касълз — започна Гюма, след като се настани в едно от креслата на Карп. — Вече съвсем се обърках. — Карп се беше изтегнал на леглото си с вдигнат нагоре крак. Гюма изглеждаше с по-занемарена външност от обикновено. Огромният възел на връзката му се беше свлякъл до третото копче, а оредяващата му мазна къдрава коса беше в безпорядък, свидетелка на множество преминавания на пръстите му през нея. Брадата му беше силно набола.
	— Какъв е проблемът?
	— Те, Джоуи и малкият Сали, не спират да говорят _турчинът това, турчинът онова_. Както казах на Марлийн онзи ден — тя ти е казала, нали? — ъхъ, аз мислех, че Минзоне е много вътре. Това беше теорията. И си мисля, нека видим какви са намеренията на стария турчин. Рейни се залови да провери това. Излиза, че през последните три седмици Минзоне е бил в болницата _Медисън парк_ на операция. Рак. Бях много учуден. Беше здрав като бик, нали знаеш?
	— Може би в края на краищата съществува справедливост.
	Изглеждаше, че Гюма изпитва някаква болка.
	— Минзоне навремето уби някои хора, но рак… Освен това той е приблизително на моята възраст.
	— Всички тези мръсни жабари са като него. И така, ако не е Минзоне, кой е турчинът?
	— Проклет да съм, ако знам. Някой отвън? Работата е там, че стават неспокойни. Малкият Сали. Джоуи му казва да не се тревожи, че всичко ще се оправи до четвъртък следващата седмица, най-късно петък. Еди Сколи ще придвижи стоката, той казва…
	— Сколи? Той пък откъде дойде?
	— Да, виждаш ли? Ето как стоят нещата. Гледай, върни се в началото. Джоуи е ръководил операцията по задигането на стока от летищата. Двамата Виаченца тръгнали на самостоятелен бизнес. Това не се харесало на Джоуи и, както ние смятаме, е организирал убийството им. Хвърлихме обвинението върху Джими Кавети. Малкият Сали е страшно ядосан на Джоуи, но Джоуи урежда сделка и така сваля част от натиска върху себе си. Подслажда гърнето за фамилията Болано. Затова са всички тези турски истории. Само че ние не знаем каква е сделката. Наркотици? Нещо едро с диаманти? Не знаем.
	— Може да са диаманти, щом като е замесен Еди Сколи — промърмори Карп замислено.
	— Да, правилно, но все пак кой е _турчинът_? Направих справка. Разговарях със Сейф и Лофт. В града, извън града, не мога да намеря никакъв сериозен крадец на едро с такова партизанско име.
	Карп каза:
	— Знаеш, че това може да изглежда глупаво, но е възможно да говорят за действителен гражданин на Турция. Затова бях преди всичко любопитен, когато чух записа в твоя офис. Турците са ми в главата във връзка с убийството на Ерсой.
	Той остана мълчалив известно време, като размишляваше и прехвърляше в ума си различни изолирани събития и разкрития от последните четири месеца. Малко по малко една картина, в началото малко вероятна, а след това все по-правдоподобна, изплува в съзнанието му, също като фотографски образ, който изниква при проявяване като че ли от нищото. Щракна с пръсти и показа единия от тях на Гюма.
	— Гледай, ето какво трябва да направим. Ти, аз, Роулънд, Хари Белоу, Рейни, Марлийн и ъъ, В.Т. трябва да седнем и да поговорим. Струва ми се, че се настъпваме един друг по пръстите на краката. Нека се съберем и обсъдим утре, веднага след съдебното заседание. А между другото, защо не поговориш с Джими Кавети?
	— Джими? Защо? Той няма да каже нищо.
	— Не искам да кажа за убийството — поясни Карп. — Само го попитай точно _каква_ е била причината за убийството на братята Виаченца.


	Гюма излезе, а десет минути по-късно влезе Марлийн, която носеше голяма плоска кутия.
	Тя каза:
	— Искаш ли пица?
	— Да — кимна Карп. — Ако е с чушки и гъби и с игриво момиче, което да се върти върху коленете ми и да ме хапе по врата и да ме целува по този начин, за който умирам.
	Марлийн погледна етикета върху кутията.
	— Да: чушки, гъби, въртене, хапане, целувка. Какво искаш, пицата преди или след?
	— След — каза Карп. Тя седна на коленете му и започна да го хапе.
	— Прибери си ръцете, не искам да учестявам дишането си — каза тя, дишайки учестено.
	— А защо, по дяволите, не? — прошепна Карп под ухото й.
	— Защото — каза тя, като се изправи, — защото съм майка. Имам задължения. Трябва да се изтръгна от прегръдката ти, да хапна една разсейваща пица, да хукна за вкъщи, да пийна малко сода за стомах и да нахраня бебето и да го сложа в леглото, а да не говорим за това, че трябва да й говоря, за да не забрави, че съм нейна майка, а не някоя, която я изтръгва от приятната дама гледачка.
	Карп погледна часовника си.
	— Като стана дума за детето, къде е тя? Струва ми се, че затварят детското заведение в шест.
	— Тя е с Хари. През последните дни той я взема.
	— Браво на Хари — кимна Карп. — Не му ли е неприятно?
	— Харесва му. Това му дава възможност временно да се чувства човек. А Луси го обича. Това е най-перфектната сделка в града.
	— Тя положително е в най-голяма безопасност от всички бебета на този свят — каза Карп, отваряйки кутията с пицата. Марлийн извади от чантата си две соди и започнаха да се хранят.
	— Нещо ново от тавана? — попита Карп, когато Марлийн запали една от строго разпределените си за деня цигари.
	— О, само това, че вече е сигурно, че ще ни изхвърлят. Стюарт казва, че Лепковиц е вдигнал цената. Сега е четвърт милион. И като се включат разноските по операцията и петте хиляди, които ти загуби срещу Роулънд — хе-хе! — ще трябва да продавам бялото си тяло из забутаните улици…
	— Кой ти даде стотинки?
	— Какво?
	— Може би знаеш, бизнесът на Морис е в окаяно състояние и той изпраща жена си да му печели пари и тя се връща сутрин с петдесет долара и пет цента и той казва: _Кой ти даде…?_
	— О, да, _всички_! Наистина това не е за шега, Бъчи. По това време догодина можем да спим под мостовете.
	— Най-напред, още не съм загубил петте хиляди. Делото не е приключено.
	— Не е? Доколкото знам, Роулънд е използвал доносник и доносникът е изиграл номер на малкия Томасянчо.
	— Да, мисля, че е малко странно, че са прибегнали до доносник толкова късно и са го използвали срещу човек като Томасян.
	— Мислиш, че има някаква измама?
	— Трябва да е така. И не, не Роулънд е човекът, който е устроил това. Може и да е самият негодник, чул е някакви боклуци по затворническия телеграф и е решил, че може да се облагодетелства от това. Не знам.
	— И какво ще правим?
	— Същото. Трябва да намерим _истинския_ убиец. — Той й разказа за това, което беше научил от Гюма, и за съвещанието, което беше организирал за следващия ден.
	— Ще дойда — реши Марлийн. — И още нещо, утре е петък и нямам намерение да прекарвам още един уикенд сама.
	Карп направи жест на отчаяние и чукна бюрото с болния си крак.
	Тя каза:
	— И остави на мира този крак! Ще намеря начин, разчитай на мен!


	След като Марлийн си отиде, Карп забеляза, че беше _забравила_ почти пълна кутия цигари _Марлборо_ върху бюрото му. Това беше част от нейната програма за ограничено пушене. Оставяше цигари след себе си, където и да се отбиеше, както сърната оставя следи след себе си. Без да мисли, той прибра кутията.
	За неголяма негова изненада, когато пристигна в съблекалнята, за да вземе душ, там го очакваше Хоси Ръсъл. Карп мислеше, че след последния им разговор Ръсъл ще го избягва, но ето че беше там, сърдит, разколебан и все пак в очакване. Какво очакваше? — чудеше се Карп.
	— Да си донесъл цигари? — попита той.
	Карп му подаде кутията _Марлборо_. Ръсъл отчупи филтъра на една от цигарите, запали я и засмука стръвно. Карп се съблече, настани еднокраката си фигура под душа и излезе от парата, като подскачаше завит в хавлия. Винаги се опитваше да пази сух гипса, но, тъй като фактически това не беше възможно, той беше започнал да се руши отвън и да се разнищва около пръстите. Надписите, изписани върху него от колегите, бяха станали нечетливи цветни мацаници, макар и с декоративен ефект.
	— Е — поде той, когато се настани върху пейката, — как вървят работите, Хоси? Добре ли се отнасят с теб? Как ти хареса съдът?
	Ръсъл каза:
	— Този адвокат много се изложи.
	— Фрийлънд? Защо? Мисля, че е много добър.
	— Нямам предвид какво прави, а какво представлява. Отнася се с мен като с куче, като с глупак.
	— Знаеш, че нямаш право да искаш друг адвокат. Искам да кажа, това е твой случай, а не негов.
	— Няма да има никаква полза. Адвокатите евреи са същите. Да вървят по дяволите всичките!
	— Трябва да се примириш — каза Карп, започвайки трудния процес по намъкването на крачола над гипса.
	Ръсъл каза:
	— Искаш ли да ти помогна?
	— Да, ако нямаш нищо против.
	Ръсъл помогна на Карп да се облече. Карп му благодари. Ръсъл седна на една пейка отсреща и продължи да пуши. Приглушеният шум от затворниците и бълбукането на водата в тръбите се размесваха далеч от тях и служеха като фон на мълчанието им.
	По едно време съвсем неочаквано Ръсъл започна да говори несвързано, на пресекулки, насечени от дълги паузи и от драсканията на клечките кибрит, тъй като той пушеше цигарите една след друга.
	Имаше едно оплакване. Никога не бил видял бял ден. Бил шестото от седем деца и само той останал жив. Другите измрели във войните, по затворите, след самоубийство и убийство. Родителите му го довели в Ню Йорк, когато бил на четири години, заедно с другите, и израснал в Харлем, бляскавия Харлем от тридесетте и четиридесетте.
	Хоси не беше взел участие в блясъка. Някой изсипал товар от тухли върху баща му. Семейството изпаднало в крайна нищета. Били _бедни като чернилки_. Напуснал училище в пети клас и започнал да опитва различни трикове. Опитал се да стане сводник и не успял. Спомняше си, че първата му кражба била джебчийска. Ченгетата го хванали, набили го и бил пратен в затвор за малолетни.
	Скитал по улиците, вършел случайна работа, често го гонили, понякога за дребни кражби, понякога за пиянство. Пиел много. Пристрастил се към хероина. По малко се занимавал с обири, но не сериозни, добави той, никога не бил носил пистолет.
	Направил деца на няколко жени, като всички те го зарязали. Една от дъщерите му станала курва. Един от синовете бил прострелян смъртно при скарване в сделка за наркотик. Друга дъщеря го изхвърлила на улицата.
	Не го бивало в извършването на престъпления, както и във всичко друго. Прекарал двадесет и две години от всичко четиридесет и нещо зад решетките. Пропуснал корейската война, докато бил в затвора, излежавайки шестгодишна присъда за обир.
	Докато слушаше мълчаливо, Карп забеляза, че изправителната система се беше отразила на Хоси Ръсъл поне в едно отношение. Беше обогатила езиковите му възможности при описването на живота си. Речта му беше наръсена като с червен пипер със социологически жаргон. Той казваше: _Аз съм пристрастен алкохолик_. Казваше: _Имам понижено самочувствие_. Разказът му вървеше като по вода, като че ли го беше повтарял много пъти преди това пред комисиите за условно пускане на свобода, пред различните социални работници. Вероятно беше го предлагал и на сестрата на жената, която беше убил.
	Продължаваше и продължаваше. Съжаляваше за всичките си престъпления. Но какво друго му беше предложил животът? Той каза:
	— Никога не ми беше дадена възможност да се реализирам.
	Когато това последното се изсипа от устата му, Карп попита:
	— Какво мислиш, че би могла да бъде реализацията ти?
	— Кое?
	— Твоят потенциал. Ако не беше ти се наложило да мошеничестваш, ако беше имал пари, какво щеше да направиш?
	Ръсъл се замисли за момент. После каза:
	— Художник. Винаги съм обичал да рисувам и да скицирам и подобни глупости. В пандиза правех много такива работи, например, когато бях в _Лекс_ за сделки с наркотици… Казвали са ми, че имам талант.
	— Все още ли рисуваш?
	Ръсъл изпухтя.
	— Да, на шибания под с парцала. Ти какво мислиш?
	Карп вдигна рамене.
	— Можеш пак да се заловиш с рисуване. Имаш много време.
	При тези думи Ръсъл се наежи, дружелюбното му настроение секна.
	— Каква полза ще имам от това? Вас ви интересува само едно, да избутате чернилката настрана. Каква полза?
	— Никаква — съгласи се Карп.
	— Ама все пак това правите, нали? И защо? Влизам в пандиза и мястото ми се запълва от петдесет други. Лоша работа.
	— Ъхъ. Но това ми е професията. Това правя. А ти имаш право, работата е лоша. Хората не трябва да имат твоето детство. Аз не трябваше да си повреждам коляното. Сузън Уайнър не трябваше да умре на улицата с нож в сърцето. Животът е мръсна работа. От друга страна, трябва поне да се опитаме да го подобрим или да го напуснем така, че нашите деца да имат някакъв шанс да го направят по-друг, Господ да им е на помощ.
	— И кое ще направи света по-добър? Това, че завинаги ще остана в затвора?
	— Ами да — каза Карп, като че ли правеше откритие. — Ти повече няма да убиваш млади жени. Това не е много, но толкова можем да направим.
	— Не съм убивал никого — каза Ръсъл едва ли не на себе си, почти очаквайки, че някой ще му повярва.
	— Аха, и ако съдебните заседатели повярват на това, ти ще излезеш на свобода. — Той се изправи върху патериците си. — Утре имам много тежък ден. Трябва да вървя.
	Ръсъл каза:
	— Няма ли да ми дадеш някакъв шанс?
	Карп се спря и като огледа внимателно Хоси, поклати глава.
	— Там е цялата работа, Хоси. Тук няма нищо лично. Искам да кажа, че ако ти не беше престъпник, вероятно щеше да ми е много приятно да отида до съда с теб, да се шегувам и така нататък. Искам да кажа, не мисля, че си сатана или нещо подобно. Разбирам защо и как си станал какъвто си, историята на тъжния ти живот, всичко. Окей, разбирам, но каква полза от това? Това не ми носи успокоение. Някога някой беше казал: _Да разбереш всичко, означава да простиш всичко_. Чудесно. Аз те разбирам и ти прощавам. Може би някой ден нейното семейство ще може да ти прости. Но тогава какво? Деянията имат своите последици. Изпуснал си тухла, тя пада на земята. Не е възможен свят, където да няма някакъв физически ред. Съществува и морален ред, не много ясен, но съществува. Или може би ни се налага да си даваме вид, че мислим, че той съществува, за да можем всеки ден да осъмваме в леглата си. Не знам. Слушаш ли ме, Хоси?
	Нищо.
	— И още нещо: разбирането никога не ти помага да се оправиш. Вероятно то само ще ти причини болка. Представяш си го като някаква магия, която ще те измъкне от батака. Искам да кажа, че ми помагаш по някакъв начин. Всички мислим това, че като проявиш разбиране, помагаш на някого. Но защо? Може би, когато разберем, ще трябва да бъдем по-твърди, не по-меки. Може би от това ще излезе нещо.


>	15.

	На следващия ден, петък, в зала 30 Вини Богулусо трябваше да изслуша обвинителния акт на разширения състав за убийство и други, по-малки престъпления, извършени срещу Габриел Аванян. Мястото беше проникнато от атмосферата на автогара в някоя от развиващите се страни. Подът беше покрит с кафяв линолеум, много издраскан. Жълтеникавите щори бяха накъсани. Стената зад съдийския президиум се лющеше, лицето на алегоричната фигура на жена със сабя и везни не личеше.
	В залата на съда се бяха събрали десетина помощници на областния прокурор, които стискаха в ръцете си обемисти папки. Около тях прилични на пчели, които прелитат между цветовете, се движеха по-малък брой адвокати на защитата, малко смутени и смачкани, ако бяха от Правната помощ, по-лъскави и по-добре облечени, ако бяха независими адвокати. Зад тях, върху редовете с дървени скамейки седяха роднини и приятели на обвиняемите. На съдийската маса съдията Роузмари Слейд, черна жена с голям опит и легендарна експедитивност, се обърна към тях и ги накара да се укротят.
	Залата се изпълваше от шума на разговори и много приличаше на пазарен площад. Официално тук беше мястото, където се огласяше тайно съставеното обвинение, където Държавата даваше възможност на подсъдимите да се запознаят с естеството на престъпленията, за които са обвинени. На практика при почти всички дела това беше мястото, където се явяваш, признаваш се за виновен в по-малко престъпление и срещу това получаваш намалена присъда или не получаваш изобщо никаква присъда.
	Фактически зала 30 беше пазарен площад. Пазарлъците се сключваха между помощниците на областния прокурор и адвокатите на защитата, които циркулираха из малката тълпа от представители на Държавата и се опитваха да постигнат някаква сделка за клиентите си. Помощниците на областния прокурор често пъти бяха малко по-различни от деца, които съвсем наскоро са се сдобили с диплома. Докато по принцип разполагаха с голяма свобода на действие, в действителност волята им беше силно ограничена от комбинациите на политиците в Олбани, що се отнасяше до сделките, в които биха могли да участват, и даже още по-силно ограничена от виелицата от указания и меморандуми, които излизаха от офиса на областния прокурор.
	Рей Гюма стоеше спокойно сред добре познатата му шумна обстановка и чакаше появата на противника си в _Държавата срещу Богулусо_. Това беше човек, свързан с Правната помощ на име Джак Кууни, стар военен кон, горе-долу от реколтата на Гюма. От около двадесет години те се бяха изправяли един срещу друг и Гюма се усмихна, когато забеляза появата на познатото очукано лице на Кууни при влизането му в залата.
	— Е, добре — поде Кууни, когато се приближи. — Интересна сутрин. Тъкмо идвам от моя клиент, с когото разговаряхме за приятни неща. Той иска да знае какво се предлага.
	— _Предлага?_ — Гюма завъртя очи. — Предлага се в сънищата му. Ще му се предложи голяма присъда. Двадесет и пет години до доживотна.
	— Той никога няма да приеме това, приятелю.
	— Тогава да си гледа работата, Джаки. Съденето на този негодник ще бъде като празничен ден на морския бряг. Чакам с желание и нетърпение.
	Кууни вдигна рамене. Въпреки че не искаше повече от Гюма да види как Вини излиза свободен на улицата, все пак той беше професионалист.
	— Не такъв ден на брега. Твоите свидетели са една курва и чалнатото й дете и един съучастник в престъплението, този Ритър, с когото между другото в полицията не са се отнесли много добре.
	— Разполагам с отпечатъците от зъби, Джак — осведоми Гюма с добро настроение. — В апартамента му са намерени вещи на жертвата. Приятелката му… — Гюма спря, очите му се разшириха. — Здрасти — каза той. — Влюбен съм. Искаш ли да погледнеш там?
	Тя току-що беше преминала през вратата на съдебната зала, млада блондинка с остро дребно лице, като обработваше в устата си дъвка с размер на топка за голф. По всичко личеше, че е някаква чиновничка, една от многото, които се втурваха в съдебните зали като малки рибки от аквариум и по същия начин излизаха.
	Вероятно някоя нова: изглеждаше несъсредоточена и неподходящо облечена за работата си. Носеше сандали с високи токове, синя блуза с голямо деколте и лъскава черна пола, толкова тясна и къса, че тя почти куцаше и се поклащаше несигурно на всяка крачка. Носеше четири големи папки, две под всяка мишница. Тежестта им дърпаше раменете й назад и избутваше нагоре конусовидните й гърди.
	Тя се спря за момент пред малката вратичка, която отделяше публиката от състава на съда. Двама чиновници практически връхлетяха един върху друг, когато скочиха да й отворят, за да може да мине. Тя им се усмихна, засмя се, мина покрай края на масата на защитата и приближи съдебния чиновник, последвана от всички мъжки погледи в залата. Каза само няколко думи на чиновника. Той кимна с глава и на свой ред й каза нещо. Горкичката! Беше сгрешила залата.
	Току-що завършваше една процедура по излагане на обвинението. Беше продължила шест минути, горе-долу средна цифра за съдията Слейд. Обвиняемият отправи поглед, изпълнен с копнеж към блондинката, докато го отвеждаха към царството, където няма жени. Той й подхвърли нещо неприлично и тя се закиска. Съдията Слейд се намръщи. Чиновникът се съсредоточи и след малко обяви на висок глас следващото дело — _2606, Богулусо_.
	Младата жена се върна отново, но докато минаваше покрай ъгъла на масата на защитата, тя се залюля върху високите си токове и политна. Четирите папки се разхвърчаха и паднаха с шум върху линолеума, като поръсиха голямо количество листи около и под масата. Тя изпищя и се наведе да ги събира.
	В това си усилие не беше сама. Половин дузина мъже, съдебни чиновници, помощници на областния прокурор (начело с Гюма) и един от адвокатите на защитата се втурнаха на помощ, изгарящи от желание да направят нещо за една колежка, служителка на правосъдието, да надникнат в зеещото й деколте и да огледат почти изцяло откритите й бедра.
	По, този начин задачата беше бързо изпълнена и младата жена скоро се изправи, натовари се повторно, зачервена и поднасяща извинения. След секунда стегнатият й малък лъскав задник се разлюля при излизането й от залата. Никой не забеляза, че на излизане тя вече не дъвчеше.


	Един етаж над тази сцена, в по-благородните владения на Върховния съд, зала 52, продължаваше разглеждането на делото _Държавата срещу Ръсъл_. Милтън Фрийлънд беше започнал с искане процесът да се признае за лошо проведен и следователно невалиден. Вестник _Поуст_ беше излязъл с репортаж за началото на процеса и там криминалното досие на Ръсъл беше представено доста подробно и Фрийлънд твърдеше, че въпросният материал има неблагоприятно влияние. Съдията Мартино ръмжеше, но трябваше да се обръща към съдебните заседатели един по един и да ги пита дали са чели въпросната статия. Не бяха. Предобедът се изпари.
	Това забавяне означаваше, че показанието на свидетеля на Карп Торнби щеше да бъде прекъснато от обедната почивка, което щеше да намали вероятното му въздействие върху съдебните заседатели. Евтин трик, но често пъти даваше резултат.
	Полицаят Торнби беше добър свидетел. Той се държеше добре, имаше ясен глас, а и цветът на кожата му беше подходящ. Историята за гонитбата и търсенето из тъмния сутерен беше разказана, а квитанцията от _Орбах_ с името на жертвата беше представена като доказателствен материал.
	По време на кръстосания разпит Фрийлънд изглеждаше вманиачен на тема часа на откриването на квитанцията и причината за забавянето между момента, за който Торнби каза, че я бил взел от Ръсъл, и момента, когато я е дал на детектива Симела в сградата на Шесто управление. Всичко това беше също ясно за Карп.
	Фрийлънд казваше:
	— И когато взехте квитанцията от обвиняемия, какво направихте, ако изобщо сте направил нещо?
	— Написах върху нея инициалите си — каза Торнби.
	— Отбелязахте ли часа?
	— Не.
	Фрийлънд попита:
	— Дали не би било добра полицейска процедура върху материал с доказателствена стойност да се отбелязва часът на откриването?
	Карп направи възражение, което беше прието. Фрийлънд помоли квитанцията да бъде разгледана от съдебните заседатели. Докато ставаше това, той се върна до масата на защитата.
	Съдебният чиновник погледна часовника си и каза:
	— Стана много дълго, господин съдия. Няма да излезем от тук скоро и аз ще изпусна влака си за Хемпстед.
	Торнби подхвърли:
	— Мислиш, че имаш проблеми? Току-що ни се роди първото бебе и жена ми очаква да я взема от болницата.
	Чу се лек смях и съдията Мартино каза нещо накратко на полицая, отнасящо се до жени и деца. Той самият имаше шест деца.
	Най-накрая съдебните заседатели се отегчиха от това да опипват квитанцията и Фрийлънд поднови разпита на Торнби.
	— Нищо не ви задължава да отбележите времето?
	— Не.
	— Но и никъде не е казано, че не можете да направите това, нали?
	Възражение. Приема се.
	Фрийлънд изглеждаше изнервен.
	— Бих искал да знам какво е основанието за възражението.
	Мартино отговори:
	— Нищо в закона или в полицейския правилник не изисква това, господин Фрийлънд. Офицерът не го е направил и вече даде показания в този смисъл.
	— Аз ще ви докажа, че това го изисква здравият разум! — озъби се Фрийлънд. Мартино се загледа в него продължително. Фрийлънд каза: — Нямам повече въпроси. — И се върна на масата на защитата.
	Мартино освободи съдебните заседатели за уикенда. Охраната отведе Ръсъл обратно в килията. Представителите на печата и цялата публика напуснаха залата. Когато вече нямаше почти никой, Фрийлънд се обърна към съда.
	— Ваша светлост, с дължимото уважение към съда и колкото и да ми е мъчно, че ще кажа това, налага ми се да поискам да се протоколира, че докато този състав се запознаваше с квитанции, беше проведен… нещо като диалог между ваша светлост и офицера Торнби, диалог, който би могъл да повлияе на съдебните заседатели и те да приемат с по-голямо доверие показанията на офицера Торнби. Следователно в този момент аз трябва да предявя искане за признаване на процеса за невалиден.
	Карп чу откъслеци от тази реч и без съмнение улови добре последното изречение. Той изруга през зъби, изправи се и приближи върху патериците си съдията.
	Мартино отправи още един продължителен поглед към Фрийлънд и лицето му потъмня. Той направи знак на един от съдебните чиновници.
	— Доведете отново Торнби!
	Торнби беше доведен и докато стенографът тракаше с машината, Мартино съобщи за протокола всичко, което беше казано по време на краткия разговор.
	Карп забеляза, че съдията трепери. Така или иначе, на Фрийлънд не можеше да се отрече смелост. Той се опитваше да разгневи съдията, не много често прилагана тактика от страна на адвокатите, но понякога тя имаше успех. Ако можеше да накара Мартино да загуби контрол върху себе си, вече би било възможно да го провокира да направи някаква грешка и да не се стигне до осъждане. Това би положило основите за нов процес и може би месеци протакане.
	Това и съмнението относно часа, в който квитанцията е била намерена, изглежда беше всичко, на което според Карп Фрийлънд можеше да разчита. Но може би не.


	По-долу, в зала 30, въведоха Вини Богулусо, който с появяването си предизвика шумно раздвижване. От гробницата бяха изпратили група, която да придружи огромния обвиняем до съда: бивш професионален борец на име Уокър, който беше дори по-висок от Вини и с по-малко мазнина в тялото си, и един щангист на име Амико, който, както всички казваха, можеше да събори всекиго в затвора.
	Свалиха белезниците от Вини и го сложиха да седне на масата на защитата, след което застанаха на пост зад и от двете му страни.
	Джак Кууни приближи до своя клиент и го разгледа внимателно. Вини нямаше подходящи за пред съда дрехи и трудно можеха да му се намерят подходящи. Носеше черно кожено яке, ново, без емблемите на бандата, черни джинси и кафява риза с яка. Но поне се беше обръснал и косата му беше подстригана. Изглеждаше странно незаинтересован и доволен и съвсем не приличаше на човек, когото щяха да обвинят за убийство.
	— Окей, Вини, ето каква е сделката — каза Кууни. — Сделка няма. Всичко зависи от теб. Трябва да ти кажа, че не рискуваш да загубиш нищо, отивайки точно сега на процес.
	— Мога ли да бъда пуснат под гаранция?
	— Да, ако имаш около един милион долара. Да притежаваш някаква собственост? Недвижимо имущество?
	— Не, по дяволите. Приличам ли на човек, който притежава недвижимо имущество?
	— Добре. И така, не се признаваме за виновни.
	— Да, разбира се, какво друго.
	Съдията извика при себе си адвокатите, сигурен, че не е предложено нищо и че обвиняемият няма да се признае за виновен.
	Четенето на обвинителния акт беше временно отложено и съдията попита Вини дали се признава за виновен. Вини стана и каза, че не. Съдията го погледна, направи движение с устните си и поиска от съдебния чиновник да завърти барабана с имената на всички съдии от Върховния съд. Чиновникът изтегли едно картонче и прочете номера на залата и името на съдията.
	Уокър и Амико накараха Вини да си сложи ръцете на гърба, след което му сложиха белезници и го изведоха от залата, а оттам по коридора го заведоха отново в ареста.
	Вини вървеше предпазливо. В панталоните му се намираше втъкнат петинчов нож с подвижно острие, което приятелката на Дуейн беше успяла да залепи с дъвка близо до левия ъгъл на масата на защитата, докато си даваше вид, че си събира книжата. Вини го беше напипал при сядането си и го беше мушнал в панталоните си.


	Съдебното заседание приключи в четири часа, което беше нормално за петъчните дни. Съдиите трябва да си тръгнат за вкъщи, преди да започне усиленото движение по улиците, ако ще и да има пожар. В четири и тридесет офисът на Карп беше пълен с хората, които беше поканил.
	Самият Карп седеше в началото на дългата дъбова заседателна маса, но обърнат настрани, като кракът му беше подпрян върху обърнато кошче за отпадъци. От дясната му страна седеше Рей Гюма, а по-нататък следваха Марлийн и Хари Белоу. Срещу тях бяха Джим Рейни и В.Т. Нюбъри. Роулънд Хъркейни влезе последен, придружен от детектива Френджи, и седна до Рейни.
	— За какво е това? — попита Хъркейни с глас, който не търпеше възражение. — Днес е петък. Имам среща.
	Гюма демонстративно погледна часовника си.
	— Боже мой, Роулънд, защо си се разбързал? Децата току-що ги пуснаха от училище. Дай й време за мляко и бисквити.
	Смях, а Роулънд се изчерви и показа един от пръстите си на Гюма. Карп се възползва от случая, за да започне деловата част.
	— Това няма да отнеме дълго време. Изглежда, че _Държавата срещу Томасян_ се разширява.
	Физиономията на Роулънд се втвърди.
	— Какво значи това, се _разширява_? — попита той подозрително.
	— Само това, че има повече играчи — отвърна Карп. — Някой е лансирал идеята за Томасян. Някой може да е подвел жертвата. Изглежда, че случаят _Томасян_ логически е свързан с най-малко още едно убийство, двойно убийство с участието на умни момчета и голяма мошеническа операция. Ето защо реших, че всички ние трябва да седнем заедно и да разберем какво може да е. Окей, нека започнем с Гюма. Гум, как е положението с _Кавети_?
	— Да, окей, ето как — започна Гюма. — Отидох да видя Джими Кавети, както ти ми каза. Казвам му: _Джими, положението ти е лошо и бих искал да ти помогна, но знам, че си упорит и не смятам да те мъча с онова там за Виаченца. Но има нещо друго, с което ти можеш да ми помогнеш и което няма нищо общо с тази работа._ Казах му, че би могъл да има известна полза за него. И че никъде нищо няма да се запише. И така, мога да ви кажа, че той горе-долу дава ухо. Джими е крадец. Не мога да си представя как той ще приеме да бъде заключен в затвора за толкова дълго време за убийство, което не е извършил. Казвам: _Джими, това, което искам да знам, е защо двамата Виаченца са направили това. Искам да кажа, имали са много добра сделка. Сделка, която предполага, че в продължение на години ще могат да крадат от летището. Какво може да ги е накарало да дразнят Джоуи Касълз. Диаманти? Злато? Какво?_ Той казва: _Шибан хайвер._
	На това място Роулънд се разсмя и каза:
	— Какви са тези глупости? Какво общо има това с Томасян? _Хайвер?_ — И продължи да се смее.
	Карп забеляза, че Френджи не се смееше и че изглеждаше неподходящо нервен. С ръка, вдигната в помирителен жест, Карп каза:
	— Слушай и се учи, Роулънд. Това е дълга история. Давай, Гум.
	Гюма продължи:
	— И казвам: _Хайвер?_ И той казва _да_, този човек се движеше с Домино и Сиро там, където се въртяха Карл и Лу и търсиха някого, за да задигнат нещо. Това е обикновено. Също както, когато искаш да купиш чорапи, тръгваш по _Уол Стрийт_, повъртиш се, някой идва и ти продава компютър. И този човек казва, че знае, че превозват хайвер, знае полета и терминала и иска една част за себе си. Казва, че работата не е еднократна: пратките пристигат всеки месец, момчетата ще облекчат товара и ще получат пари. Казва, че ще им даде тридесет хиляди.
	Той спря да говори, а Карп погледна към В.Т., тъй като може би той беше единствен от присъстващите, който можеше да цитира по памет цените на хайвера.
	— Звучи ли правдоподобно? — попита Карп.
	— За какво количество става въпрос? — попита В.Т.
	— Това не каза, но каза, че на човека му трябват двама, които да вдигнат стоката, така че, какво, двеста, двеста и петдесет паунда?
	В.Т. изглежда се съмняваше.
	— Ако е било хайвер от моруна, крадецът няма да спечели много. Цената ще бъде близка до тази.
	Гюма продължи:
	— Да, ами, Карл и Лу вероятно не са се занимавали много с хайвер. Мислили са, че става дума за хубава безопасна странична работа. Не им е изглеждало вероятно този човек, за когото крадат, да е умно момче или нещо такова, някой, който ще каже на някого и ще стигне до ушите на Джоуи. И тридесет хиляди редовно. Решили са, че рискът е оправдан.
	— Кой е бил човекът, ако не е бил умно момче? — попита Марлийн.
	Гюма се усмихна широко, показвайки забележителна колекция от взаимно разминаващи се жълти зъби.
	— А, да. Бил е _турчин_, както изглежда. Казал, че името му е Такмад. Имал ресторант и затова му трябвал хайвер. Така каза.
	— И вдигнали стоката — намеси се Карп. — После какво станало?
	— Точно там Джими започнал да се съмнява. Да се вдигне не е проблем. Всички служители, пазачи са вечно упоени от наркотици. И доставят стоката. И казвам на Джими: _И откриваш, че работят за себе си. Издаде ли ги на Джоуи?_ Тук става малко нервен. _Той не издава_, казва. _Кой тогава?_, питам го. Джими не знае, но някой пуснал пари, след като момчетата доставили сандъка. Не само хайвера, но шпионинът казва на Джоуи, че са правили това от месеци.
	Карп го прекъсна:
	— Прекрасно. Задръж една минута. Следващото действие е работата с изкуството с участието на В.Т. и Марлийн в главните роли.
	Марлийн изложи в сбита форма разговора със Саркис Кербусян и историята за търсенето на маската на Крикор. В.Т. добави това, което беше научил от разследването си на финансовия живот на различни турци и арменци, замесени в случая.
	— Сумирайки всичко — заключи той. — Кербусян с всичка сила се е стремил към уреждане на сметки през последните девет месеца. Продал е някои имущества, от които не му се е искало да се лишава, и не е купил нищо друго, не поне недвижима собственост. По този начин много пари в брой се въртят насам-натам. Някои доста големи трансфери в Швейцария. Освен това той е получил значителни суми от богати арменци в Съединените щати и чужбина. Някъде около тридесет милиона. Ще рече от средата на февруари.
	— По въпроса за турците, Ахмет Джелал разполага със скромна банкова сметка, но харчи като сводник. Азиз Насъф, братовчедът, си е купил хубаво място за ресторанта и никой не знае откъде е намерил пари за това. Никой не купува имот в Ню Йорк с плащане в брой. Продавачът си спомни за това наскоро.
	— Както знаем, Мехмет Ерсой е имал добра сума пари в една кутия, когато е умрял. Това, което не знаехме допреди около ден, е, че през миналата година той е изпратил общо… — Тук В.Т. направи пауза, за да погледне няколко листа с изписани върху тях цифри. — Общо един милион и осемстотин тридесет и пет хиляди долара на сметката на брат си Алтемур Ерсой в _Есбанк_, Истанбул.
	— Още едно интересно нещо. През последните две години нюйоркският полицейски отдел за фалшификации в областта на изкуството работи съвместно с Интерпол върху поредица измами в Европа с центрове Рим и Лондон. Периодът на тези измами пасва почти идеално с периодите, когато Мехмет Ерсой се е намирал в тези два града.
	Той направи пауза.
	— А сега за писмата, които Ерсой е държал в кутията си. Те са написани с някакъв примитивен шифър. Семейни глупости, но не в действителност. _Изпращам ти хубав подарък. Надявам се, че Фатма ще го хареса. Благодаря за последния подарък._ Винаги използва едни и същи изрази, или _специален подарък_, или _много хубав подарък_, също като специалния подарък. Истинско изкуство или фалшификати? Хубава история. Във всеки случай братята Ерсой са, както изглежда, щедри хора. Във всяко писмо има подаръци и благодарности. Окей, в края на февруари, в началото на март се споменава многократно за това, че идва _специален подарък_. Също така старият Алтемур изглежда доста разтревожен. Говори за _нашите неприятни отношения_, опитвайки се да гледа в прозорците си. Мисля, че ченгетата са започнали да му създават неприятности. Може би по тази причина не са разговаряли по телефона. _Това ще е последният ми подарък сега за сега_, заявява той на 22 февруари. _Ще ти го изпратя по бърза въздушна поща на 10 март._
	— Кога братята Виаченца са нанесли удара си, Рей? — попита Карп.
	— На единадесети март. — Всички замълчаха замислени.
	— Споменава ли той какви ще са подаръците, или само _подаръци_? — попита Марлийн.
	В.Т. се усмихна.
	— Да, интересен въпрос. Обикновено не. Има само някакво име — подарък от еди-кой си. Очевидно, шифърът е бил измислен предварително. Но за последния подарък той казва какъв ще е подаръкът — _Изпращам ти голяма пратка с любимия ти хайвер_.


	Вини беше отведен да си смени дрехите, а после върнат в килията, дълга десет фута кутия, която трябва да побира двама затворници, без те да се чувстват много добре, но в която сега се намираха шестима. Той легна на долния нар. Затрупа с одеяла горната част на тялото си, включително главата и започна да стене и да се гърчи така, че тресеше целия нар. Докато правеше това, той употреби ножа си, за да настърже боя от стената, и насъбра малка купчинка, голяма колкото топка сладолед. Парченцата боя натика в устата си от двете страни до бузите. После с ножа си направи дълъг прорез върху вътрешната страна на бузата си. Не болеше много, защото ножът беше изключително остър.
	Стоновете и виковете му се усилиха. Той се изтъркаля от нара и, след като направи залитайки няколко крачки, се строполи на пода и се сви. От устата му изтичаше кръв. Другите в килията започнаха да викат, за да привлекат вниманието на пазачите, зарадвани от възможността да се избавят от човека, който беше може би най-малко желаният съкафезник в гробницата.
	Пристигна един пазач, осведоми се за положението, върна се, за да говори по един телефон на стената и извика Уокър. Явно положението на обемистия кучи син беше сериозно. Устата му кървеше, а лицето му беше зачервено и мокро от пот.
	Уокър пристигна, влезе в килията и изправи Вини на крака. Вини веднага започна да кашля и да се тресе, после повърна червеникава кашкава маса върху себе си, пода и обувките на Уокър.
	Уокър отскочи назад, като лицето му изразяваше едновременно отвращение и загриженост. Язвите бяха обикновено нещо сред престъпниците, също както при хората, които се занимават с рекламен бизнес. По-опитните тъмничари бяха виждали типичната кървава зърнеста каша от перфорирана язва и може би бяха научили за колко време болният може да умре от загуба на кръв при такива случаи. Уокър си помисли за разследванията, за писмената работа, с която щеше да трябва да се справя, ако Вини умреше по време на неговото дежурство.
	— Вини! Можеш ли да вървиш? Да взема ли количка? — попита той нервно.
	— Мога да вървя — изрече Вини със слаб разтреперан глас.
	И можеше, едва-едва. Другият пазач огледа килията, а Уокър се замъчи с огромния товар надолу по оградените с решетки коридори към затворническата лечебница.
	Един дребен мъж в бяла престилка погледна разтревожено, когато Уокър издърпа големия окървавен затворник през люлеещата се врата.
	— Сбиване с ножове?
	— Не — каза Уокър. — Пукнала му се е язвата. Повръща кръв.
	Като че ли за да демонстрира, Вини повърна отново, изплесквайки с кръв бялата униформена риза на Уокър. С проклятие Уокър натика Вини в един пластмасов стол.
	Вини изохка.
	— Трябва да отида… тоалетна. Червата ми…
	Уокър погледна към миниатюрния медик и прокле отново.
	— Трябва ли да го заведа, или…?
	Медикът кимна.
	— Да. Отивай. А после го качи на носилка. Има една носилка в коридора. Ще се обадя на _Белвю_. Тук не можем да лекуваме перфорирана язва. Почакай! Трябва да се подпишеш за него.
	Уокър подписа. Медикът вдигна телефона, а Уокър подкара Вини към тоалетна. Той настани затворника в една кабина без врата, обърна се към една от мивките и започна да почиства кървавото петно по ризата си. Петното се беше превърнало в голямо розово леке, когато той чу слаб звук зад себе си и се обърна.
	Вини беше стигнал зад него с патешко вървене, за да не може да бъде видян в огледалото. Когато Уокър се обърна, Вини скочи напред и заби ножа си дълбоко в гърдите на Уокър. И още веднъж. Уокър се строполи, без да издаде звук.
	Медикът беше завършил разговора си и сега беше зает с пишещата машина, като приготвяше документа за трансфер. Той забеляза край него да минава един мъж в униформа на пазач и извика:
	— Наред ли е затворникът?
	— Да — смотолеви мъжът и изчезна.


	— По-накратко — прекъсна ги Роулънд раздразнено. — Какво означава всичко това?
	Карп обходи с поглед заседателната маса. Всички насочиха вниманието си към него.
	— Какво означава всичко това? Окей, ето как виждам нещата, но ако някой от вас е на друго мнение, нека се обади. Мехмет Ерсой, жертвата в нашия случай, има брат, който разполага с достъп до ценни художествени предмети. Двамата братя в съдружие са се занимавали с непочтен бизнес. Действали са в някои от големите европейски градове, а после, към края на миналата година, са започнали в Ню Йорк. Ерсой е вкарал в тази игра шефа по безопасността на турската мисия Джалал и може би Джалал е привлякъл братовчед си Насъф.
	— Как можем да знаем това, Бъч? — попита Хъркейни. — От това, че имат пари? По дяволите, и аз имам пари. Може би семействата им са натрупали капитал в старата родина. Ние даже не знаем дали тези хора са заедно. Лично аз не се виждам много с братовчедите си.
	— Заедно са — каза Белоу. Всички погледи се обърнаха към ченгето. Бяха учудени, все едно че един шкаф за папки беше проговорил. — Проследих Насъф. Той отиде в офисите на мисията, а после двамата излязоха с една от колите на посолството.
	— Къде отидоха? — попита Марлийн.
	— Купиха боя от _Канал Стрийт_. Видях ги да вдигат един голям кашон и да го натоварват в багажника на колата. Голям кашон. Трябваше да го вържат. После отидоха в къщата на Джелал на _Петдесет и шеста_. Кашона оставиха в колата.
	Роулънд се засмя.
	— Много подозрително. Бихме могли да ги подведем за опит за престъпно боядисване с цвят, който говори за лош вкус.
	Карп продължи:
	— Окей, поне е установено, че са съдружници. Така или иначе, Ерсой и някой си са започнали да продават художествени предмети чрез галерията на Соколоф, някои истински предмети, но също и множество фалшификати. Същата измама, до която е прибягвал в Европа. Продали са много материал на Саркис Кербусян. По-късно миналата година Ерсой казал на Кербусян, че са намерили това супер съкровище, тази маска на Крикор. Кербусян се съгласил да я купи и започнал да събира големи суми от арменската общност. Той плаща около един милион долара, повечето от които ние намираме в кутията на Ерсой след смъртта му. Точно когато трябва, братът на Ерсой изпраща хайвера.
	Карп замълча и огледа още веднъж многозначително хората около масата.
	— Някой да иска да се обзаложи, че в този сандък е имало хайвер? Не, и аз не искам. Нека кажем, че тази маска е била в сандъка. Пратката тръгва от Турция на десети март и пристига на летище _Кенеди_ на единадесети март. Окей, сега вече нещата се усложняват. Малко по-рано един турчин се е свързал с двамата Виаченца и било уговорено да се извърши кражба от пренесена по въздуха пратка. Сандък с хайвер. Предварително дава на ръка огромна сума и обещава, че ще плати още. Двамата Виаченца извършват кражбата на единадесети март. Това е петък. Два дни по-късно, в неделя, Мехмет Ерсой е убит. Два дни по-късно някой се обажда на Джоуи Касълз и му казва, че братята Виаченца го крадат. На осемнадесети братята са убити. Може би шпионинът е бил мистериозният турчин, а може би не. Междувременно след всичко това Джоуи все още говори на Сали Болано за турци и изтъква значението им, като освен това споменава за голямо укриване на крадена стока. Така. Това е. Колко животни можете да откриете на картинката?
	Пръв проговори Роулънд.
	— Всичко е много просто. Ерсой измамва Кербусян. Кербусян иска да си отмъсти. Томасян иска да бъде мъченик на каузата и убива Ерсой.
	— Това не обяснява кражбата от летището — възрази Марлийн. — Не обяснява участието на Болано.
	Роулънд отбеляза снизходително:
	— Това е подробност. Ерсой е организирал кражбата. Или може би никаква маска изобщо никога не е съществувала. Наистина може да е било хайвер или сандък с тухли. После той казва на Кербусян, че предметът е откраднат и междувременно милионът не може да се възстанови. Кербусян се погрижва той да бъде убит, както казах. Колкото до тези двама други турци, те имат товар от предмети с висока стойност, които предмети искат да задвижат. Страх ги е това да стане чрез аукцион — вече е натрупано твърде много напрежение, и се свързват с мафията и уреждат сделка с укриване на големи количества.
	— А този човек, за който Джими каза, че е организирал кражбата? Как се казваше, Такмад? — попита Гюма.
	В.Т. потупа една квадратна със зелена корица книга, която до този момент прелистваше.
	— Означава _прякор_ на турски. Остроумно. Не, трябва да е или Джелал, или Насъф. Историята на Роулънд е интересна и пасва на всички факти.
	Карп видя, че Гюма кима доволен. Можеше и Карп да бъде доволен, ако не се беше срещал очи в очи с Кербусян.


>	16.

	— Какво става? — попита Марлийн. Тя седеше до Хари Белоу в колата му на пресечката на _Ленърд_ и _Сентър_ и двамата можеха да видят и чуят, че нещо не е наред на един блок разстояние северно от гробницата. Близо до ъгъла, който се заемаше от затвора, имаше половин дузина полицейски коли с мигащи светлини. Вой на сирени предвещаваше пристигането на още. Хари придвижи колата на _Сентър_ и беше спрян от униформен полицай, който регулираше трафика посред всеобщата суматоха.
	Хари се легитимира и попита:
	— Какво има?
	— Бягство. Негодникът е намушкал един пазач и е излязъл през съда.
	— Кой е той? Този, който е избягал?
	— Името му е Богулусо. Казват, че бил страшен разбойник. Няма да е трудно да го хванат. Вероятно се крие някъде наоколо.
	Хари се съмняваше, че може да бъде хванат лесно. Той заобиколи блокадата и се отправи към детското заведение.
	Беше мълчалив, но Марлийн се опита да му подобри настроението.
	— Нещо те тревожи — каза тя.
	Той промърмори нещо и кимна утвърдително.
	— Недей — каза тя. — Той е баламурник. Ще го хванат. Не е възможно да изчезне в Китайския квартал. Ако имаше поне малко ум, в което се съмнявам, сега вече щеше да е преполовил пътя до луната.


	Не до луната, а само до _Хемпстед_, Лонг Айлънд, в една къща, собственост на бабата на приятелката на Дуейн Уомрат. Бабата се намираше в болница и Рита наглеждаше къщата.
	Тримата се намираха във всекидневната, пиеха бира, пушеха марихуана и гледаха телевизия.
	— Трябва да поемаме на Запад — изръмжа Дуейн. — Шибаната Аризона.
	— Да — съгласи се Вини без ентусиазъм. Той в момента се чудеше как да разкара Дуейн за известно време, за да може да си опита щастието с Рита. Тя нямаше да има нищо против. А и да имаше, все пак щеше да я чукне. Беше радостен, че не е в затвора, това беше сигурно и Дуейн и Рита бяха тези, които бяха измислили целия план и го бяха провели гладко, но това беше тогава. Вини беше дете на момента.
	Той изпи бирата си и каза:
	— Трябва да вземем още бира — поглеждайки многозначително към Дуейн.
	Дуейн се озъби:
	— Зарежи шибаната бира, Вини! Трябва да измислим нещо. Трябва да се махнем от щата. Положението е сериозно, убийство първа степен, и ще те търсят до дупка.
	— Не ме учи какво да правя — изръмжа Вини.
	Дуейн стана и закрачи из стаята.
	— Окей, прекрасно. Прави каквото искаш. Искаш да стоиш тук, докато някой те види! Тогава стой! Тук, братко, не е _Алфабет Сити_. Това е шибаният _Хемпстед_, шибаният Лонг Айлънд.
	— Да, по дяволите — каза Вини след значително напрегнато мълчание. — Окей, отиваме на Запад и така нататък, но най-напред трябва да свърша една работа в града.
	— _В града!_ Трябва да си загубил шибаната си глава, Вини!
	— Да не ти пука — заяви Вини уверено. — Аз съм ту вътре, ту вън, няма страшно. Но ще ми трябва твоят мотоциклет.


	Марлийн и Хари взеха Луси от заведението. Тя порева малко при смяната на караула, а след това заспа в ръцете на Марлийн.
	— Вкъщи? — попита Хари.
	— Да… не, може ли най-напред да спрем на _Канал_ и _Лафайет_? Трябва да взема едно руло хартия за Лилиън.
	Няма проблем. Хари паркира колата на _Канал_, взе бебето, а Марлийн слезе. Наближаваше шест и търговците бяха започнали да прибират стоките си от сергиите по тротоара. Между _Хъдзън_ и _Сентър_, _Канал_ е огромен пазар, където множество дребни търговци предлагат стоки и обикновени, и екзотични — от оръжия до кранчета за чешми, хардуер, статуйки и картини, инструменти за всевъзможни занаяти. Човек можеше да си купи малко употребяван фризер за месо, болт за _Маузер 1898_, кутия, съдържаща хиляда сортирани месингови ципове, каквато си иска дължина котвена верига заедно с котвата или (както в сегашния случай) едно руло кафява месарска хартия, подходяща за драскулките на деца от предучилищна възраст. Марлийн купи нейната хартия и се придвижи с труд, опирайки върху тялото си тежкото руло.
	Докато пресичаше широкия тротоар, погледът й беше привлечен от нещо, което висеше разлюляно на една желязна релса на най-близкия вход, където продаваха различни военни принадлежности. Предметът приличаше на гигантски панталон, част от тренировъчно облекло в защитни цветове и беше окачен на четири тежки кабела, които се подаваха от един скрипец. Марлийн го огледа внимателно и влезе в магазина. След кратък разговор със собственика, тя го купи.
	— Хари — каза, след като седна отново в колата, — искам да ми направиш още една голяма услуга. Би ли могъл, след като ни свалиш, да се върнеш на _Сентър Стрийт_ и да вземеш Бъч и да го върнеш обратно на тавана? Кажи му, че съм измислила начин да си го имам вкъщи за уикенда.


	— Трябва да си си загубила ума — възкликна Карп, когато видя какво беше измайсторила Марлийн.
	— Не виждам защо — възрази тя бодро. — Такива неща са били използвани някога за прехвърляне на хора от един кораб в друг. Само седни тук и си дръж патериците, а аз ще се кача горе и ще те издържам с товарния асансьор. Напълно е безопасно.
	Карп погледна подозрително предмета от оранжев плат, който се въртеше бавно на прашната светлина в асансьорната шахта. Беше му известно как операциите по строителството се осигуряваха със сурови материали. Знаеше и колко често асансьорът се повреждаше и някакъв товар увисваше по средата на шахтата. Марлийн беше прикрепила куката към скобата, удобно поставена над макарата на целия този механизъм. Оттам той висеше славен и опасен.
	— Хайде, все едно че скачаш с парашут — насърчи го Марлийн.
	Наистина. Това много приличаше на случаите в Кони Айлънд, когато любителите на силните усещания биваха издигани на височина двеста фута, а след това бяха пускани да летят до земята с парашути. Карп веднъж беше участвал в такова забавление на осемгодишна възраст. Веднъж… И беше посипал насъбралата се под него тълпа с тежко меню от кренвирши, пържени картофи и безалкохолна бира.
	От друга страна, на тази възраст единствените подигравани, които му се смяха за страхливостта, бяха братята му. Сега присъстваше Марлийн. Опирайки се върху нея, той се настани в съоръжението. Пет минути по-късно асансьорът шумно го издигна във въздуха.
	— Така, не беше толкова лошо — обяви Марлийн весело, когато най-после Карп беше в таванското им жилище.
	— Това беше същински ад и няма да ти го простя — избъбри той.
	— Много ти благодаря, Хари — каза Марлийн. Белоу беше събрал малкия си багаж и се канеше да се измъкне без много церемонии. Марлийн го прегърна и го целуна.
	— Пази се — каза той. — Ще ходиш ли някъде през този уикенд?
	— Хари, повярвай, няма да ми се случи нищо.
	Хари не беше убеден. Той погледна към Карп, който стоеше далече от тях, и след като обеща да вземе Марлийн в понеделник сутрин, излезе.


	Хари не се прибра вкъщи. Известно време се движеше с колата си из _Алфабет Сити_ и спря на няколко пивници, ресторанти и барове с надежда, че ще получи някаква информация за беглеца. Никой не чул нищо, никой не видял едрия човек. Хари се върна на Кросби и паркира колата на петдесет крачки от вратата на Марлийн.


	Карп се настани на кухненската маса.
	— Какво беше това _Пази се_?
	— О, нищо. Хари е като майка закрилница. По повод на бягството. Страхува се, че Вини може да се опита да направи нещо.
	— На теб?
	— Да.
	— А ти не се боиш?
	— Той е баламурник, Бъч. Задник с голяма уста. Освен това ме защитава силен мъж. Мога ли да седна в скута ти?
	— Настоявам — ухили се той.
	След малко Карп, силно задъхан, попита:
	— Мислила ли си за това, как ще се кача в леглото?
	— Вече свалих матрака — поясни Марлийн. — Напълно според изискванията на закона аз съм достъпна за човек, ограничен в движенията си.
	— Помислила си за всичко — каза Карп.
	В този момент Луси се събуди и се разплака.
	— Освен за това, разбира се — въздъхна Марлийн.


	На следващата сутрин двамата лежаха приятно изтощени в лепкава прегръдка, след като, както забеляза Марлийн, си бяха осигурили добро настроение за предстоящата седмица.
	— Мислих си за нещо — каза Карп. — Какво би станало, ако предложим на Томасян сделка?
	Марлийн простена.
	— Кой е този Томасян? — Тя се плъзна върху гърдите му. — Не е ли авторът на нашумялата книга _Как можем да бъдем интимни с арменка_?
	— Сериозно…
	— Сериозно, аз очаквам всичките ти мисли да бъдат изцяло с романтична насоченост по време на мъничкия фрагмент от времето, което посвещаваш на брачните задължения. Започни с това, колко много ме обичаш и защо.
	— Окей, прекрасно лице, огнено тяло, страхотно познаване на всички техники, поради което искам да ти кажа, че, ако предложим на Томасян една много съблазнителна сделка и той не приеме, това ще бъде още едно указание, че не той е човекът. Оу! Боли, Марлийн. Това са нежни органи. Не искаш ли още деца?
	— Не, ако са като теб. — Тя застана на колене, разпери ръцете си широко и поклати тялото си наляво и надясно. Двамата лежаха на матрака в пространството под мястото за спане, което Марлийн беше трансформирала в библиотека. Три стени бяха покрити с нееднакви библиотечни шкафове, като единият от тях беше от стар очукан махагон с остъклена предна част, който тя беше запазила и ремонтирала. Марлийн огледа отражението си в стъклото.
	— Все още ли съм хубава?
	— Великолепна си — каза той.
	Тя повдигна двете си гърди с ръце и се намръщи.
	— Тревожно увиснали.
	— Чувствени и все още дръзки — отговори той.
	— Дръзки? Наистина ли?
	— Мога да се закълна — каза Карп пламенно. — А сега, преминавайки към другия въпрос…
	Марлийн се отпусна върху възглавниците.
	— Да, добре, не мисля, че ни трябват допълнителни указания, че Томасян е жертва. Не можем да притиснем Кербусян. Не можем да се доберем до Джелал. Никакви доказателства не свързват Насъф с някакво престъпление. И единственото надеждно нещо е връзката с Болано и записът на Гюма.
	— Поради което…?
	— Поради което двамата турци купуват боя. Би трябвало да искат да стоят далече един от друг. Знаят, че положението е сериозно. Ако наистина са хората, за които говори Джоуи, те трябва да са навити, готови да се занимаят с тази голяма работа. Боядисват? Не виждам никакъв смисъл.
	— Може би обработват маската — каза Карп. — Боядисват я в черно. Или приготвят фалшификат. Като в _Малтийският сокол_.
	— Това е идея — каза Марлийн. — В магазините за боя продават и гипс. Бихме могли да проверим…
	Това размишление беше прекъснато от клаксон на кола на _Кросби_.
	— О, Боже! — извика Марлийн. — Това е Рейни.
	— Ами покани го. Леглото е голямо. Или да не би да си забравила, че ще съм вкъщи?
	Марлийн скочи от леглото и побягна към банята. Шум от течаща вода. Карп извика:
	— Толкова за мъничкия фрагмент от времето, което посвещавам на брачните задължения. Щом се появи Рейни…
	Марлийн излезе на бегом, цялата мокра, и веднага се качи по стълбата до мястото за спане. Шумно се отваряха и затваряха чекмеджета. Бельо, памучни шорти, черна тениска, чорапи. Надолу по стълбата.
	— Не бъди глупав. Забравих, че казах, че ще ходя в парка да играем ръгби. Нали знаеш, играта на детективите — винаги ходим. — Тя се спря и сложи ръка на челото си. — О, Бъч, забравих да ти кажа. Извинявай!
	— Няма проблеми. Бягай.
	— Не, наистина, облечи се, а аз ще взема Луси. Ще отидем всички.
	— Хей, отпусни се — каза той. — От седмици по цял ден беше затворена тук с детето. Вземи си един следобед. Ще бъде чудесно. И на мене много ще ми е добре.
	— Сигурен ли си?
	— Повече от сигурен.
	Тя му лепна една целувка върху устните и хукна към вратата.
	— Само гледай да не счупиш нещо — извика той след нея.


	Хари Белоу видя, че Марлийн влезе в поочукания автомобил на Рейни. След като колата тръгна и се отдалечи, отърсвайки се от сънливостта си, той включи двигателя си и ги последва на дискретна дистанция.


	Два часа по-късно Марлийн лежеше подпряна до едно голямо кленово дърво, трета бутилка бира изстудяваше ръката й и гледаше замечтано през мозайката от назъбени листа и синьо небе. Имаше натъртено бедро, охлузен лакът, трева в косата и засъхваща по цялото тяло пот и се чувстваше прекрасно.
	Около сто души участваха в играта и пикника, като всички от тях бяха сегашни и бивши детективи от Манхатън, жени, деца и приятелки. Марлийн реши, че отговаря на изискванията за приятелка. Едновременно се провеждаха няколко игри, по-мека разновидност на ръгби, където играчът е принуден да хвърли топката не когато е съборен, а когато е само докоснат. Едновременно се провеждаха игри на няколко нива: _официална_ игра Север срещу Юг, която се играеше само от мъже, игра за дами, игра за деца и игра за много възрастни. Марлийн беше взела участие в играта за дами, без да смята, че това е унизително за нея. Ченгетата играеха грубо, но и дамите не бяха по-добри.
	Тя се премести, за да се освободи от един корен, който я притискаше неприятно, при което почувства странен натиск под себе си. Портфейлът на Рейни. По време на играта той беше го изпуснал и предал на съхранение у Марлийн.
	Следобедът наближаваше края си. Игрите станаха по-некоординирани и весели. Играчите напускаха терена, пийваха си и се връщаха, за да продължат играта. Най-накрая на тревата останаха само деца, а всички останали се отправиха към скарите, за да нападнат пилета, бургери, кренвирши, картофена салата, чипс и още бира.
	— Трябва да се връщаме — каза Марлийн провлечено. Рейни плъзна ръката си около талията й и опипа с пръсти корема й над шортите.
	— Трябва — каза той. — Но преди това, какво ще кажеш, ако се шмугнем в храстите и си поиграем?
	— Ожени се, Рейни — посъветва тя, смеейки се.
	— Теб чакам аз — въздъхна драматично той. — Наистина ли искаш да си вървим? След малко ще има фойерверки.
	— Догодина — каза тя. — Не, наистина не. Вкъщи няма храна, а мъжът ми подскача насам-натам на един крак. Ако наистина искаш да останеш, мога да хвана такси…
	Рейни я заведе вкъщи с колата, като караше много внимателно. Той също беше пийнал доста. Касетата с Шопен, която винаги се въртеше на касетофона в колата, беше включена на _Полонеза в ла бемол_ и Марлийн почти заспа.
	Когато пристигнаха, тя го целуна солидно, благодари му за чудесния ден и се затича нагоре по стълбите. Колата на Хари Белоу се показа две минути по-късно на ъгъла, премина покрай външната врата на сградата и спря отсреща на улицата.


	Когато Марлийн влезе, тя завари Карп на пода с бебето. Бебето блъскаше с лъжица някаква тенджера и Карп — мила домашна сцена. Тя се присъедини към тях, прегърна детето, целуна Карп.
	— Пфу! — каза той, размахвайки ръка пред носа си. — Няколко бирички, скъпа?
	— Няколко, ако трябва да знаеш. Вие двамата как се забавлявахте? Пропуснах ли нещо вълнуващо?
	— Да, действително пропусна. Гледай сега какво става! Ела, Луси.
	Карп се изправи върху здравото си коляно, протегна ръце към бебето и го изправи.
	— Тръгни, иди при мама.
	За голяма радост на Марлийн Луси направи три люлеещи се крачки и падна, смеейки се високо в ръцете на майка си.
	— Сега се чувствам много виновна. Пропуснала съм първите й стъпки.
	— Необикновена майка — каза Карп. — Но това е нищо. Окей, Луси, нека покажем на мама. — Той взе една розова топка за тенис и я подаде на бебето. После разтвори широко двете си ръце. — Окей, ето, тя тръгва. Навлиза в полето, финтира, финтира още веднъж, следва стрелба… Стреляй, Луси!
	Почти едновременно с командата Луси хвърли топката напред във въздуха и Карп, извивайки тялото си и премествайки тежестта си върху едното коляно, успя да направи така, че топката да падне между ръцете му.
	— Две точки и публиката аплодира възторжено!
	Последваха много коментари, а след това настъпи период, характерен за спокойното семейно битие, което лежи в основата на обикновеното човешко разбиране за щастие.
	След всичко това, време за храна. Марлийн реши да вземе бебето със себе си до магазина, за да може Карп да си почине. От друга страна Марлийн реши, че не бива да се оставя дълго време един мъж сам с дете, защото би могъл да подаде молба за развод.


	Докато минаваше по _Двадесет и трета улица_ и се канеше да се отправи към тунела на _Куийнз-Мидтаун_, Джим Рейни изведнъж почувства някаква празнота на характерно място в ниската част на гръбначния си стълб. Той изруга. Портфейлът му все още беше в Марлийн. Не можеше да посрещне уикенда без пари или кредитна карта. Той обърна колата на непозволено място и отново се отправи на юг.


	Марлийн преоблече бебето, напълни му бутилката и слезе долу с него. Там тя освободи количката, нагласи в нея Луси и след малко се появи на тротоара. В този късен час в събота _Кросби Стрийт_ беше спокойна. Почти никакво движение. _Кросби Стрийт_, тясна, неравна и неудобна, има дължина само шест блока и практически не отвеждаше доникъде. Едно от преимуществата да се живее на такова място.


	Хари Белоу забеляза появата на Марлийн и Луси. За момент той се замисли дали да не излезе от колата си и да ги поздрави, но реши, че Марлийн може да се ядоса от това, че виси там. Затова прехвърли мислите си върху случая Мехмет Ерсой. Вече знаеше кой е извършил убийството. Това беше лесната част. Трудната част беше защо и ако той не узнаеше това, щеше да бъде почти невъзможно да се действа по-нататък. Беше налице съкровище, беше налице и сериозен купувач, но вместо да бъде продадено на купувача, то беше откраднато от продавача и сега беше на път да се продаде на мафията на много ниска цена. Цялата тази работа нямаше смисъл. Хари продължаваше да мисли, отправил разсеян поглед към Марлийн, Луси и празната улица.
	Вини Богулусо изскочи бързо от уличката, където се беше крил, и тичешком прекоси улицата, преминавайки на не повече от двадесет крачки от колата на Хари. Марлийн беше обърната с гръб. Беше заета със заключването на външната врата на къщата.
	Силно разтревожен, Хари Белоу отвори вратата на колата и едновременно с това извади своя _тридесет и осми_.
	— Вини! Стой! — изкрещя той.
	Марлийн се обърна и видя наближаващия я Вини. Вини се спря изненадан, когато видя ченгето с пистолета, но все пак продължи към Марлийн.
	Пистолетът на Хари беше насочен към Вини, но нямаше как да стреля, при положение че Луси беше наблизо.
	Вини стигна до количката. Той измъкна бебето и го притисна грубо към гърдите си. Държеше нож. Допря острието до нежното вратле на детето.
	— Хвърли пистолета! — извика той.
	Хари не мръдна. Марлийн стоеше като вкаменена до вратата. Не можеше да поеме дъх.
	— Хвърли го! Ще му отрежа главата! — изпищя Вини.
	Бебето се уплаши. Лицето му почервеня и се сгърчи и започна да плаче. На очите му се появиха сълзи, а след това се появиха сълзи и в очите на Марлийн.
	Бавно, много внимателно Хари Белоу приклекна и остави пистолета си на земята.
	— Дръпни се назад — кресна Вини. Хари се подчини бавно, без да сваля за миг очи от Вини. Част от съзнанието му беше запазила хладнокръвие при целия този ужас, като избираше между възможни начини на действие и в очакване на благоприятна промяна. Вини щеше да трябва да остави детето или да отдръпне ножа, за да вземе пистолета. В този момент Хари щеше да изиграе своя ход.
	Хари беше много по-бърз, отколкото изглеждаше. Той мислеше, че ще трябва да получи най-много два куршума, преди да стигне до Вини.
	Вини приближи към пистолета. Марлийн се движеше зад него.
	Каньонът на _Кросби Стрийт_ се изпълни от силния шум на един автомобил, който премина бързо ъгъла на _Хауърд Стрийт_ и със скърцане спря на двадесет крачки от мястото, където се намираше Вини. Джим Рейни видя сцената през стъклото на автомобила си. Не беше трудно да се разбере какво става.
	Рейни излезе от колата и направи няколко крачки към Вини. Той извади своя браунинг от кобура, зареди го и го насочи към главата на Вини.
	— Играта свърши, Вини — каза той, — пусни детето.
	Вини нямаше намерение да остави детето, не преди да се сдобие с пистолет. Докато бебето беше под ножа му, той контролираше положението. Беше видял всичко по филмите. Ченгетата винаги си пускаха патлаците, когато детето е в ръцете ти. Той извика:
	— Ти пусни пистолета! Ще му разпоря гърлото, кълна се…!
	Рейни погледна към Марлийн. Тя стоеше с бяло лице зад и малко вдясно от Вини. Погледите им се срещнаха. С чисто разговорен тон той каза:
	— Марлийн. Червено куче. При три.
	Вини чу това и не разбра нищо, но не му се и налагаше. Той владееше положението. И още веднъж изкрещя:
	— Пусни пистолета!
	Рейни пое два пъти дълбоко въздух, като при втория случай издиша много бавно. Като държеше пистолета с двете си ръце, той се прицели в ниското чело на Вини и каза:
	— Хът, хът, хът.
	На третото „хът“ дръпна спусъка.
	На третото „хът“ Марлийн започна да се движи.
	Вини видя светлина от дулото на пистолета. В главата му се оформи мисъл: щеше да прободе бебето и да сграбчи жената.
	Тази мисъл все още се превръщаше в нервни импулси, когато куршумът, изстрелян от парабелума на Рейни проби костта на челото на Вини с такава лекота, сякаш то беше направено от мокър картон, при което се разшири до диаметъра на тапа от бутилка шампанско. Оловото предизвика пълно разрушение на мозъчната тъкан на Вини, превръщайки всичко, което имаше там, или колкото го имаше, в червеникава пихтия, и след една стотна от секундата изскочи от задната страна на черепа му, описвайки грациозна дъга.
	При някои животински видове се забелязва разпъване на крайниците. Тялото на Винсент Богулусо демонстрира това, краката се вдървиха, ръцете се разпериха, разпятие в плът. Луси Карп изпищя и полетя към земята като тухла.
	Марлийн се хвърли напред. Тя се превъртя във въздуха, гърбът й изплющя върху тротоара при удара, протегнатите й ръце потърсиха падащото бебе, за да го предпазят. Тя почувства топлата тежест в дланите си и придърпа към себе си малкото телце, притискайки го към гърдите си.
	Марлийн погледна към изправения труп. С отчаяно усилие тя започна да се измъква по-далеч от него, но от това нямаше нужда. Колената се свиха, удариха земята и трупът падна, като бавно застана на едната си страна.
	— Добре ли си? — Хари Белоу беше коленичил до нея, лицето му имаше цвета на евтина тоалетна хартия.
	— Да — едва чуто отвърна Марлийн. Провери бебето. То все още проплакваше и дрехите му бяха скъсани, но единствените отпечатъци върху него бяха едно слабо червено петно на врата и отпечатъците от пръсти върху едната ръка. Марлийн потрепери и със сила се опита да напълни белите си дробове с въздух.
	Чу се висок неприятен шум. Той продължи известно време. Хари вдигна глава.
	Марлийн каза:
	— Всичко е наред. Той го прави винаги.
	— Какво прави, повръща си червата?
	Марлийн кимна.
	— Когато убива.
	Хари не каза нищо. Той беше напълно сигурен, че ако Рейни не беше улучил, ако беше прострелял Луси, Хари щеше да вземе пистолета и да убие Вини, Рейни и себе си точно в тази последователност. Той отхвърли тази мисъл от ума си и помогна на Марлийн да се изправи на крака. После отиде в колата си и по радиото съобщи за произшествието.


	През цялото време, докато се разиграваха тези събития, Карп беше спал: писъците, изстрелът, сирените. Рейни и Белоу казаха, че ще извършат всички формалности, които се считаха задължителни в Ню Йорк, когато някой от неговите граждани е разпилял мозъка си върху някоя от улиците му. Марлийн се върна в жилището си сама, тя привлече вниманието на бебето върху някои играчки в кошарката и си наля чаша червено вино. Което изпи и си наля още.
	Така или иначе, трябваше да се приготви вечеря, помисли тя, без значение дали се е случило нещо толкова страшно, или не, и, естествено, не беше ходила до магазина. Нямаше и намерение да го прави. Може би никога повече нямаше да напусне това жилище.
	Никаква храна в къщата. Разбира се, че винаги има храна. Тя намери половин глава лук, малко увехнала салата и парче солено свинско. Имаше глава чесън и зехтин.
	Сваля желязна тенджера, плиска в нея малко масло, нарязва лука, нарязва чесъна и свинското и слага парчетата в маслото, като газта е на ниска степен. Засега тя все още не знае какво ще сготви, но знае, че ще бъде с чесън и лук.
	Има консервена кутия домати и още една със салца. Невъзможно е те да отсъстват в кухнята на Марлийн. Измъква шепа сухи спагети, но вижда, че те не стигат за двама и ги връща на мястото им. Щеше да ходи за макарони днес.
	Има много брашно. Изважда най-големия си глинен съд и изсипва в него планина от брашно. Добавя вода и малко мая и прави тесто. Тестото се надига и тя изстъргва задната част на хладилника и попада на торбичка със сушени гъби и най-накрая на една отдавна забравена наденица. Отстранява мухлясалите части от наденицата. Ножът трепери в ръката й и тя работи бавно.
	Отваря кутията с доматите, изсипва ги и захвърля съдържанието в едно стоманено сито. Прецежда доматите през ситото в един съд. Кашата е по-светла на цвят и като структура не прилича много на разпиляния по улица _Кросби_ мозък на Вини. Въпреки това нещо се надига в гърлото й и тя трябва да спре за момент и да се облегне на ръце върху масата, задъхана и със затворени очи. После изсипва доматите в съда, добавя риган и дафинов лист, покрива съда и намалява пламъка, от който вече само се виждат малки сини точици.
	Карп се събужда и се надига, привлечен от шума и миризмите. Влиза в кухнята, подпрян на едната си патерица.
	— Какво купи? — пита той.
	— Не купих нищо.
	Той оглежда лицето й.
	— Какво се случи? — казва той разтревожен.
	Тя поема дъх дълбоко и му разказва. Той е ужасен, смазан от чувство за вина. Поглежда към детето, което е в кошарката си, блъска едно в друго две блокчета и си пее.
	— Тя е много добре — успокоява го Марлийн. — Вече е забравила.
	Той разбира, че в този момент Марлийн не иска да обсъжда станалото.
	— Какво има за вечеря тогава? — пита той.
	— Пица — казва тя.
	Той е изумен. Тя го изумява допълнително, като хвърля във въздуха тестото. Правела го е и преди, но за първи път за него. Известно затруднение: през лятото на четиринадесетата си година тя го правеше петдесет пъти на ден в ресторант, притежаван от брата на баща й в Белмар, Ню Джърси. Очевидно, това беше нещо, което не се забравяше лесно, след като Марлийн все още успява да го направи.
	Подхвърля високо тестото отново и отново. Карп и бебето наблюдават очаровани. Тестото навлиза в царството на балистиката, слънца и галактики го дърпат към себе си. То става кръгло и тънко. Не се приготвя бързо това нещо, пицата.
	Марлийн я слага в намаслен тиган и налива соса, гъбите, салатата и наденицата. Пече. Ядат. Бебето Луси дъвчи една коричка.
	В края на вечерята Марлийн е отново спокойна, но е променена, както я променя този живот през последните години.


>	17.

	Спускането пет етажа върху жица не беше според Карп добро начало за ден, в който му предстоеше процес. Това не го караше да се чувства като Питър Пан, особено след като коланът се беше изплъзнал по време на спускането и му се наложи да виси половин час в средата на шахтата, докато двамата работници на третия етаж се мъчеха да отстранят повредата, като през цялото време мястото се огласяше от разгорещени спорове на испански език.
	Когато излезе от вратата на шахтата, лицето му беше потъмняло и полицаят шофьор реши да се въздържа от няколкото духовити забележки, за които се беше сетил, докато наблюдаваше тези събития.
	Марлийн остана на тавана. Тя беше предупредила по телефона, че ще отсъства поради заболяване, въпреки че във физически план нямаше никакви страдания. Но ако не можеше да вземе един ден почивка за възстановяване на душевното си здраве след един уикенд, през който детето й беше нападнато от груб престъпник, тогава кога би могла? Тя прекара предобеда излежавайки се удобно в леглото, пиейки кафе и разделяйки с бебето бисквити и телевизионни филмчета.
	Карп прекара своя предобед не толкова приятно, завършвайки последните приготовления около официалните свидетели в _Държавата срещу Ръсъл_: Торнби, офицерът, извършил ареста, Марано, ченгето, което беше занесло в полицията прословутата синя риза, чантата на жертвата и ножа, детективът, който беше получил всичко това, плюс намерената у Ръсъл квитанция, и двама мъже от офиса на медика, които установиха, че Сузън Уайнър е умряла от прободни рани и че тези рани отговарят на намерения на стълбището на _Бароу_ 58 нож и че петната от кръв върху ножа са от човешка кръв.
	Кръстосаният разпит премина според очакванията на Карп. Фрийлънд се беше хванал здраво с въпроса за времето. Внушението, което той се опитваше да насади в колективния ум на съдебните заседатели, беше, че ченгетата са намерили чантата там, където истинският убиец (не Ръсъл) я е захвърлил, намерили са в нея квитанцията и са излъгали, че са я намерили у обвиняемия около четири часа преди откриването на чантата.
	Най-накрая поне процесът се беше раздвижил. Фрийлънд най-после беше изчерпал търпението на съдията Мартино, а Мартино беше реагирал по начин, който не вещаеше нищо добро за защитата. След една практически безплодна и губеща време поредица от въпроси във връзка с алтернативна система на изследване на кръвта, отправени към патолога, един човек със солидни познания и опит, Мартино беше извикал защитника при себе си.
	— Господин Фрийлънд, каква е целта на тези въпроси? — попита съдията.
	— Ваша светлост, целта ми тук е да представя пред съдебните заседатели факта, че медицинският експерт не е успял да изследва кръвта от петната върху ножа.
	— Свидетелят декларира, че количеството кръв е прекалено малко за тези тестове.
	— Да, но аз намерих статии в съдебномедицински журнал…
	— Господин Фрийлънд, свидетелят декларира, че тези тестове не могат да бъдат приети от неговата професия.
	— Да, ваша светлост, но…
	— Господин Фрийлънд, знаете ли какво значи _свидетел експерт_?
	Фрийлънд се изчерви, изкашля се и каза:
	— Разбира се, господин съдия.
	— Аз не мисля така. Един свидетел експерт се приема сериозно, когато говори в рамките на своята експертиза. Вие употребихте половин час, за да го разпитвате относно валидността на тестове, за които той казва, че са боклук, въпреки многократните възражения на Държавата, които възражения аз подкрепих. Ако вие желаете да поставите под съмнение експертизата на свидетеля на Държавата, трябва да призовете ваш собствен експерт. Имате ли намерение да направите това?
	— Ъ, не, ваша светлост, не сега. Но, ваша светлост…
	— По-спокойно, господине! Нека ви попитам дали някога по-рано сте участвал в процес за убийство?
	Сега лицето на Фрийлънд се беше превърнало в тухла.
	— Ъ, не, господине, този ми е първият.
	— Ще ви бъде последният в моя съд, ако не спрете да ми губите времето. Неоснователното протакане и заядливостта заради самата заядливост не са приемливи стратегии в този съд. — Мартино направи кратка пауза. — И искам да кажа, че ако не сте в състояние да се откажете от това си поведение, ще ми се наложи да ви отстраня заради некомпетентност.
	Точки за съдията, помисли Карп, отпускайки се назад в стола си. Заплахата за отстраняване поради некомпетентност би била особено многозначителна, когато защитникът е новият шеф на местния офис на Обществото за правна помощ. Той погледна към масата на защитата. Фрийлънд прелистваше разни бележки и отбелязваше нещо по тях. Нормалният цвят на лицето му се беше възвърнал и той изглеждаше спокоен за човек, на когото един съдия току-що е свил сармите.


	Марлийн остави телефона да звъни. Беше обедно време и тя хранеше бебето с бананова каша. Но когато телефонният секретар се включи и тя чу гласа, остави Луси на нейния висок стол и бързо се отправи към телефона.
	— Госпожица Чампи? Съжалявам, че ви безпокоя вкъщи, но мисля, че е важно.
	— Няма проблеми — каза Марлийн. — Какво има, господин Соколоф?
	— Днес ме посети един джентълмен. Представи се като колега на господин Ерсой, с подобни контакти. Каза, че името му е Насъф.
	— И какво поиска?
	— Продава някои неща. Една много добре оформена сребърна мощехранителница — арменска, четиринадесети век. И византийски монети от девети до четиринадесети век. Мощехранителницата е истинска, струва ми се, но монетите не са.
	— Вие какво направихте?
	— Аз, ъ, казах, че трябва да се съветвам с някои потенциални клиенти. Поканих го да ме посети утре.
	— Много добре, господин Соколоф, това е много полезно. Вижте, трябва да говоря с някои хора и след това ще ви се обадя.
	Умен човек, помисли Марлийн, след като беше казала _дочуваме_. Правилен ход, с който да се разсеят съмненията относно участието на галериите _Соколоф_ в система от фалшификации на художествени предмети, които биха могли или не биха могли да са довели до убийство.
	Марлийн разговаря по телефона с В.Т., а след това с Родригес, полицая специалист по фалшификациите. След това позвъни на Соколоф и му каза какво трябва да прави.
	През това време Луси беше успяла да покрие себе си и всичко наоколо с бананова каша. Марлийн се разсмя, прегърна детето, съблече Луси и себе си и заедно с нея цамбурна в голямата вана.


	Следобед Карп представи последния си официален свидетел Тони Челъм, офицера от затвора, пред когото Ръсъл беше заявил, че синята риза е негова. Това беше критично, защото всичките свидетели, които бяха видели Хоси Ръсъл да бяга от сцената на убийството и да влиза в къщата на _Бароу Стрийт_, бяха видели мъж с такава риза: двойката Дигби от _Лексингтън_, актьорът Джери Шелтън и Джеймз Търнбул, собственикът на магазина за кожени изделия. През останалото време от следобеда Карп ги представи на съда. Всички те се държаха добре и при прекия разпит, и при кръстосания. Единственото, което Фрийлънд можа да направи, тъй като всички бяха очевидно видели някого, беше да внуши, че видяният от тях, който и да е бил, не е бил обвиняемият.
	На двамата Дигби той обясни, че всички черни хора си приличат. Обясни и това, че Шелтън, хомосексуалист актьор, който живее в _Гринидж Вилидж_, вероятно се е намирал под влиянието на наркотици — и той попита дали Шелтън е пушил марихуана през въпросния следобед. Каза също така, че Търнбул, който идентифицирал спонтанно Ръсъл в полицията и го нападнал, е бил подставено от полицията лице, което Търнбул, човек с достойнство, гневно отхвърли.
	Това не беше особено добър кръстосан разпит, помисли Карп. Изглежда, че Фрийлънд действаше без определен план. Многото въпроси не водят доникъде. Не му помогна това, че всички свидетели бяха солидни граждани. Атаките срещу такива свидетели трябваше да ядосат съдебните заседатели, след като самите те бяха по подобен начин солидни.
	След като Търнбул свърши с отговорите си, Карп каза:
	— Ваша светлост, това е случаят от гледна точка на Държавата.
	Мартино освободи съдебните заседатели, Фрийлънд отправи очакваното искане за прекратяване на делото, което беше отхвърлено, и за деня Карп беше приключил работата си, поне що се отнасяше до процеса. Той се върна в офиса си и се зае с бумажка работа, която продължи до седем, поръча си китайска храна, изяде я и се понесе тромаво към затвора, за да вземе душ.
	Опита се да не мисли за процеса. След представянето на тежък случай съществува известна потиснатост и беше напълно възможно човек да се поддаде на съмнения във връзка с различните грешки, които може би са били допуснати, и които съмнения може би сега се въртяха в главите на съдебните заседатели и накланяха везните към освобождаване на престъпника.
	Случаят, разбира се, имаше слабости: не се бяха появили свидетели от тълпата, които действително са проследили Ръсъл от сцената на убийството до _Бароу_ 58, въпреки че полицията беше видяла десетки хора да го правят. Особено нещастно беше неявяването на човека с велосипеда, който беше казал на Торнби, че в сградата се крие някой, а ченгетата, подтиквани от Карп, бяха положили най-сериозни усилия да го открият.
	И, разбира се, Фрийлънд все още не беше изчерпал всичките си възможности. Карп нямаше представа какво смяташе да представи защитата, Фрийлънд беше категорично отказал да съобщи на Карп кои ще бъдат неговите свидетели, ако въобще има такива. Всякакви размишления от този род бяха безцелни.
	Карп затвори кранчето и протегна ръка към хавлията. За своя изненада откри, че иска процесът да е свършил. Цялото това нещо го дразнеше: глупостта на престъплението, арогантността и празноглавието на Фрийлънд, принудителната изолация, проклетият гипс, той даже съжаляваше, че се е виждал с Ръсъл.
	Той беше тук и работеше с парцала, когато Карп се появи след душа. Карп кимна набързо и започна да се облича.
	— Някакви пушилки?
	— Съжалявам, забравих — каза Карп. Почувства, че Ръсъл го гледа съсредоточено, но не даде това да се разбере и не направи опит да започне разговор.
	— Хей, човек — каза Ръсъл след малко. — Чух някои неща.
	— Ъхъ, като какво например?
	— Знаеш, разни неща. Говорят се из затвора. Сигурно ще искаш да научиш какво.
	— Ъхъ. И ти искаш да ми ги кажеш? — Карп отправи поглед към Ръсъл. Върху лицето му беше изписано неговото обичайно патетично лукавство.
	— Бих могъл. Зависи от това, какво ще получа в замяна.
	Карп си обу панталоните. Водата беше проникнала под гипса и причиняваше сърбеж. Той каза:
	— Нямам какво да ти дам, Хоси.
	— Сигурен ли си, че нямаш? Това, което знам, е голяма работа.
	Карп намести патериците под мишниците си и се изправи. Той погледна Ръсъл в очите.
	— Виж какво, Хоси. Първо, както казах вече, няма начин да обсъждам твоя случай, без да присъства твоят адвокат. Ако имаш нещо, от което можеш да извлечеш полза, трябва да се обърнеш към него. Второ, точно сега бих казал, че, ако ми предадеш убиеца на Джон Ф. Кенеди, все пак те очакват двадесет и пет години до доживотна присъда. Времето за сделки отмина. Ти реши да отидеш на процес и имаш процес. Намират те за невинен и си отиваш или си виновен и получаваш максимална присъда. Това е положението. И няма защо да ме гледаш така. Тук няма нищо лично. Ти не можеш да бъдеш на улицата. Ти си професионален престъпник, вече си прекарал по-голямата част от живота си в затвора, а сега ти предстои да прекараш остатъка вътре. Това е твоята роля в пиесата. Моята роля се състои в това, да те вкарам, а на Фрийлънд да ми попречи. Това е куклен театър. Или като банка, детска играчка — пускаш стотинката и малкият палячо се превърта.
	— Такова нещо, а?
	— Да, така мисля — каза Карп, след като въздъхна. — Понякога мисля, че е.
	— Каквото и да ми направите, Уайнър няма да се върне.
	— Това е така. Знаеш ли, когато бях в правния институт, чух една лекция върху философията зад наказанието. Това, което лекторът нарече _предполагаемо оправдание_. Той се поизмъчи доста, за да докаже, че оправдание няма — реабилитацията е майтап — задържането е неетично, отмъщението е неморално.
	— Не те е убедил много.
	Карп се усмихна.
	— Не, не ме убеди. Или, нека кажа истината, аз видях логиката на това, което той разправяше, но не можех да приема, че това е правилно. Причинил си зло на някого, трябва да страдаш. Трябва да има справедливост, иначе съществуването няма смисъл. Говоря ти честно за нещо съвсем просто, а не юридически глупости. И нека ти дам един съвет. Чул си нещо в килиите. Може би някой е признал, че е извършил нещо, заради което е пострадал друг. Или някой има информация за престъпление, за което ченгетата не знаят. Ти решаваш, че можеш да използваш това, за да постигнеш по-добра сделка, защото си пробивен човек. Винаги се оглеждаш за някаква лична изгода. Това е, което винаги си правил през целия си живот. Е, добре, погледни наоколо си. Ето те. Тук ще останеш. Ето докъде те е довела твоята пробивност. Това, което ти казвам, е: помисли по този въпрос, може би ще започнеш да вършиш противното. Направи нещо за някой друг човек, може би за непознат. Не можеш да опропастиш живота си повече от това и кой знае? Може би късметът ти ще се промени.
	Той излезе бавно, а Хоси Ръсъл го гледаше объркано, като че ли му беше говорено на арменски.


	Марлийн с бебето в едната ръка почука на желязната врата на тавана на Стюарт Франчиоза, която след значително чакане беше отворен от собственика, който изглеждаше силно затруднен. Той носеше тежка отражателна престилка върху обичайните си черни риза и панталони и имаше големи тъмни очила, вдигнати над челото.
	— Съжалявам, бях зает — смотолеви той. — Какво има?
	— Излизам на покупки — каза Марлийн. — Искаш ли да ти взема нещо?
	— Колко мило! Какво ще кажеш за отрязаната глава на отвратителния Лепковиц?
	— О, Боже, не ми напомняй. Срокът наближава, нали?
	— По-малко от месец. Какво ще правиш?
	— Обречена съм. Започвам да се готвя за възможността негодникът действително да ме изрита.
	— О, ти ще измислиш нещо. Но наистина ли отиваш на покупки? Благодаря, но нямаме нужда от нищо. Както знаеш, ние се храним като врабчета. Научих за станалото в събота. Наистина трябва престъпниците да престанат да те атакуват, Марлийн. Това се отразява лошо и на квартала.
	— Ще помисля по въпроса. Между другото, какво нравиш тука?
	— Отливам. Искаш ли да видиш? Много е dramatique.
	Голямото помещение беше нагорещено и миришеше на изгоряло.
	— Това е само малко бронз, всъщност един тест — поясни Стюарт. — Наскоро купих тази малка елегантна електрическа пещ. Беше много неприятно за всяко дребно нещо да се ходи до леярната. Не гледай директно във вратата.
	Стюарт употреби щипци, за да отвори вратата на тумбестия цилиндър. Оттам излезе силна жълта светлина, придружена от топлинна вълна. Той посегна с щипците и изтегли една светеща пота и наля в малък калъп течния бронз, при което се появиха дъжд от искри и облак от пушек.
	Марлийн и Луси наблюдаваха с интерес. Луси беше очарована от фойерверките. Марлийн повече се заглеждаше в метализирания етикет отстрани на уреда.
	— Откъде намери това нещо, Стю?
	— Пърл Пейнт, користният приятел на художника. Защо?
	— Нищо, просто попитах. Доскоро.


	По-късно, след като беше направила покупките и детето, вече нахранено, се унасяше в сън, Марлийн се зае с телефона в опит да намери Хари Белоу. Най-накрая й се наложи да остави номера си на полицейския диспечер, като каза, че става дума за нещо спешно.
	Хари се обади след десетина минути. В гласа му звучеше тревога.
	— Какво не е наред?
	— Няма нищо, Хари.
	— Казаха, че е спешно. Помислих, че детето…
	— Боята, Хари. Не е било боя.
	— Затова ли ме докарваш до прединфарктно състояние? Боята не е боя?
	— Къде беше магазинът, където беше видял турците?
	— На канала, онова _Пърл Пейнт_.
	— Хари, _Пърл Пейнт_ е най-големият магазин от този род в тази част на Манхатън. Ти ги видя да изнасят тежък сандък, да кажем голям колкото един голям телевизор?
	— Да. И?
	— Моят съсед казва, че не е било водни бои. Било е електрическа бижутерска пещ.
	— Те ще стопят онова нещо, маската — каза Хари, който не беше вчерашен.
	— Не, ако успея да направя нещо — каза Марлийн.


	Първият свидетел на защитата в _Държавата срещу Ръсъл_ беше, за учудване на Карп, позната физиономия. Пол Ашакян зае мястото си и се закле. Изглеждаше млад и с безизразна физиономия.
	Фрийлънд го разпита за обичайните неща — училище, професия, факта, че не е културист или понастоящем активен в някакви атлетични спортове, а след това премина към съществената част. Фрийлънд беше провел експеримент. Беше завел Ашакян на стълбите на _Бароу_ 58 и там Ашакян беше скочил и стигнал капандурата, беше се хванал с ръце по краищата и издигайки се на мускули, излязъл на покрива. Той каза, че когато се е озовал на покрива, видял многобройни начини за напускане на зданието.
	Фрийлънд попита:
	— Сега, господин Ашакян, у вас съществува ли някакво съмнение, че едно лице с приблизително вашия ръст и телосложение би могло да излезе през капандурата, както направихте вие, и да избяга от покрива по някои от начините, които описахте?
	Карп възрази.
	— Спекулативно.
	— Поддържа се.
	Фрийлънд попита:
	— Добре тогава, вие лично имахте ли някакви трудности при излизането си на покрива през капандурата?
	Ашакян каза, че е било лесно.
	Карп се изправи, готов за кръстосан разпит. Той се беше канил да поиска цялото показание да бъде обявено за спекулативно и не отнасящо се до случая, но в ума му просветна един спомен и той се обърна към свидетеля:
	— Господин Ашакян, вие казахте, че сте бил в училището _Свети Джозеф_. Докато учехте там, упражнявахте ли някакъв спорт?
	— Да, бях в гимнастическия тим.
	— Участвахте в гимнастическия тим на _Свети Джозеф_?
	— Да.
	— И през това време да са искали от вас да играете на лост?
	— Да.
	— Това включваше ли скок до лоста, който е девет стъпки над земята, набиране, докато краката ви стигнат лоста, и превъртване на цялото тяло бързо около лоста?
	— Да — кимна Ашакян. За негова чест той беше смутен.
	— Нямам повече въпроси — каза Карп.


	Вторият свидетел на Фрийлънд беше слаб възрастен човек на име Уолтър Тайлър. Тайлър свидетелства, че е вървял по _Хъдзън Стрийт_ и че е видял Сузън Уайнър да се свлича, обляна в кръв, пред входа на къщата си и един мъж, който бягайки се отдалечавал от сцената. Докато е бягал, човекът погледнал над рамото си и Тайлър видял _цялото му лице_. Бягащият мъж не е бил Хоси Ръсъл.
	По-нататък Тайлър каза, че заедно с тълпата отишъл до _Бароу_ 58, че извикал високо, че Ръсъл не е човекът, и че никой не му обърнал внимание. По-късно отишъл при един полицай и му разказал какво е видял и полицаят записал историята му. Когато видял, че полицията продължава да обвинява Ръсъл, отишъл при Фрийлънд с историята си.
	Карп обходи с поглед съдебните заседатели. Те слушаха с интерес. По лицата им се появиха бръчки, изразяващи съмнение. Те всички бяха гледали достатъчно Пери Мейсън, за да повярват, че защитата може да докара таен свидетел в последния момент, за да събори грижливо конструирания случай на обвинението. Задаваше се нещастие.


	Марлийн, облечена в най-добрите си черни дрехи, тежко парфюмирана, опитваща се да излъчва аристократизъм, седеше в едно неудобно кресло _Луи Петнадесети_ в уютния офис на Стефан Соколоф и наблюдаваше Азиз Насъф, който се бе разположил в подобно кресло. Соколоф садеше зад бюрото си и се усмихваше приятно, както е редно за случаите, когато предстои сключването на добра сделка. На бюрото, на поднос, покрит с черно кадифе, имаше четири монети.
	— Тридесет хиляди за четирите — каза Марлийн. — Това е най-доброто ми предложение.
	Насъф облиза устните си, поколеба се, после кимна. Усмивката на Соколоф се разшири. Той каза:
	— Позволих си да приготвя документ за продажба. Само ще впиша цената тук, а, господин Насъф, ако просто се подпишете тук…
	Насъф прочете документа и надраска името си, където трябваше. Марлийн го взе, сгъна го и го прибра в чантата си. Вратата на офиса се отвори, Рамон Родригес и Хари Белоу влязоха и арестуваха Насъф за фалшификация на художествени предмети.
	Родригес изведе навън протестиращия турчин. Марлийн извади от чантата си един документ и го даде на Белоу.
	— Окей, Хари, това е заповедта за обиск на ресторанта на Насъф и на апартамента му. Това е за обвинението по фалшифициране на художествени предмети. Търсиш фалшиви художествени предмети или други доказателства за измама. Точно както е казано в документа. Разбира се, ако попаднеш на някакъв доказателствен материал относно други престъпления, не специално упоменати, можеш да прибереш и тях.
	Хари повдигна едната си вежда.
	— Умно.
	— И аз така мисля — захили се Марлийн.


	Карп стана прав и се обърна към съда.
	— Ваша светлост, тъй като този свидетел не ни е бил известен до този момент, аз настоявам господин Фрийлънд да предаде на Държавата всички бележки и изявления, отнасящи се до господин Тайлър.
	Фрийлънд се изправи в миг:
	— Ваша светлост, единственото, което имам от този свидетел, са лични бележки, лични работни бележки, които, струва ми се, не съм длъжен да предам.
	Мартино им направи знак да приближат. Той се обърна към Фрийлънд:
	— Имате ли някакво изявление от този човек?
	— Не, господине.
	— Никакви изявления? Интервюирал сте този свидетел, без да си водите бележки за това, което ви е казал?
	Фрийлънд заекна:
	— Ами да… но те са просто груби наброски…
	— Точно те ми трябват — настоя Карп.
	— Не съм длъжен да ги дам — изсумтя Фрийлънд, в гласа на когото пропълзя раздразнение.
	Съдията каза:
	— Вие имате всички материали на господин Карп, бележки, полицейски рапорти, изявления от свидетели…
	— Това, че господин Карп реши, че тези материали попадат под _Розарио_, е резултат на негов собствен избор и при това положение той беше длъжен да ги предостави. Подобно задължение не се отнася до мен.
	— Нареждам ви да ги предадете.
	— Ваша светлост, бих искал да знам по силата на какво правило за принудително представяне на писмени доказателства или на основание на какво дело ми нареждате да направя това.
	Мартино замислено присви очи.
	— Принудително представяне, това е… какво? — Той погледна към Карп.
	— _Долан_, ваша светлост — каза Карп.
	— Правилно, _Долан_. Това е _Долан_, господин Фрийлънд: Д-О-Л-А-Н.
	— Не съм запознат с този случай, господин съдия.
	— Това не е мой проблем, господин Фрийлънд. Ще дам почивка пет минути, през което време вие ще можете да прелистите някой учебник по правото, а също така и да предадете материала на Държавата.


	Беше според очакванията на Карп. Осем листа жълта хартия, обсипани с драскулки, които почти не съдържаха нищо от току-що дадените от Тайлър показания, като не се смята настояването му, че човекът, извършил убийството, е носел синя риза. Станалото не беше трудно да се възпроизведе. Възрастен човек видял нещо драматично, убийство. Видял е бягаща фигура. Последвал тълпата до _Бароу_ 58. Когато ченгетата измъкнали мъж с червена тениска, извикал: _Това не е човекът_. По някакъв начин Фрийлънд го открил или той е отишъл при Фрийлънд и първоначалната история била наторена с внушението и насърчението, и _желанието_ да се покаже важен и безпринципната амбиция на Фрийлънд, докато се е появило сегашното показание, подобно на грозен и отровен бурен. Лъжесвидетелстване.
	— Господин Тайлър — каза Карп, може ли да станете и да дойдете до мен? — Когато Тайлър се подчини, Карп продължи: — Ваша светлост, възможно ли е господин Тайлър да демонстрира пред съдебните заседатели как човекът е бягал и как е обърнал главата си?
	Съдията даде съгласието си.
	— Господин Тайлър — продължи Карп, — сега този човек, когото видяхте, бързо ли бягаше, или бавно?
	— Бягаше бързо.
	— Много добре, можете ли да направите това, можете ли само да побегнете от ложата на съдебните заседатели и да покажете как човекът е бягал и как си е обърнал главата?
	Тайлър се понесе в тромав бяг и след няколко крачки завъртя главата си назад над рамото, а след това продължи още няколко крачки. Показаното беше добра демонстрация за това, че ако някой бяга от вас и погледне над рамото си, вие не можете да видите цялото му лице.
	Карп каза:
	— Сега можете ли да ни кажете точно на какво разстояние беше човекът от вас, когато обърна главата си?
	— Тридесет крачки. Казах тридесет крачки.
	Подпрян на патериците си, Карп бавно се отдалечи от Тайлър. Той се спря до преградата, която отделя съда от зрителите.
	— Приблизително тук?
	— Не, по-далеч.
	Карп отвори малката вратичка и се придвижи нагоре по пътеката.
	— Тук?
	— Да, така е добре — каза Тайлър.
	Карп обърна гръб на свидетеля.
	— Господин Тайлър, виждате ли гърба ми?
	— Да.
	— Господин Тайлър, виждате, че не мога да бягам много добре в момента, но ще погледна към вас над дясното си рамо. Така ли погледна над рамото си човекът на _Хъдзън Стрийт_?
	— Да, така.
	— Господин Тайлър, можете ли да видите цялото ми лице?
	Пауза.
	— Ами, не беше точно така… той малко нещо поспря.
	— Отговорете на въпроса — напомни Мартино.
	— Не, не мога.
	— И излиза, че в него ден на _Хъдзън Стрийт_ не сте можел да видите цялото лице на човека, който е бягал, така ли е?
	— Да.
	— И това, което всъщност сте видял, е било част от лицето на разстояние може би тридесет фута за около една секунда. Така ли е?
	Тайлър се съгласи, че е така.
	Карп каза:
	— Господин Тайлър, когато господин Фрийлънд ви интервюира първия път, вие не казахте ли, че сте бил на четиридесет и пет стъпки от човека, когато той се е обърнал?
	— Не, тридесет стъпки.
	— Но бележките на господин Фрийлънд, които имам тук и които сега прилагам като доказателствен материал, сочат недвусмислено четиридесет и пет стъпки. Дали това не е по невероятен начин свиващо се разстояние?
	— Възразявам! — От Фрийлънд.
	— Вземам си назад думите. Казахте ли, че сте бил на четиридесет и пет стъпки от погледа над рамо при първия ви разговор с господин Фрийлънд?
	— Възразявам! Това са лични бележки. Това, което съм написал там, може да е, но може и да не е това, което господин Тайлър ми е казал, и те не трябва да бъдат използвани при кръстосания разпит на свидетеля.
	Последва момент на пълна тишина, а съдията отправи към Фрийлънд един от своите продължителни погледи.
	— Господин Фрийлънд, дали казвате, че господин Тайлър не потвърждава фактите, които ви е съобщил в началото, или че не сте записал правилно казаното от него тогава?
	— Ъ, не, ваша светлост, не исках да кажа това.
	Съдията се обърна към Тайлър.
	— Отговорете на въпроса.
	— Бяха тридесет стъпки.
	Тогава Карп го разпита за полицая, който го е разпитвал. Тайлър не можеше да си спомни името на полицая, нито да предложи убедително описание на външния му вид, нито да обясни защо не се е обърнал към полицията или към областния прокурор, или към някой съдия. Карп освободи свидетеля, като изпитваше увереност, че го е наредил както трябва. Фрийлънд се отказа от правото си на кръстосан разпит, което беше добър знак.
	— Защитата призовава Гери Стоун.
	На Карп му беше необходимо известно време, за да се ориентира _коя_ беше Гери Стоун. Когато това стана, той се изправи:
	— Предложение за представяне на тази свидетелка, ваша светлост?
	Фрийлънд каза:
	— Тази свидетелка отговаряше за движенията на обвиняемия. Тя го познава много добре и фактически тъкмо тя му издейства пускането му от затвора. Тя ще свидетелства за склонността на обвиняемия да извършва такъв тип престъпления.
	— Да приближим ли, ваша светлост? — попита Карп.
	Мартино им даде знак да се придвижат напред.
	— Ваша светлост, свидетелката е сестра на жертвата. Струва ми се, че е… неприлично да бъде доведена тук като свидетел във връзка с характера на обвиняемия.
	— Тя е експерт, а не свидетел във връзка с характер — възрази Фрийлънд, — а роднинството й с починалата не влияе на годността й като свидетел.
	Мартино погледна строго двамата адвокати. Той беше виждал всичко това и то не беше подобрило възгледите му за човешката природа или за несъвършенствата на закона.
	— Ще допусна свидетелката.
	Карп протестира.
	— Само като експерт?
	— Да, що се отнася до нейната експертиза. — Към съдебния чиновник: — Закълнете я.
	Сестрата вече не беше в черно. Тя носеше син ленен костюм над бяла блуза с шалче около врата. Беше силно гримирана, а косата й беше съвсем отскоро оформена с червеникави отблясъци. Приличаше на восъчна фигура в галерия.
	Фрийлънд я разпита за професионалната й квалификация и за връзките й с обвиняемия. След това двамата се задълбочиха върху това какво симпатично момче е Хоси Ръсъл. Фрийлънд цитираше надълго и нашироко от служебните бележки, които Гери Стоун е писала, за това, че Хоси е жертва на обществото и на собствените си слабости, за това, колко сериозно се е опитвал и, по-близо до темата, как тя е вярвала, че по природа той е чужд на насилието, объркан, самотен алкохолик, крадец, не въоръжен разбойник. Стоун потвърди съгласието си с тези мнения. Гласът й беше нисък и монотонен.
	Карп чакаше момента на разплата и не беше разочарован в очакванията си.
	— Госпожо Стоун — попита Фрийлънд с равен глас, — имате ли член на семейството, който да е бил жертва на насилие?
	— Да, сестра ми е жертвата в този случай.
	— Възразявам! — извика Карп. — Няма нищо общо с показанията на експерт.
	— Поддържа се. Това не трябва да влияе на съдебните заседатели.
	Белята, разбира се, беше станала. Ако сега Карп разпънеше госпожа Стоун, разпънеше _сестрата_ на жертвата, съдебните заседатели никога нямаше да му простят. Щяха да пуснат на свобода Джак Изкормвача.
	Фрийлънд каза:
	— Нямам повече въпроси.
	Карп се надигна:
	— Нямам въпроси, ваша светлост.
	Мартино каза:
	— Господа съдебни заседатели, с това показанията по делото приключиха. Остават само обобщенията на съответните адвокати, след което съдът ще инструктира съдебните заседатели. Приятна вечер на всички и не обсъждайте нищо помежду си.
	Съдебната зала се опразни. Карп събра книжата си.
	— Искаш ли ръка, готова да ти помогне? — Беше Марлийн.
	— Искаш да кажеш крак.
	— Как мина?
	— Ти беше тук?
	— Не, току-що влизам. Какво се случи?
	— О, нищо, само това, че шибаният Фрийлънд призова Гери Стоун.
	— Като свидетел на защитата?
	— Да. Като служебно лице по случаите на освобождаване под гаранция, и по същество каза, че Хоси е Божий дар за Ню Йорк. И тя го направи. Тя се изправи и изговори всички тези боклуци за човека, който намушка сестра й. Не мога да разбера това. Искам да кажа, мога да приема това, че така постъпва Фрийлънд — брилянтно е по своя си мръсен начин. Да хване сестрата на жертвата и да я накара да защити подсъдимия главорез и, разбира се, той пробута това, че тя е сестрата. Но не мога да разбера защо се е съгласила.
	— О, аз мога — изрече замислено Марлийн. — Искам да кажа, какво друго й остава? Тя обичаше сестра си и, нека Бог помага на всички ни, обичаше и работата си. Мислила е, че прави нещо добро. Пуснала е Ръсъл на улицата и той убил сестра й, какво трябва да направи — да признае, че е извършила грешка, че целият й възглед за живота е погрешен? Че главорезът, когото е превърнала в любимец и покровителствала, и манипулирала, в действителност е манипулирал нея? Няма начин.
	Карп въздъхна.
	— Мислиш така? Може би. Все пак е трудно да се повярва. Искам да кажа, ние не сме чак дотам луди — по отношение на всичко това. — Той размаха силно ръка по посока на съдебната зала, като жестът му включваше адвокатската професия и мрачното величие на закона.
	— Говори от свое име, скъпи — каза Марлийн, без да може да му помогне.


>	18.

	— Започва да става досадно — продължи Роулънд, като сядаше на дългата маса в офиса на Карп. Същата група се беше разположила в пространството наоколо, свикана от Карп след края на работния ден, като реакция на онова, което Марлийн му беше казала след съда.
	— Ще се опитаме да го направим интересно за теб, Роулънд — подхвърли Карп. — В делото имаме пробив. Марлийн?
	Марлийн започна веднага:
	— Да, случилото се е, че Азиз Насъф се опита да пробута фалшиви монети на Соколоф. Просто го арестувахме. Хари извърши току-що упълномощен обиск на ресторанта и апартамента му…
	— _Упълномощен?_ — прекъсна я Роулънд. Гласът му стана силен. — Пълномощно за убийството на Ерсой?
	— Не, разбира се, не, Роулънд — опита се да го успокои Марлийн с мила усмивка. — Никога не бихме направили подобно нещо. Как би изглеждало, ако поискаме пълномощно за престъпление, във връзка с което вече имаме в ръцете си обвинен заподозрян? Защитата би ни изяла. Не, разрешителното беше във връзка с измамата. Но, разбира се, всичко, което явно е свързано с каквито и да е други престъпления, подлежи на конфискуване без разрешително…
	— Известна ми е тази доктрина, Марлийн — изломоти кисело Роулънд. — Какво е намерил?
	— Хари? — помоли Марлийн.
	Хари Белоу бръкна в евтината си пластмасова чанта, откъдето извади няколко чисти торбички за доказателствен материал.
	— Първо, скиорска маска. Съответства на описанието на свидетелите на сцената. Второ, синьо яке с червени райета, същото. Трето, кутия, съдържаща патрони за деветмилиметров пистолет _Парабелум_, наполовина празна. Пълнител от деветмилиметров пистолет, празен. Според балистиката той е от _Каръкале_, копие на германски пистолет, произведен в Турция.
	— Не самият пистолет? — попита Роулънд.
	— Няма пистолет — каза Белоу и продължи с изброяването: — Четвърто, документ за наета кола от рент-а-кар в Маспет — _форд феър лейн ’78_ с две врати, син. Марката и моделът са същите като забелязаната кола на сцената на убийството. Взета на дванадесети март, върната на тринадесети март, деня на убийството, два часа след инцидента. Пето и последно, една карта за платени такси за малко складче на _Булвар Сторидж_, също в Маспет. Влязох във връзка с тях. Дали са под наем на Ахмет Джелал място сто квадратни фута. Това е.
	Всички погледи се насочиха към Роулънд, който седеше, движеше челюстите си и не казваше, нищо. Секундите отминаваха тежко. Най-накрая той каза:
	— Нямате много нещо. Нямате пистолет. Маската и якето не означават много. Същото с колата. И мисля, че Насъф имаше алиби.
	— Да, от работниците в ресторанта му, които треперят от страх пред него — поясни Белоу. — Когато ги притиснем, няма да издържат, ще ги заплашим, че ще им отнемем фалшивите зелени карти.
	Отново се възцари мълчание. Всички знаеха, че случаят на Роулънд срещу Томасян не е чак толкова по-силен от случая срещу Насъф. Най-накрая Карп проговори:
	— Гюма, каква е историята от лентата?
	— Сделката е все още насрочена за четвъртък, вдругиден — отговори Гюма. — Вън от това нищо ново.
	— Защо не им дадем нещо ново? Гум, мислиш ли, че можеш да уредиш Джоуи Касълз да научи, че сме прибрали Насъф за измама? Ако такова нещо се появи в телефонния запис, тогава поне ще знаем, че говорим за същите турци.
	— Мисля, че мога да уредя това — каза Гюма.
	— Направи го. Следващото нещо е да се говори с Насъф. Той ни е почти напълно в ръцете. В.Т.? И… — Карп замълча и погледна Роулънд. Това беше критичният момент, много сходен със случая, когато за първи път сядате в офиса на адвокат, който урежда бракоразводни дела с някогашната изгора. Роулънд имаше пълно право да разпита Насъф. Това беше негов случай и той беше най-добрият следовател в офиса. Въпросът беше би ли го разпитал?
	Лицето на Роулънд менеше израженията си и на Карп му се струваше, че би могъл да ги разчете като текстове от магнетофонна лента. Ако не се заловеше с Насъф, самият Карп щеше да направи това и тогава, ако излезеше, че турците наистина са извършили убийството, Роулънд щеше да изглежда като пълен глупак. От друга страна, ако Роулънд изтръгнеше признание от турчина, той все още щеше да бъде героят от едно знаменито дело, телевизионните прожектори щяха да продължават да го осветяват. Разбира се, турчинът би могъл и да не принесе полза, но тогава Роулънд все още имаше Томасян.
	— Окей, нека го разгледаме — каза най-после Роулънд.
	— Страхотно — избъбри В.Т. — Аз ще бъда доброто момче.
	Двамата мъже напуснаха стаята. Френджи стана, за да тръгне с тях, но Карп му направи знак да остане. Марлийн каза:
	— Забелязвам, че Роулънд не спомена за своя шпионин в затвора. Какво по този въпрос?
	— Да, какво по този въпрос? — каза Карп. Той се загледа втренчено във Френджи, който се намираше в другия край на масата и изглежда се чувстваше много неудобно.
	Френджи повдигна рамене.
	— Всичко, което знам, е, че ми се обади началникът на затвора и каза, че Медфърд иска да каже нещо за Томасян като част от сделка. Казах на Роулънд и ние говорихме с помощник областния прокурор относно мошеничествата на този човек, а след това отидохме да разговаряме със самия Медфърд. Това е всичко, което мога да кажа.
	— Добре, ако сме прави относно Насъф — каза Карп, — изглежда, че човекът лъже.
	— Шпионите лъжат — потвърди и Френджи.
	— Да, това е така, но е трудно да се повярва, че негодник като Медфърд по собствена инициатива ще излезе с шашарма като тази. — Френджи направи опит да протестира, но Карп вдигна ръка и продължи: — Не искам да кажа, че си бил ти. Или Роулънд.
	— Тогава кой? — попита Марлийн.
	— Не знам, но на сегашния етап това няма значение — каза Карп бързо, въпреки че мислеше, че има голямо значение. В ума му нарастваше съмнение, но той не можеше да направи нищо сега за сега. Трябваше да се почака. Само додаде: — Благодаря, Джо — и Френджи излезе, последван много скоро от Гюма.
	Карп каза:
	— Джелал, момчета. Какво имаме за него?
	— Никакъв шанс — каза Марлийн, — освен ако братовчедът не го издаде или ако не искаш напълно да компрометираш областния прокурор и да ядосаш Джалал и да предизвикаш международен скандал. Даже и тогава той е чист. Не можем да го обвиним в нищо, което да оправдае разрешително за арест. Това, че е наел склад и че е купил бижутерска пещ? Това, че има гаден братовчед? От друга страна, умирам да знам какво има в този склад.
	— Да, аз също — промърмори Карп, — но ще трябва да продължаваме да умираме, защото нямаме възможност да проникнем там по законен начин.
	Марлийн и Белоу се спогледаха толкова набързо, че никой не забеляза това, но погледите им съдържаха мегабайтове с данни като сателитно предаване.
	Когато след срещата излязоха заедно от офиса, Хари каза:
	— Мога да заема един камион с подемно устройство.
	— Добре — каза Марлийн. — Действай внимателно.


	Същата вечер в десет часа Роулънд се отби в офиса на Карп. Карп беше на кушетката си и преглеждаше бележките си за следващия ден.
	— Изглеждаш чудесно — започна вместо поздрав Роулънд. — Но малко самотен. Искаш ли да ти изпратя някого?
	— Ще съумея да остана жив. Това е последният ден. Ти до какво се добра?
	— До нищо. Насъф не иска да говори. Не искам да кажа, че няма да направи признания. Казвам, че не иска да говори в буквалния смисъл. Беше и много уплашен. Досега не бях виждал човек, обхванат от такъв ужас. Зъбите му действително тракаха.
	— Е, той има правото да мълчи — каза Карп. — Предполагам, че е приел положението сериозно.
	— Не, той очакваше от нас да започнем мъченията. Нали в Турция те окачват с главата надолу и те бият по ходилата с пръчки? Френджи и аз му крещяхме, танцувахме около него и той трябва да е помислил, че сме много добри хора.
	— И така, мислиш ли, че те са го извършили? Братовчедите?
	Роулънд се намръщи.
	— Не казах това. Мисля, че действително са извършили нещо, но нямам основание да вярвам, че Томасян не е участвал.
	Карп кимна.
	— Окей.
	— Окей? Това ли е?
	— Да, Роулънд, това е. Случаят е твой, както съм казвал винаги. Ще видим как ще се развият нещата. Между другото, ние ще натопим Насъф за измама и ще видим как ще се чувства в затвора, когато в същото време братовчед му се развява на свобода. Може би ще реши да промени поведението си.


	Вечерта Карп се обръсна и се окъпа набързо в тоалетната в коридора. Беше много уморен и не му се искаше да ходи до затвора, и нещо повече, не искаше да вижда Ръсъл, освен в съда.


	Разбира се, на следващата сутрин той го видя. Ръсъл не изглеждаше добре, даже по-стар от годините си, а евтиният му костюм висеше хлабаво около врата му. Може би Фрийлънд му даваше уроци по това как да изглежда патетичен и безвреден или може би реалността на ситуацията, в която се намираше, най-после му ставаше ясна.
	Както това изискваше традицията, Фрийлънд започна с обобщения. Той говори двадесет и две минути, късичка реч, но и нямаше много нещо, което можеше да каже. Доказателствената му част беше доста слабичка: Тайлъровото не беше той и Ашакяновият гимнастически подвиг и Сестрата. Той употреби по-голямата част от времето си, за да посочва различните места, където представителите на властта може би са лъгали. Ако човек е склонен да вярва на заговори, това беше добра история.
	Карп говори почти три пъти по-дълго, но трябваше да обхване значително повече материал. Започна с показанието на Джеймз Търнбул, драматичната сцена в полицията — Ръсъл, седнал там без синята си риза и Търнбул, нахвърлил се върху него, обвинявайки го, без някой да му подсказва, човекът, който физически е бил най-близкия свидетел на убийството. _Свиня!_ Това беше човекът.
	Веригата от полицейски показания — приключението на Торнби в задушния тъмен сутерен, укриващият се беглец, намирането на квитанцията. После идентификацията на Джери Шелтън — това е човекът, който беше избягал от преследващата го тълпа.
	После намирането на чантата, ножа и ризата и идентифицирането на ризата в затвора от страна на самия обвиняем.
	Спря се и на Тайлър: смехотворен свидетел — една секунда, невъзможност да се види цяло лице от тридесет или не беше ли четиридесет и пет стъпки, показанията му, сравнени с тези на двамата Дигби, Шелтън, Търнбул, които убедено и независимо един от друг идентифицираха обвиняемия.
	Карп приближи до масата с веществените доказателства, взе квитанцията и се върна и застана пред ложата на съдебните заседатели.
	— Сузън Уайнър е мъртва, животът й е прекършен в един летен ден, когато тя е на възраст двадесет и осем години. Но в известен смисъл тя е тук, в тази зала точно в този момент. Защото, когато е купила чифт чорапи, като едно от последните действия в младия си живот, тя е извършила нещо много човечно. Може би е бързала да се прибере вкъщи, за да обядва с мъжа си, и когато са й дали квитанцията, тя я грабнала и я мушнала между три банкноти, две по един долар и една от пет, които са били в чантата й. Хоси Ръсъл я убил за тези седем долара, но когато измъкнал от чантата й наградата си за престъплението, не е забелязал мушнатата между парите бележка. Той също е бързал. И офицерът Торнби е намерил бележката в джоба му. — Карп размаха пред съдебните заседатели малката бяла хартийка. — Това е последното послание на Сузън към всички нас. То не посочва просто такава и такава цена. Истинското му съдържание е: _Хоси Ръсъл ме уби на прага ми за седем долара_. То гласи: _Дайте ми правосъдие!_ Дами и господа съдебни заседатели, доказателствата в този случай са безспорни и убедителни. Те показват извън всяко съмнение, че Хоси Ръсъл е пробол смъртоносно Сузън Уайнър при нападение с цел грабеж. И така, в името на хората от Ню Йорк аз ви моля да признаете Хоси Ръсъл за виновен в углавно престъпление и предумишлено убийство: виновен в смисъла на обвинението.
	Карп почака няколко секунди, като оглеждаше последователно всяко от лицата пред себе си, а после се завъртя върху патериците си, придвижи се до мястото си и седна.
	Мартино инструктира съдебните заседатели. Инструкцията беше добра, честна, но в природата на нещата, когато той премина към отделните точки по доказателствения материал, обяснявайки как законът третира всяка една, беше неизбежно това, че спомена доказателствата на обвинението повече, отколкото тези на защитата. Карп нямаше проблеми с обвинението, но Фрийлънд имаше. Всички негови искания бяха отхвърлени и съдията се оттегли в четири часа и четиридесет и пет минути.


	— Как мина? — попита Марлийн.
	— Както обикновено. — Бяха в неговия офис.
	— Ти беше блестящ, а другият беше задник?
	Карп се засмя.
	— Излишно е да се казва.
	— Какво мислиш?
	— Мисля, че ще получим присъда за углавно престъпление. Не е много сигурно дали ще го признаят за виновен за предумишлено убийство по втория пункт. По-вероятно е по първия. Бедният негодник вероятно не е искал да я умъртви — просто е искал да вземе чантата.
	— Дълго ли ще се съвещават?
	Карп се замисли. Между адвокатите винаги съществуваше безкраен спор за това, дали едно късо или дълго съвещаване има нещо общо с изхода. Каза:
	— Няма да е цяла нощ. Предполагам пет-шест часа. — Той замълча и се усмихна. — Тогава ще хвана някой да ме откара вкъщи. Като чуеш клаксон, можеш да ме издигнеш до рая.
	— О, много добре, значи ще си бъдеш вкъщи — въздъхна Марлийн.
	Карп забеляза израза на лицето й и й отправи скептичен поглед.
	— Къде мислиш, че мога да бъда? Слушай, положението ти е съвършено ясно. Имаш време само колкото да изкалъпиш нещо набързо, чук-чук и чао.
	— О, не ставай заядлив — смръщи се Марлийн. — Аз само…, ами, май че мислех за това, че е трябвало да приготвя нещо много специално за отпразнуване на връщането ти вкъщи.
	— Само гледай този път нещо да не ти попречи — каза Карп, като се мъчеше да отгатне намеренията на жена си.


	Върнаха се в осем и петдесет. Карп оправи връзката си, като използва вместо огледало гладката повърхност на един библиотечен шкаф, и тръгна към зала 52 за финалния рунд.
	Беше преценил правилно. Съдебните заседатели обявиха Хоси Ръсъл виновен в углавно престъпление и убийство първа степен. Мартино им благодари, определи дата за произнасяне на присъдата и залата се опразни.
	Карп седеше в креслото си и наблюдаваше извеждането на Ръсъл. Погледите им се срещнаха за миг и като че ли Ръсъл беше на път да каже нещо, но мигът отлетя и затворникът излезе навън, движейки се между двама полицаи с глава, наведена под традиционния ъгъл.
	След станалото Сузън Уайнър не възкръсна за живот и Карп почувства познатата като след полов акт потиснатост.
	— Боже мой, дано следващия път ми се паднат по-добри карти.
	Карп вдигна глава. Беше Фрийлънд, усмихнат, протегнал ръка за колегиално ръкостискане. Карп игнорира жеста му. Гледаше го мълчаливо, докато Фрийлънд отпусна ръката си и вдигна рамене.
	Фрийлънд каза:
	— Хей, глупакът призна за синята риза — какво можех да направя?
	— Можеше да се въздържиш от лъжесвидетелстване — отвърна Карп спокойно. — Можеше да се въздържиш от безсмисленото вкарване на сестрата в залата.
	— Хей, почакай една минута, Карп! _Лъжесвидетелстване…?_
	— Ъхъ. Или _почти_ лъжесвидетелстване. Дъртият не е видял нищо и ти знаеш това. Затова не си взел от него изявления, когато се е появил пред очите ти. Подработвал си го, докато си получил от него някакъв разказ.
	Фрийлънд се усмихна студено.
	— Мисли каквото искаш. Според мен струваше си да направя някакъв опит. Кретенът призна, че е извършил убийството. Не ми се искаше да изглеждам жалък и единственото, на което можех да разчитам, бяха тези показания. — Той погледна часовника си. — Е, беше удоволствие…
	— Почакай малко? — извика Карп. — Хоси ти е _казал_, че е извършил убийството?
	— Разбира се. — Фрийлънд се усмихна отново, както при шега. — Сигурно нямаш намерение да ми казваш, че единствено невинните имат право на защита?
	— Не, исках да ти кажа, че си негодник в пълния смисъл на думата, Фрийлънд. И искам да ти дам един съвет. Ти имаш тук две функции. Едната е да произнасяш защитни речи и да опорочаваш съдебната система. Другата е да се докарваш пред ченгетата и областния прокурор. Правиш това, както го правеше Том Пагано — да си създаваш фалшив ореол. Ако искаш да продължаваш с умните си трикове, върви по дяволите. Защото, ако още веднъж те хвана, че правиш това, което направи на този процес, ще натикам умния ти бял задник в затвора.
	Последва кратка престрелка с погледи без явен победител. Фрийлънд обърна гръб и се отдалечи. Карп въздъхна. Само това му трябваше, един гаден, безчестен директор на Правната помощ. Превъзходен тандем с неговия гаден, безчестен шеф Сандфърд Блуум.
	Карп се върна в офиса си и сложи папката от процеса в остъкления шкаф и затвори вратата след _Държавата срещу Ръсъл_. Остана в тъмното, без сам да знае колко дълго, вслушвайки се в далечния шум на късния трафик и на самата сграда. _Сентър Стрийт_ никога не спеше. Нощните сесии на съда щяха да продължат, и деловодството, и бебетата, току-що излезли от правното училище, щяха да припкат из коридорите и да се учат как да се справят бързо с престъпниците и нарушителите.
	Телефонът иззвъня. Карп изчака който и да беше да се откаже, но на деветия сигнал вдигна слушалката.
	— Карп.
	— Аз съм Ръсъл. Хоси.
	— Какво има, Хоси?
	— Процесът свърши.
	— Знам. Какво мога да направя за теб?
	— Позната песен, процесът свърши, всичките ми процеси свършиха. — Последва пауза. После Ръсъл прочисти гърлото си шумно. — Сега мога да говоря с теб, нали?
	— Да, Хоси, говори. Какво искаш да кажеш?
	— Тук има един човек, казва се Медфърд. Говори, че ще се измъкне, защото е издал някого, за когото предполагат, че е убил някаква голяма клечка до ООН. Каза, че чул онзи да си признава.
	Карп почувства свиване в стомаха.
	— Продължавай, какво имаш да кажеш за него?
	— Това, което е говорил, са глупости. Медфърд е в една килия с мен, а не другия Арасям, нещо такова.
	— Томасян. Арам Томасян.
	— Да! Този е. Медфърд няма контакт с този човек. Човекът е в някаква друга килия. Той ми каза, че цялата работа е нагласена предварително от голям човек от хората на областния прокурор. Иска да доносничи за Томасян, излиза на разходка. После го прибират и го слагат в килия с Томасян. И той вика ченгетата. Ченгетата не знаят нищо, докато той не им казва. Всичко е било нагласено предварително от човека на областния прокурор.
	— Мм, каза ли ти Медфърд някакво име?
	— Да, той действа сякаш онзи кучи син му е братовчед. Името е _Уортън_.


	Карп накара дежурния за през нощта шофьор да го отведе вкъщи на _Кросби Стрийт_. Той се качи в абсурдното устройство и се понесе нагоре в топлата тъмна шахта. Съдбата беше милостива към него. И механизмът не закъса, така че той пристигна здрав и читав в пазвата на семейството си.
	— Разказвай! — посрещна го Марлийн.
	— Стана, както мислех.
	— Ти си моят герой! Не изглеждаш много възторжен. Когато видях лицето ти, помислих, че може би са го пуснали. Какво не е наред?
	— Не знам. Общо взето не се чувствам във форма. Като си нямах работа, се счепках с шибания Фрийлънд след процеса. И Роулънд дойде и ми каза, че не е изкопчил нищо от Насъф. И това с крака ми. Обикновените неприятности.
	Той направи криво-ляво няколко крачки и се строполи върху червената кушетка.
	— И като венец на всичко беше това, че ми позвъни старият ми приятел Хоси Ръсъл. Той ми каза кой е измайсторил мръсотията срещу Томасян. Свидетелят от затвора.
	— Споразумял си се с Ръсъл?
	— Не и това е странното. Той просто ми се обади след процеса и изплю цялата истина. Срещу нищо.
	— Възможно ли е да направи подобно нещо?
	— Не знам. Бях му изнесъл една глупава лекция за това, че би могъл да се опита да извърши нещо, само защото е добро. Предполагам, че е имала ефект. Понякога стават чудеса или може би е хитрост, с която разчита да направя нещо за него. Ще се погрижа да остарее в някой по приличен затвор, с по-лек режим. Няма смисъл да го слагам в _Атика_. Той не е склонен да проявява буйство, освен когато е в нетрезво състояние, и не е беглец. Струва ми се, че фактически затворничеството му харесва.
	— А дали не харесва на всеки един от нас, на всеки по определен негов начин. И кой е?
	— Уортън, кой друг? — каза Карп безстрастно.
	— По дяволите! Какво смяташ да правиш?
	Той потърка с ръка лицето си.
	— Не знам. Но той вече е пътник — повече няма да бъде в офиса, това е сигурно. Ще отида при Блуум. След като узнае за станалото, той ще постъпи правилно. Искам да кажа, той обича Конрад, но не чак толкова, колкото обича себе си. Ще стане бързо и тихо.
	— Какво го очаква, не че много ме е грижа?
	Карп се засмя с горчивина.
	— Вероятно ще го направят съдия. — Той се отпусна върху възглавниците и затвори очи. Марлийн го погледна с известна тревога. Никога не беше го виждала толкова блед и уморен.
	Тя каза:
	— Миличкия ми! Яде ли нещо?
	— Не. Знаеш, че никога не ям, когато съдебните заседатели се съвещават. Защо? Имаш намерение да ми приготвиш нещо?
	— Мога да ти отворя една консерва — предложи Марлийн.
	Което и направи, една консерва, съдържаща супа от черен боб с настъргано сирене отгоре и чиния маслини и салам и парче топъл пресен хляб, намазан със зехтин и чесън. Хранеше се с апетит на вълк. Марлийн пиеше черно кафе и го наблюдаваше как се справя.
	Той попи супата с последния залък хляб и се отпусна назад в стола си. Измервайки жена си с поглед, с много делови тон той попита:
	— Марлийн, какво има в онзи сандък?
	— Сандък?
	— Да, големия дървен сандък в ъгъла с всичките стари кутии до чантата ти. С дрехите отгоре.
	— О, този сандък. Ами, знаеш ли, нека бъда напълно почтена, не знам какво има в него, защото още не съм го отваряла.
	— Ъхъ. Не мислиш, че в него има хайвер? Просто мисля, че именно това е написано отгоре.
	— Не. Съмнявам се, че е хайвер.
	— А как така това нещо пристигна вкъщи, ако мога да попитам?
	— Хари го донесе снощи. Не ме измъчвай, Бъч. Аз само…
	Той вдигна ръка, за да я спре.
	— Не, не искам да знам. И причината е, че когато те обвинят за, да кажем, злоупотреба с власт, едра кражба, кражба с взлом и фалшифициране на веществени доказателства, и може би ще трябва да прекараш известно време в затвора, аз ще мога да кажа, че не съм ти бил съучастник. Мисля за детето.
	— Добър аргумент — кимна Марлийн. — Въпреки че, както ми се струва, бих могла да изтъкна, че съм действала, с цел да спася скъпа културна реликва от сигурно разрушение. Хари каза, че пещта била разтоварена и готова за вкарване в склада.
	— Ммм, има такова нещо, въпреки че според мен е трябвало първо да уведомиш някой съдия. Трябва да имаш една от онези хартийки — каква беше думата, че не мога да се сетя — започва с р…?
	— Неприятно ми е, когато проявяваш сарказъм.
	— Да не говорим за това, че след като си извършила този обир, си унищожила доказателствената стойност на това, което е в този сандък, което може да означава, че никога няма да можеш да докажеш, че Джелал и Насъф са извършили убийството.
	Карп беше гроги, обичайно състояние след процес. В такива случаи му трябваше сън, трябваше му да прочисти ума си от насъбраните запомнени факти, прецеденти, подробности от закона, които са задръствали едва ли не всяка мозъчна клетка в продължение на седмици. Не беше в състояние да води нормален разговор с жена си, нито да стигне до логичната връзка: че в къщата му се намираше предмет на стойност тридесет милиона долара, предмет, който представляваше интерес за най-малко един турски убиец. И за мафията.
	Той въздъхна и я погледна. Очите му бяха подпухнали. Марлийн не реагира на последната му забележка и затова той каза:
	— Както и да е. Ти си глупачка. Обичам те. Оженил съм се за теб. Не мога да мисля за това точно сега. Ще се пръсна. Идваш ли?
	— Да, само ще почистя малко тук. Няма да се тревожиш, окей? Всичко ще бъде наред. Със сандъка.
	— Какъв сандък? Не виждам никакъв шибан сандък — избъбри Карп и бавно се отправи към леглото.


	Ахмет Джелал паркира черния кадилак на _Кросби Стрийт_ и огледа високото здание, което беше дошъл да ограби. Не му харесваше много това, че ползва кола на посолството, но неговата малка спортна кола не можеше да пренесе това, което трябваше да отмъкне. Не му беше приятна и мисълта да мъкне сандъка надолу по стълбите, но нямаше избор. Същия ден по-рано беше изучил внимателно сградата и открил, че целта се намира на петия етаж и че няма асансьор.
	Той слезе от колата, протегна се и опипа пистолета под мишницата си. Беше едър мъж, висок над шест фута и широкоплещест. Беше ниско остриган, с дебел врат и черни увиснали мустаци. Приличаше на турски полицай, какъвто в действителност и беше. Джелал не се съмняваше, че ще се справи със сандъка сам. В джоба му се намираше навито въже, каквото имат носачите на мебели. Щеше да го пренесе на гръб по стълбите.
	Джелал също така не се съмняваше, че ще съумее да се справи с този, който беше откраднал собствеността му. След първоначалния момент на паника, когато беше пристигнал в склада и открил липсата на сандъка, той беше претърсил мястото наоколо и открил едно смачкано листче с име и телефонен номер, очевидно изпуснато от крадеца. От тази информация не беше трудно да се намери адресът. В края на краищата той беше полицай. Крадецът имаше италианско име, което подсказваше, че хората, на които е смятал да продаде златото и скъпоценните камъни, вероятно са организирали кражбата. Знаеше и коя е Марлийн Чампи от първото й посещение в посолството. Очевидно беше корумпирана и по някакъв начин, научила за местонахождението на маската от онзи идиот Насъф, е казала на роднините си. Джелал не беше особено разтревожен от обстоятелството, че Насъф е арестуван. Вероятно беше сгрешил, когато вкара в играта Насъф, който не беше нищо повече от един търговец, не беше боец, за разлика от Джелал, но човек трябваше да се опира на семейните връзки. Поне Насъф беше истински турчин. Нямаше да предаде братовчед си.
	Джелал отвори с лекота вратата в края на стълбището, прибра шперца и запали фенерчето си. После бавно се заизкачва по стръмните неосветени стълби.
	На площадката на петия етаж той спря и се ослуша. От другата страна на вратата не се чуваше нищо. Застана на колене и насочи светлината към ключалката. Тъкмо вкара шперца, когато Хари Белоу приближи тихо зад него от тъмната част на площадката и го удари по главата с полицейска палка.


	— Свестява се — промълви Марлийн.
	Пред погледа на Джелал изплуваха капандура и лампа с цветно стъкло, а след това и женско лице в центъра на облак от черна коса. Той лежеше по гръб, ръцете му, неудобно ограничени под него. Главата го болеше и чувстваше върху китките си захапката на белезници.
	Тъмните неясни рамки на това, което виждаше, се поизчистиха и Джелал видя, че се намира в голяма стая заедно с трима души, жената, един як набит мъж със сиво лице и друг един много висок с гипс на коляното си. Набитият мъж държеше в ръката си револвер.
	Жената каза:
	— Господин Джелал, аз съм Марлийн Чампи, помощник областен прокурор, а това е Хари Белоу, офицер от полицията. Арестуван сте за убийство на Мехмет Ерсой. — После тя му каза, че той има право да не говори и право на адвокат и че ако не може да си позволи адвокат, ще му бъде предоставен служебен. Накрая го попита дали му са ясни тези права.
	Той каза:
	— Бир келиме биле анламъйорум. Бир терджюман булабилир минисиз?
	Марлийн се обърна към Хари:
	— Няма полза от него. Изнеси го навън, застреляй го и хвърли тялото в реката.
	Изведнъж пот обля челото на Джелал и той шумно пое въздух. Марлийн го погледна строго.
	— Да, мисля, че разбираш английски достатъчно добре. Сега ясни ли са ти правата ти?
	Джелал изхърка:
	— Да.
	— Добре. Имаш ли желание да направиш изявление доброволно и сега?
	— Това е насилие. Аз съм официален чиновник на турското правителство. Имам дипломатически имунитет.
	— Да, само че не говорим за квитанция за паркинг, нали така?
	Тя придърпа един стол и седна само на няколко сантиметра от кушетката, където той лежеше. Коленете й почти докосваха рамото му. Носеше син хавлиен халат и на него му мина през ум, че може би под него тя е почти гола. Можеше да почувства аромата на тялото й. Струваше му се, че ще полудее: жените не постъпват така с мъжете, не ги разпитват, когато са вързани и безпомощни. Правилно беше обратното, както той самият беше постъпвал много пъти, когато работеше като офицер от военното разузнаване. Беше като истински кошмар, като че си със седло на гърба и че те язди кон.
	— Ти си много глупав мъж — започна тя. — Мисля, че вероятно Ерсой е бил мозъкът на тази операция. След като си го убил, вие двамата сте се препъвали насам-натам като чифт идиоти. Когато разбрахме за кражбата на художествени предмети и фалшификаторската шайка, не беше никак трудно да ви открием. И да ви заковем. Разбираш ли тази дума _заковавам_? Ти си закован. Била е в ход хубава малка операция, но маската на Крикор се оказа прекалено голяма за вас. Прекалено много пари бяха включени. Мислили сте си защо да делим на три, когато бихме могли да получим по една втора. И убихте Ерсой, вероятно с този пистолет, с който си пристигнал тази вечер…
	Тя посочи към ниската маса, където в найлонова торбичка лежеше пистолетът му. Долната му челюст увисна.
	— Да, така си и мислех. Същото оръжие. Със заглушител. Ужасно глупаво. Мислехте, че сте много хитри, като лепнете това на арменците, но излиза, че това беше наистина глупаво. Това е, което ни насочи по следата, която ни доведе до измамите с художествени предмети. Ако бяхте го убили в някоя тъмна улица и му бяхте задигнали часовника и портфейла, никой нямаше да задава каквито и да е въпроси. Но това не е най-голямата ви глупост. Не, най-голямата глупост беше да помислиш, че половината от това, което щеше да вземеш от Джоуи Касълз за златото и скъпоценните камъни от маската, е повече от едната трета от онова, което Кербусян щеше да плати за самата маска. Вие двамата надхитрихте себе си и загубихте десет милиона долара. — Тя му се изсмя в лицето.
	Джелал направи усилие да се изправи, изрева и се втурна към Марлийн със зъби, от устата му излизаше пяна. Тя ритна стола си назад, за да му избяга, а Хари Белоу незабавно застана между тях и притисна силно пистолета си срещу черепа на Джелал, докато ръката му обви здраво врата му.
	— Не са парите, курво! — изпищя турчинът. — Пич! Ами са арменците! Ерсой искаше да продаде кирливия светец на арменците! Щяхме да ги изиграем, както те изиграха нас. Но той каза не, Кербусян не може да бъде излъган. Ние можем да получим повече, ако го продадем. Но ние сме истински турци. Как бихме могли да дадем това кирливо нещо на враговете си, за да му се радват и да ни безчестят още повече? Стопи го, казах. Но не, не ще. Беше корумпиран, политик! И намерихме хора, които да го откраднат и…
	— И го убихте.
	— Заслужаваше смърт. Беше предател.
	Марлийн каза:
	— Прибери го, Хари. Можем да получим изявление сутринта. Записа ли всичко това, Бъч?
	Карп не беше специалист стенограф, но при необходимост можеше да пише като фурия, малко са тези, които не са придобили тази сръчност в правния институт. Той завърши с драсканиците и каза:
	— Да, мисля, че да. С изключение на онова в началото, нещо подобно на _пийч_. Непосредствено след курвата.
	— Обзалагам се, че е било нещо неприлично, така ли е, Ахмет?
	Но Джелал беше потънал в мрачно мълчание. Той не оказа съпротива, когато Белоу го изведе навън.
	— Беше истински спектакъл — каза Карп. — Беше ли запланувала всичко това? Как е станало така, че се е насочил насам?
	— Хари посади едно листче в склада. Заимствах идеята от случая _Ръсъл_. Забавно, нали? Патриотизмът, не алчността е убил Ерсой. Да ни пази Бог от благородни подбуди.
	— Виж кой говори такива неща — промърмори Карп. Той стана от масата и закуцука към телефона на стената.
	— На кого звъниш? Сега е два часа сутринта.
	— На Роулънд. Искам да го измъкна от леглото и да го заведа на _Сентър Стрийт_ да зачеркне Томасян и да напише Джелал.
	— Ооо, ужасно!
	— Не е, случаят е негов и той трябва да го води.
	— Мислиш, че някога ще ти прости?
	— Роулънд не е злобар. Утре върху бюрото ми ще има чек в плик и той никога няма да спомене отново за това, нито пък ще го спомена аз.
	Карп проведе разговора, който беше кратък. Той окачи слушалката и се върна на кушетката. Марлийн сложи един чайник да ври. Направи чай и двамата седнаха в кухнята край масата с порцеланов плот.
	— Мислех си — поде Карп, — че всичко е добро, щом свършва добре, но, минавало ли ти е през ум, че нашият човек би могъл да не дойде сам? Ами ако старият Ахмет беше докарал три момчета с картечници? Хари нямаше със себе си ченгета за подкрепление, нали?
	— Не ченгета — каза Марлийн сериозно. — Не в това качество. Но подкрепление има, и то повече от три момчета с картечници.
	— Кербусян! Казала си на арменците? Но това означава, че…
	Тя отпи от чашата си и зачака.
	— Смяташ да дадеш това нещо на Кербусян?
	— Какво нещо е това, Бъчи? — попита Марлийн, отправяйки му премрежен поглед от този род погледи, които някои нейни предшественички може би са отправяли след някоя драма с отровни ками в двора на Роберт Дявола в Палермо.


	Кербусян пристигна десет минути по-късно, придружен от двама мълчаливи мустакати мъже, същите, които Карп беше видял в къщата над Хъдзън преди много месеци. Те носеха якета, въпреки че нощта беше топла. Дрънчаха от оръжие.
	Старецът прегърна топло Марлийн и й целуна ръка.
	— Мила моя, нямам думи…
	— Всичко е наред, господин Кербусян — възпря го Марлийн, — но, преди да сме се развълнували, нека проверим какво има в сандъка.
	Двете сенки на Кербусян я последваха и се върнаха, като носеха сандъка. На единия от тях тя подаде малък лост и той свали капака. Вътре, в гнездо от слама имаше пакет, обвит в памук, пристегнат с връв. Едната от сенките го извади от сандъка и го постави върху масата. Беше с размер и форма на възглавничка, но очевидно много тежък. Човекът изпъшка от усилието.
	Кербусян приближи до предмета и го огледа продължително, като че ли можеше с поглед да проникне под обвивките, под столетията. Лицето му беше пребледняло, Марлийн му подаде ножици. Бавно и внимателно той сряза връвта и започна да отвива пласт след пласт сивата обвивка.
	Най-накрая, когато обвивката падна, блесна злато.
	— Тя е. _Тя е!_ — извика старецът.
	Платното беше отдръпнато и се показа маската, златен блок с размера на атлас и дебел колкото пълен речник. Върху затворените вратички на триптиха бяха гравирани фигурите на мъж и жена във византийски имперски регалии. Те изпъкваха тържествени от фон, обсипан с перли и малки диаманти.
	— Император Зено и императрица Ариадне — промълви Кербусян. — Дарителите. — Пръстите му докоснаха разтреперани централната ключалка и след малко разтвори вратите на мощехранилницата.
	Божествена сила се разля навън, подобно на фонтан на кит, изпълвайки всичко наоколо с емоционален заряд, като светлина за особено дълбоките чувства. На лявата врата беше изобразено в злато и емайл мъченичеството на свети Хрипсиме, а на дясната беше свети Крикор, проповядващ пред арменски благородници и асистиран от ангели. В центъра златното лице на Осветителя гледаше, страшно и омайващо, с очи от големи сапфири, оживени от сини пламъчета.
	Тримата арменци паднаха на колене и се прекръстиха, после се чу хорова молитва на древен език. Марлийн почувства как коленете й леко потрепериха и как ръката й трепна, за да се прекръсти. Карп, евреинът езичник, само наблюдаваше, въпреки самия себе си, очарован.
	След известно време затвориха вратите и завиха душата на Армения в нейните обвивки. Кербусян беше почти онемял от благодарност.
	— Моля ви — каза той, — кажете ми какво мога да направя за вас? Трябва да ми позволите да ви дам нещо — всичко… всичко, което имам.
	— Благодаря, господин Кербусян, но не мога да приема нищо. Аз само изпълнявам дълга си. Това ми е работата. Ние връщаме открадната собственост и фактът, че кражбата е извършена преди много време, не променя нищо. Радвам се, че си го получихте отново.
	Тя ги изпрати до вратата. Те мислеха да отидат до _Сентър Стрийт_, за да вземат Арам Томасян. Беше съвсем естествено Марлийн да мисли за корени, за загубени отечества и в ума й просветна една мисъл.
	— А, има една малка услуга, ако бихте могъл — каза тя колебливо.
	— Искай.
	— Вие сте в бизнеса с недвижими имоти. Познавате ли човек на име Мортън Лепковиц?
	— Името ми е познато. За какво става дума?
	Марлийн обясни проблемите си с жилището.
	— Ще се погрижа за това — каза той.
	— Как?
	— Мила моя, нямай грижата за това. Това, което ти направи, струва повече от една гривна от къщи като тази. Докато съществуват арменци, никога няма да ти липсва дом. А те ще съществуват вечно. — Лицето му грейна в усмивка и той излезе заедно с хората си, които носеха съкровището.
	Марлийн се върна към матрака. Чувстваше се като замаяна, едновременно наелектризирана и изтощена. Карп я очакваше, подпрян на възглавниците с ръце зад главата.
	— Е — каза той, — получи ли си подкупа?
	— Не е подкуп, само го помолих да се опита да убеди Лепковиц да покаже известно разбиране и той каза, че ще го направи.
	— Сигурен съм. Минавало ли ти е през ум какво ще се случи, когато всичко това излезе на бял свят по време на процеса?
	Марлийн се настани в леглото и го погледна.
	— Процеса? Кой, Джелал? Той никога няма да отиде на процес. Той ще приеме с готовност най-голямото възможно наказание.
	— Какво ви дава основание да бъдете толкова сигурна, госпожо адвокат?
	— Защото, ако не го направи, ще му депортираме задника в Турция, където ще го съдят за кражба на национални ценности.
	— За такова нещо няма да получи много.
	— Присъдата е смърт. Колко време според теб ще издържи бивше ченге в турски затвор. Седмица? Особено ченге като Джелал. И особено в турски затвор. Не, той ще си изкара от двадесет до доживотен в _Атика_ и ще се радва на това, а ще ни даде и Насъф. Какво има? Имаш вид, сякаш си глътнал жаба.
	Карп въздъхна, издувайки бузите си.
	— Лошите са наказани, добрият е на свобода — защо не се чувствам както трябва?
	Тя обгърна с ръка рамото му и го притегли съм себе си.
	— Защото — каза тя — ти си по природа честен човек и вярваш в системата, а аз съм по природа мошеничка и вярвам в системата, само когато тя проработи така, както аз искам. Аз вярвам в себе си. Как беше онова на Дайлън? _За да живееш извън закона, трябва да си честен…_ Какъвто и да е смисълът на тези думи, това е Марлийн.
	Карп каза, като Богард:
	— Не бъди глупава и не си търси белята.
	Марлийн се засмя.
	— Да, знам. Обърни внимание, че Боги не се ожени за Мери Астор. Някой ден ще сгазя лука. Защо всъщност сме се оженили?
	Карп се наклони към нея.
	— Защото ти знаеше, че все някога ще ти потрябва добър адвокат.
