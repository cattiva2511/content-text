D>
	Посвещавам на децата от миналата война, на техните лишения и съвсем не детски страдания. Посвещавам на днешните възрастни, които не са се отучили да живеят с истините от военното детство. Нека винаги искрят и не угасват в паметта ни онези възвишени норми и безсмъртни примери. Защото възрастните са просто някогашните деца.
@	Авторът
D$


>
	{img:stud.png}
	Сега, когато минаха толкова години от онова щастливо и горчиво време, когато си припомням началните ми класове и любимата ни учителка, скъпата Анна Николаевна, мога със сигурност да кажа, че тя обичаше да се отплесва.
	Случваше се посред час неочаквано да подпре с юмрук острата си брадичка, погледът й да се замъгли, да се зарее някъде през нас, сякаш зад гърбовете ни и дори зад училищната стена виждаше нещо много хубаво и ведро, за нас, разбира се, непонятно, ала за нея съвсем ясно; очите й се замъгляваха дори когато някой от нас тъпчеше пред черната дъска, трошеше тебешира, пъшкаше, подсмърчаше и въпросително извръщаше очи към класа, сякаш търсеше помощ, молеше да му подхвърлим спасителната сламка, за която да се улови — и тогава неочаквано класната ни странно притихваше, погледът й се смекчаваше, тя забравяше изпитвания край дъската, забравяше и нас, своите ученици, и тихо, сякаш на себе си и за самата себе си, изричаше някоя истина, която все пак имаше съвсем пряко отношение към нас.
	— Естествено — казваше тя например, — не ще мога да ви науча на рисуване или на музика. Но който си има дар божи — веднага се успокояваше тя, и нас също, — ще се пробуди от този дар и ще остане завинаги буден.
	Или цялата поруменяла, си мърмореше под нос, пак без да се обръща към никого, нещо от тоя род:
	— Ако някой си въобразява, че може да пропусне само един раздел от математиката, а сетне да продължи нататък, жестоко се лъже. В учението не бива да се самозалъгваш. Учителя можеш и ще го излъжеш, но виж себе си — в никакъв случай.
	Дали защото Анна Николаевна не се обръщаше конкретно към никого от нас, или защото разговаряше сама със себе си, като възрастен с възрастен, и само последният глупак няма да разбере колко по-интересни са ти разговорите на възрастните от учителските и родителските нравоучения — дали всичко това взето заедно ни въздействаше, защото Анна Николаевна имаше пълководчески ум, а всеки знае, че добрият пълководец няма да превземе крепостта, ако атакува само фронтално — с една дума, отстъпленията на Анна Николаевна, генералските й маневри, ненадейните й разсъдителни изказвания се оказаха, за мое учудване, най-важните уроци.
	Всъщност почти не помня как ни е учила на аритметика, руски, география, защото сигурно това учение се е превърнало в знания за мен. Но жизнените норми, за които си приказваше, оставаха задълго, ако не завинаги.
	Може би за да ни внуши самоуважение, или пък преследвайки по-проста, но необходима цел — да ни накара да бъдем по-старателни, Анна Николаевна повтаряше сегиз-тогиз една важна истина.
	— Я гледай — казваше тя, — още малко и ще получат свидетелство за начално образование.
	Ние се споглеждахме доволни. Я гледай, Вовка Крошкин ще получи първия документ в живота си. Аз също! И, разбира се, отличничката Нинка. Всеки от класа ни може да получи — как беше? — свидетелство за образование.
	По времето, когато учех, началното образование се зачиташе, след четвърти клас се издаваше специален документ и с него можеше да приключиш учението си. Всъщност за никого от нас не можеше да се каже подобно нещо, пък и Анна Николаевна поясняваше, че трябва да завършим поне седми клас, но все пак такъв документ се издаваше и по този начин ни признаваха за съвсем грамотни хора.
	— Вижте колцина от възрастните имат само начално образование — говореше Анна Николаевна, — попитайте вкъщи майките и бабите си кой е завършил само начално училище и след това добре си помислете.
	Ние мислехме, питахме вкъщи и тихичко ахвахме: излизаше, че още малко и ще настигнем мнозина от своите близки. Ако не по ръст, знания или ум, то по образование ставахме почти равни с обичани и уважавани хора.
	— Гледай ти — въздишаше Анна Николаевна, — само година и два месеца! И те ще получат образование!
	На кого се оплакваше тя? На нас? На себе си? Кой знае. Но в тези вълнения имаше нещо голямо, сериозно и тревожно…


>
	Веднага след пролетната ваканция в трети клас, сиреч, една година и два месеца преди да стана човек с начално образование, получих купони за допълнителна храна.
	Беше вече четиридесет и пета година, нашите дънеха фрицовете на поразия. Почти всяка вечер Левитан обявяваше по радиото нов салют и рано сутрин, в началото на неразтревожения от живота ден, в душата ми се преплитаха две огнени мълнии — предчувствието за радост и тревогата за татко. Целият се напрягах, бях като на тръни и суеверно отпъждах убийствено тягостната мисъл, че може да загубя татко в навечерието на сигурното щастие.
	Именно тогава, а по-точно първия ден след пролетната ваканция, Анна Николаевна ми даде купони за допълнителна храна. След часовете, обясни ми тя, трябва да ходя в стол номер осем и там да обядвам.
	Безплатни купони за допълнителна храна ни даваха поред — не стигаха за всички наведнъж — и аз бях чувал вече за осми стол.
	Пък и всъщност кой ли не го знаеше — мрачната сграда, пристройка на бивш манастир. От топлината, която се процеждаше през пролуките на неуплътнените прозорци, стъклата на осми стол не бяха заледени, а покрити с възлеста грапава кора. Като сив перчем висеше над вратата скреж и когато минавах покрай осми стол, винаги ми се струваше, че вътре е някакъв топъл оазис, може би с фикуси по ъглите на огромната зала и дори може би два или три щастливи врабеца, успели да се вмъкнат през отдушника, подхвръкват също като на пазара, цвъркат си по красивите полилеи, а когато наберат кураж, кацат и по фикусите.
	Такъв си го представях осми стол, докато само минавах, но не бях влизал в него. Пък и какво ли значение имат сега тези представи, може да попита някой?
	Ще обясня.
	Макар че живеехме в тилов град, макар че мама и баба се мъчеха пряко сили да не ме оставят да гладувам, усещането за глад ме спохождаше много пъти на ден. Преди лягане мама ме караше не често, но все пак редовно, да сваля фланелката и да си събера плешките. С присмехулна усмивка покорно изпълнявах молбата й, мама дълбоко въздъхваше, а някой път дори се разплакваше, но когато исках да ми обясни защо, тя ми повтаряше, че само на много мършавите хора плешките се събират, пък и ребрата ми се броят и изобщо съм малокръвен.
	Аз се смеех. Какво ти малокръвие, нали самата дума означава, че кръвта ти трябва да е малко, а аз си имах достатъчно, например, когато настъпих една счупена бутилка през лятото, кръвта ми шуртеше като чешма, всичко това са глупости, мамини тревоги и ако трябва да се говори за моите недостатъци, аз бих могъл да си призная, че ушите ми не са много-много в ред. Освен околните звуци често чувах слабо пищене, главата ми олекваше и дори сякаш по-бързо мислех — ама си мълчах, нищо не казвах на мама, защото току-виж ми измисли още някоя глупава болест, например малоушие, ха-ха-ха!
	Краставици на търкалета!
	Най-важното е, че не ме напускаше усещането за глад. Уж вечерта се наям, а все ми се привижда нещо по-вкусничко — дебел салам с кръгли сланинки или още по-лошо — тъничък резен шунка, оросен с апетитни капчици, или пирог, ухаещ на зрели ябълки. Е, ненапразно си има поговорка за лакомите очи. Може би очите изобщо си имат някакво такова нахалство — коремът е сит, а те продължават да ламтят.
	С една дума, уж здравата се наядеш, а мине ли час и нещо, вече почва да те човърка под лъжичката — страшна работа. И пак ти се ще да плюскаш. А когато човек е гладен, фантазията му почва да работи. Ту някое чудесно ястие ще измисли, дето през живота си не го е виждал, освен във филма „Веселите момчета“, например, печено прасенце на тепсия. Или нещо друго от тоя род. И различните места, където може да се наяде, като осми стол, също би си ги представил в най-приятен вид.
	Всеки знае, че ситостта и топлината са неща, които доста се допълват. Затова си представях фикусите и врабците. Представях си още и миризмата на любимата ми грахова супа.


>
	Действителността обаче не потвърди очакванията ми.
	Вратата, пареща от скреж, ме удари в гърба, избута ме напред и аз тутакси се озовах в края на една опашка. Тази опашка водеше не до мястото, където се раздаваше храната, а до прозорчето на гардероба, от което като кукувичка на кухненски часовник се показваше мършава лелка с черни и, както ми се стори, опасни очи. Веднага зърнах тези очи — бяха огромни, заемаха кажи-речи половината лице и при слабата светлина на мъждивата електрическа лампа, примесена с отблясъци на дневната светлина от заледеното прозорче, святкаха студено и злобно.
	Столът бе за всички училища в града и, то се знае, че опашката беше от деца, момчета и момичета, притихнали на непознатото място, тутакси станали необичайно учтиви и послушни.
	— Здравей, лельо Груша — обаждаше се с различни гласове опашката. Така научих името на жената от гардероба и я поздравих учтиво като всички, наричайки я леля Груша.
	Тя дори не ми кимна, стрелна ме с блестящите си гарванови очи, подхвърли ми на преградката ламаринено номерче, което издрънка, и аз влязох в залата. С представите ми съвпадаше само големината на помещението и врабците. Те бяха накацали не по фикуси, а по железния корниз точно под тавана и не цвъркаха оживено като своите събратя край купчинките тор на пазара, а бяха мълчаливи и скромни.
	Стената в далечния край на стола бе прорязана от дълъг отвор, в който се мяркаха бели престилки, но пътят до него бе затворен с дървена преграда, висока до кръста, боядисана като целия стол в блед сивозеленикав цвят. За да мина отвъд преградата трябваше да отида при една начервосана лелка, седнала на столче до шперплатово сандъче с отверстия, тя вземаше купончетата, разглеждаше ги внимателно и ги пускаше в отверстията като в пощенска кутия. На тяхно място даваше алуминиеви номерца с цифри, които пък се сменяха за първо, второ и трето, но яденето беше различно, може би в зависимост от купончетата.
	Наредих чиниите върху подноса и си избрах свободно място на маса за четирима. Трите стола бяха вече заети: на единия седеше слабичко момиче с конско лице, вероятно пионерка от шести клас, а на другите два — момчета, по-големи от мене, но по-малки от пионерката. Те изглеждаха загладени и червендалести, но аз веднага разбрах, че са зачервени, защото се надпреварват кой по-напред ще изяде порцията си. Момчетата често се поглеждаха, шумно мляскаха, но мълчаха, дума не обелваха — състезанието се водеше мълчаливо, сякаш теглеха въже и тихо сумтяха: кой кого ще надвие. Може би съм ги погледнал твърде внимателно и прекалено замислено, изразявайки съмнение за умственото им състояние, тъй като едното от тях вдигна очи от кюфтетата и изломоти неясно, понеже устата му бе препълнена:
	— Лапай, докато не съм ти ударил един по тиквата!
	Реших да не споря и започнах да ям, като от време на време поглеждах състезателите.
	Не, кой каквото ще да казва, ама това ядене можеше да се нарече само така — допълнителна храна. В никакъв случай не основна! От киселата зелева супа ми изтръпнаха зъбите, второто беше овесена каша с жълта локвица разтопено масло, а овесена каша не обичах още отпреди войната. Виж, само третото ме зарадва — чаша хубаво студено мляко. Доядох ръженото крайче с млякото. Впрочем всичко си изядох, така трябваше, дори ако яденето, което даваха, не беше вкусно. През целия ми съзнателен живот баба и мама упорито ме поучаваха винаги всичко да изяждам до трошица.
	Довърших обяда сам, когато пионерката и момчетата си бяха отишли. Все пак на тръгване победителят болезнено ме удари по остриганата глава, така че изпих млякото не само с ръжения хляб, но и с горчивата обида, заседнала на гърлото ми.
	Всъщност преди това се случи нещо, което не можах да разбера, проумях го чак на другия ден. След като победи съперника си, загладеното момче направи хлебно топче, остави го до ръба на масата и се поотмести. Двамата приятели вдигнаха глави и погледнаха нагоре, в същия миг като по мълчалива команда право на масата долетя един врабец. Грабна хлебното топче и тутакси изчезна.
	— Има` късмет — дрезгаво каза шампионът.
	— И то какъв — потвърди победеният.
	Шампионът нави на руло хлебна коричка.
	— Да я оставя ли? — попита приятеля си.
	— На чакалите? — възмути се той. — Дай я по-добре на врабците!
	Шампионът сложи коричката, но врабецът, който веднага долетя, не успя да я вдигне. Междувременно победеният бе вече станал.
	— Е добре! — изправи се и шампионът. — Няма да се зяносва я! — и напъха коричката в устата си.
	Бузата му се изду и с такава разкривена мутра той мина покрай мен и ме перна по главата.
	Престанах да се озъртам. Като се давех и гледах само в чашата, доядох ръжения хляб и отидох с номерчето при леля Груша.
	Не ми се услади много допълнителната храна.


>
	В училищата се учеше на три смени и затова осми стол гъмжеше от деца от сутрин до късна вечер. На другия ден се възползвах от това: веднага след часовете имаше голяма опашка, пък и не ми се искаше да срещам вчерашните загладени момчета.
	Ама че гадове! Припомнях си как се състезаваха кой пръв ще изяде обяда, мъчех се да си представя сходните им лица, но освен еднаквата загладеност, нищо друго не можах да си спомня.
	И така — разходих се, поскитах из улиците и когато вече съвсем огладнях, прекрачих прага на стола. При леля Груша нямаше народ, тя скучаеше на прозорчето на гардероба, а щом започнах да разкопчавам палтото, каза:
	— Не се събличай, днес е студено!
	Вероятно на лицето ми се е изписало недоверие или може би просто недоумение — никога през живота си не бях ял облечен със зимно палто — защото тя се усмихна:
	— Не бой се! Ние разрешаваме, когато е студено.
	Все пак за по-сигурно свалих ушанката и влязох в залата.
	В стола бе настъпило онова сънливо затишие, когато тълпата от гладници се бе оттеглила, а готвачите естествено бяха яли преди наплива, за да не са раздразнителни, а добри, ето защо залата бе сякаш потънала в дрямка. Не, никой не спеше, не лепнеха за сън очите на готвачките при гишето за храна, пък и начервосаната лелка седеше до сандъчето някак напрегната като настръхнала котка, изглежда, не бе се отпуснала още след детската опашка, но напрежението й бе само така, по навик, без да има нужда, всеки миг и тя щеше да притихне и замърка спокойно.
	Разбира се, столът не предразполагаше към дрямка. Нали за да задремеш, трябва освен да си сит, и да ти е топло, дори задушно, а тук беше студено като в ледник. Изглежда дървата са стигнали само за готвене, но не и за отопление на студената манастирска пристройка. Въпреки това в стола цареше някаква дрямка — бе тихо, само тук-таме почукваха лъжиците на малцината хранещи се, от гишето за храна бавно и неохотно се носеше бяла апетитна пара, начервосаната лелка, когато отидох с купончето при нея, смешно изкриви очи и провлечено, шумно се прозя.
	Получих яденето и седнах до една празна маса. Трудно ми беше да се храня облечен, дебелите ватени ръкави току напираха да влязат в чинията и за да седя по-удобно, подложих си чантата. Сега беше друго! Чиниите вече не стърчаха пред носа ми, а се озоваха малко по-ниско, всъщност аз бях по-нависоко и работата се оправи.
	Само че яденето днес се оказа по-лошо от вчерашното. За първо имаше овесена супа. Колкото и да бях гладен, колкото и да мразех овесената каша, за мен бе непосилен подвиг да се справя със супата. Спомнях си строгите лица на баба и на мама, когато ми втълпяваха да спазвам задължителните норми за хранене, и гълтах горещата течност с ужасно насилие над себе си. Все пак авторитетът на женската строгост е голям! Въпреки че бях свободен тук, в отдалечения от къщи стол, въпреки че стените и разстоянието ме скриваха от очите на мама и на баба, не ми беше лесно да престъпя тези норми. С голям зор изкусах две трети от супата и като въздъхнах тежко и завъртях глава, сякаш приключих някакъв мълчалив спор, оставих лъжицата. Заех се с кюфтето.
	Кога е седнало срещу мен, дори не забелязах. Изникна съвсем безшумно. Вчерашният врабец вдигна много по-голям шум, когато долетя на масата. А това момче се бе появило като привидение. И се вторачи в чинията с недоядената супа.
	Отначало това не ми направи впечатление — тихото му появяване ме беше поразило. И освен това — видът му.
	Момчето имаше жълто, почти мъртвешко лице, а на челото, точно над носа, ясно изпъкваше синя жилка. И очите му бяха жълти, но може би само така ми се струваше, защото лицето му беше такова. Във всеки случай те горяха. Някакъв страшен пламък светеше в тях. Вероятно лудите имат такива очи. Отначало всъщност така си помислих: това момче не е много в ред. Или е болно от някаква незнайна болест, за която никога не съм чувал.
	И освен това хвърляше странни погледи. Чак сърцето ми се обърна, усетих кръвта да бие в слепоочията ми. Момчето ме гледаше право в очите, после тутакси свеждаше поглед към чинията и бързо-бързо го местеше: ту към мен, ту към чинията, ту към мен, ту към чинията. Сякаш ме питаше нещо. Но аз не можех да го разбера. Не разбирах въпросите му.
	Тогава то прошепна:
	— Може ли да я доям?
	Шепотът му прозвуча по-високо от най-гръмкия вик. Дори не разбрах веднага. За какво говори? Какво ме пита? Може ли да дояде?
	Бях поразен, целият се свих, тръпки ме побиха. Вкъщи постоянно ми повтаряха всичко да си изяждам, мама ми измисляше разни малокръвия и аз, доколкото можех, се стараех да бъда изпълнителен, но дори при най-голямото ми старание невинаги успявах, макар да знаех, че скоро пак ще ме зачовърка под лъжичката. И ето че, видяло недоядената отвратителна супа, момчето иска да я изяде — да я изяде!
	Дълго и напрегнато подбирах думите, които трябваше да кажа, и то разбра мълчанието ми по свой начин, навярно, че ми се свиди или че ще я доям. Лицето му — челото и бузите — се покри с неравни червени петна. Тогава осъзнах, че още миг и аз ще се окажа свиня, най-голямата свиня. И само защото не мога да намеря думи.
	Бързо кимнах. После още два-три пъти, но момчето не ме видя. Грабна лъжицата и бързо, за един миг, изсърба овесената супа.
	След като кимнах, момчето вече не вдигна очи към мен. Нито веднъж. Бързо изяде супата и все така със сведени очи стана от масата. Проследих го с поглед. То отиде в другия край на стола и чак там се обърна. Не погледна към мен, явно вече не го интересувах. Взе да наблюдава залата, като внимателно разучаваше една след друга масите с хранещи се. В ъгъла до него стоеше около седемгодишно момиченце.
	Доядох кюфтето, изпих чая и се свлякох от чантата. Тръгнах полека към изхода, като нарочно забавях крачите си, и крадешком, за да не ме забележи, разглеждах момчето. То беше добре, спретнато облечено, в сиво палто с черна яка от кучешка кожа, знаех, че такива палта се дават в универмага с бележка, а и момиченцето беше със същото палто, само че естествено по-малък номер, и аз си помислих, че може би тези деца са от някое сиропиталище — нали там ги обличат в еднакви дрехи, като униформени.
	Когато наближих момчето и сестра му — кое момче по наше време можеше да стои с момиче, ако не му е сестра? — тя бързо като мишка се стрелна към една маса до прозореца.
	Там седеше голямо момиче, мършаво и бледо като хартия. То кимаше с глава на малката. И когато тя дотича, предложи й половин кюфте и картофено пюре. Забавих се на вратата и видях, че момичето й даде и хляб. Малката шепнеше нещо, а момичето й говореше някакви думи, които не чувах, но бяха добри — от пръв поглед личеше, че са добри, защото човек, когато говори добри думи, кима в такт с тях.
	И тогава разбрах.
	Ето за какви чакали приказваха вчерашните загладени момчета!


>
	Вървях към къщи и непрекъснато си мислех: дали бих могъл да постъпя като тези деца? Че нали е срамно. Може би и отвратително — да ядеш остатъците на другите. При това да просиш…
	Не, сигурно момчето и сестричката му не са от сиропиталище, защото там ги хранят добре, а те… Колко ли трябва да са гладни, че да се увъртат около тоя-оня в стола, да им ядат остатъците, да ближат чуждите чинии?
	В детството си хората не страдат от реторика. И въпросът колко дни трябва да гладуваш, та да започнеш да просиш в стола, не бе за мен само празен въпрос. Реших, че може да се издържи два дни. Да, два дни. На третия, колкото и да си стеснителен, ще дойдеш, ще се примолиш, ще запросиш.
	И все пак не можех да си представя такъв срам. За всекиго е ясно, че хей така, без нужда, един нормален човек няма да тръгне по просия. Но очите на момчето горяха с безумен пламък. Може би все пак е болно, питах се аз.
	Ами сестричката му? И тя ли е болна?
	За всеки случай още от вечерта взех от бюфета един комат хляб, старателно го загънах във вестник и го прибрах в чантата.


>
	На другия ден ни пуснаха след четвъртия час. Петия имахме физкултура, но Анна Николаевна беше болна от ангина и бе изкарала часовете с температура. А за физкултурата трябваше да излезем на двора и да правим най-различни упражнения. И по-рано се е случвало да боледува, но може би тогава се е чувствала по-добре, защото заменяше физкултурата с някой друг предмет, например, с въпросната аритметика, даваше ни задачи, а тя се загръщаше в шала, цялата настръхнала, и така сгушена в него, казваше по някоя мъдрост в края на часа. Да речем: от повече глава не боли. С други думи, физкултурата не може да се сравнява с аритметиката, където всяко повторение е само от полза.
	Но този път тя бе съвсем отпаднала, нямаше сили да говори, така че след звънеца за петия час вместо нея в класа ни влезе Фаина Василиевна, директорката. Застана на вратата и като снижи глас, каза да си приберем нещата бързо и тихо и да си ходим, защото Анна Николаевна има температура.
	Хукнах към стола и там заварих същинско стълпотворение. Като змия се виеше опашка към леля Груша, но мнозина не се събличаха, отиваха направо при лелката до сандъчето, ядяха с палта, по масите нямаше свободни места и дори някои се хранеха прави, сместили чините в ъгълчето на някоя заета маса или на широкия перваз на манастирския прозорец.
	Най-много бяха децата от началните класове и аз разбрах, че са се събрали две или може би дори три смени. Малките, които бяха пуснати по-рано, втората смяна, която се хранеше естествено преди часовете, и по-нетърпеливите от третата. Искаше ми се да видя жълтоликия, затова тръгнах облечен направо към гишето за храна.
	Тежък е животът, когато си нисък. Изблъскват те, може по главата да те ударят, крак да ти подложат, ако много бързаш и злобно да те подиграят. Докато се редях при лелката до сандъчето, по-големи момчета започнаха да се провират напред и когато стигнеха до някое малко момче или момиче, направо ги пререждаха. Дори не се обръщаха тия нахалници и, разбира се, нищо не казваха за извинение. Така че малките трябваше да се съюзяват. Отначало пред мен имаше един червеноух малчуган и аз се хванах за коланчето на палтото му, за да не се навре някой между нас. Той само ми се усмихна, като поизвърна лице и показа един крив зъб. От своя страна малчуганът се държеше за момиченцето пред него. Но когато наближихме касиерката, между мен и червеноухия се навря някакъв дангалак с голям гърбав нос. Така нагло се вклини помежду ни, сякаш не забеляза, че сме се хванали. Веднага му измислих прякора „Носа“.
	— Е-е! — тихо възкликнах аз, а на ум добавих: „Нос“!
	Дангалакът се обърна.
	— Я кротувай — изсъска той и ме лъхна такава смрад на тютюн, че се подчиних. А дангалакът повика с ръка и пусна пред себе си още четири-пет момчета, не по-малко.
	Те воняха като обществена пушалня, викаха, псуваха, но при това, разбира се, понижаваха глас, блъскаха се и изобщо макар всеки поотделно да не изглеждаше опасен, всички за едно представляваха някаква груба зла сила, с която дори възрастните биха предпочели да си нямат работа.
	Тези хъшлаци нахвърляха чантите си до стената и никой от тях не се обърна дори веднъж да нагледа своето имущество.
	Не завиждах на такива банди, тогава ги имаше много, кажи-речи във всеки двор или клас — в тях царяха несправедливи закони, злоба и безчестие. Те закачаха не само другите, можеха направо да пребият от бой и някого от своите, пък и всяка банда си имаше своята „шестица“, момче, което се смяташе нещо като охрана на най-силния. Но бандите си имаха и привилегии. Нямаха страх от възрастните. От нищо не трепереха, когато бяха заедно. Не се страхуваха за чантите си и можеха просто да ги нахвърлят на камара. А аз и това не можех да сторя. Бях сам в стола и здраво стисках чантата, като си мислех как ще нося и подноса с яденето.
	Разбира се, направих го несръчно, супата, този път любимата ми грахова чорба, се разля наполовина, а и останалото едва отнесох — добре че имах късмет да си намеря място. Най-после се настаних, недалеч от мен шумяха момчетата от бандата — те бяха заели цяла маса, но за двама не беше стигнало място и те се хранеха прави, като за всяка лъжица се навеждаха и разсмиваха другите.
	Случих удобно място, в ъгъла, пък и този път седнах не на чантата, а на крака си — бях с дебели валенки и затова пред очите ми се откри целият стол като на длан.
	Каква гледка само! Дори се позасмях, никога не бях виждал подобно нещо — опашката към начервосаната лелка лъкатушеше между масите и свършваше при гардероба, където пак се появяваше на прозорчето си като кукувичка чернооката леля Груша.
	А какъв шум! Такава глъчка можеше да има само на гарата. Всеки миг влакът ще потегли, а някои пътници не са се качили, пък и няма места и всички се блъскат и надвикват, но нищо не могат да сторят. В осми стол също се блъскаха и надвикваха. На гишето за храна подрънкваха металните чинии. Почукваха лъжиците на хранещите се. Момчета и момичета на различна възраст и с различно облекло ставаха, сядаха, сновяха между масите, говореха, смееха се, подвикваха, носеха подноси с храна и ги връщаха обратно с вече празни чинии. Трудно бе да открия жълтоликия в тази блъсканица. Пък и дали бе дошъл днес? Защото можеше и да не дойде. Или да дойде по-късно.
	Сърбах чорбата и внимателно оглеждах залата. По едно време видях как един хлапак се спусна към русоляво момиченце с поднос в ръцете и грабна хляба му. Момиченцето уплашено извика и едва не изтърва подноса, а момчетата от бандата се разкикотиха.
	— Браво, чакалче! — провикна се дангалакът.
	— Чакалите! — чу се писък до ухото ми.
	Обърнах се. На моята маса седяха едно момиче и две момчета, всички по-малки от мен. Те припряно ядяха, като се давеха и прикриваха чиниите със свободната си ръка, сякаш всеки миг някой щеше да им ги отнеме.
	— Второто няма да ви вземат — помъчих се да ги успокоя. — А супата още по-малко!
	Опитах се да се усмихна, а луничавото и щърбаво момиче, доста бъбриво, изфъфли през картофеното пюре:
	— Ще го вземат и още как!
	— Направо с чинията? — учудих се аз.
	— Направо с чинията! Един път видях — обясни то, като преглътна — как едно момче грабна кюфте направо от чинията и веднага го изяде! Дори не побягна!
	Малчуганите на нашата маса още по-усилено засърбаха с лъжиците.
	— Най-важното е — обясняваше луничавата — по-бързо да си изядеш супата.
	— Защо? — не разбрах аз.
	— Ами тогава ще ти остане само една чиния. По-лесно е да опазиш една.
	Докато момичето говореше, малчуганите поспираха да ядат, сякаш запаметяваха урока на мъдра учителка, но щом то млъкваше, започваха да лапат направо със светкавична бързина.
	Пак огледах залата. Най-сетне съзрях жълтоликия. Имаше вид на ловец. Стоеше някак напрегнато.
	А щърбавата не млъкваше. Стигнала бе до компота и, изглежда, вече не се страхуваше, че някой ще я ограби. Затова усилено продължаваше да бъбри.
	— Има, разбира се, и такива, които ти искат с добро — каза тя и отпи глътка от компота. — За чакалите правят и хайки. Нищо не помага. — Щърбавата клатеше крака, нямаше и помен от страха й. — Ама най-лошо си патят малките. И ние, момичетата. А ако си малко момиче, то изобщо…
	При тези нейни думи видях как жълтоликият ловко заобиколи близката маса, спусна се към друго момиченце с поднос и грабна хляба му.
	Онова, русолявото, беше премълчало, сигурно от страх, знаело е как да постъпи, но това писна като сирена. Изведнъж в стола настъпи тишина, всички се обърнаха към момиченцето и жълтоликия и сред тази тишина той уверено, мълчаливо и бързо изскочи от залата.
	— Ам-ма, какво става пак! — крясна начервосаната лелка, шумно затръшна дървената преграда към гишето за храна, скочи от високия стол и завика на гардеробиерката: — Груша, пак има кражби, какво седиш там!
	Момчетата на съседната маса се закикотиха, Груша и начервосаната се скараха, но всички бяха на страната на Груша: очевидно беше, че ако някой седи, това е касиерката, а гардеробиерката като кукувичка на часовник едва смогваше да се обърне.
	— Аз ли седя? — викна Груша.
	— Ами кой? — отговори начервосаната.
	— Я виж колко народ има при мен!
	— А при мен да не е по-малко? На тебе е наредено да гониш всички тия… — Тя позамълча, но не се сдържа и довърши: — Чакали!
	— Какви чакали са те?! — отчаяно възкликна Груша. — Гладни деца и толкоз!
	— Всички са гладни!
	Момиченцето, на което беше откраднат хлябът, отдавна се беше успокоило и ядеше вече второто, а Груша и касиерката продължаваха да се карат, и тогава сред опашката се чу ропот. Отначало мина тихо и неуверено из стола като полъх. После някой се провикна:
	— Стига приказки! Давайте кльопачката!
	И настъпи нещо невъобразимо!
	Дрезгави и пискливи, момчешки и момичешки гласове се сляха в един проточен, дълъг вик:
	— Кльо-па-чка! Кльо-па-чка!
	Чак ме достраша. Начервосаната лелка се заоглежда като сгащена котка, после съобрази нещо, взе някакво решение и бързо се върна на мястото си.
	От гишето за храна се подадоха жени с бели кърпи на главата.
	— Какво става? — попитаха те. — Пак ли?
	— Нищо! — високо, за да надвика гласовете, отговори начервосаната и започна да приема купончетата. Крясъкът утихна сякаш по команда и отново задрънчаха лъжици.
	Столът продължи да храни малките хора.
	— А момиченцето се казва Нюрка — заяви дангалакът, който ме беше предредил. — От нашия двор е!
	— Ъ-ъ-ъ! — избоботиха другите от бандата.
	— И на оня чакал трябва да му дадем урок — продължи той.
	Дори през ум не можеше да ми мине, че Носа се бори за справедливост. Просто бяха много и толкоз. А нима жълтоликият беше само със сестра си?
	Доядох всичко и изскочих след бандата на Носа. Дангалакът вече разговаряше с жълтоликия. Той стоеше сам пред момчетата, притиснат до оградата.
	— Не те ли е срам? — с престорен глас занарежда Носа. — На едно дете! На едно момиченце! Да отнемеш хляба!
	Останах поразен. Жълтоликият беше съвсем спокоен. Сякаш още малко и ще се прозее.
	— Ама ние — продължи да се перчи Носа, — ще ти дадем да разбереш! Ще те предадем на милицията, хулиган такъв.
	— Предайте ме — уморено завъртя глава момчето.
	— А-а, няма! — не се смути Носа. — Това ще бъде твърде просто. И твърде — той се обърна към бандата си — безболезнено.
	Приятелите му дангалаци се изкискаха. Те бяха наобиколили жълтоликия в полукръг. И чантите им пак бяха захвърлени на камара — да са свободни ръцете им за бой.
	Де да беше само за бой! Ами то за побой.
	И така, те стояха в полукръг и приличаха на глутница, хванала натясно плячката си. Ето кои са чакали, мина ми през ум, и в същия миг Носа удари жълтоликия в гърдите бавно и тромаво, сякаш да изпробва силите си. Жълтоликият не се помести, не вдигна ръка да се защити, не избегна удара.
	Носа го нападна още веднъж, след което отскочи настрани. Веднага разбрах, че е просто страхливец, не става за главатар на банда, не може да се бие.
	— Махни се! — предупреди го жълтоликият. — Да не стане по-лошо.
	Носа престорено се засмя. Имаше за какво. Жълтоликият беше един, а приятелите на дангалака шестима, с него седем души. И този един се заканва на седмината.
	Носа издебна момента и удари жълтоликия, като се целеше в брадата. И този път момчето не се отмести, не се защити. Прие удара с някакво необяснимо за мен смирение. Но смирението му трая само секунда, не повече. Момчето преглътна кръвта, а в следващия миг като опъната пружина подскочи към Носа и с две ръце се вкопчи за гушата му. Отначало боят се водеше в пълна тишина. Приятелите на дангалака се бяха оттеглили встрани, а той известно време удряше жълтоликия където му падне. Но му беше неудобно, нямаше пространство за размах и ударите не нанасяха никаква вреда на чакала, затова той остана вкопчен с мъртва хватка в гърлото на противника си, и аз видях как кокалчетата на пръстите му побеляха.
	— Хей! Вие! Помогнете! — задъхано викна Носа и шестимата му другари се втурнаха да бият жълтоликия откъм гърба, пак така неумело и не на място.
	Той не се мъчеше да избегне ударите им и сигурно доста щеше да си изпати, ако имаше работа с истински побойници. Но бандата на Носа можеше да си придава важност само в стола или на детско кино, можеше да псува и да пуши, но не я биваше да се бие и едно храбро момче й излезе на глава. Жълтоликият мълчаливо стискаше дангалака за гушата, който веднъж-дваж се изви, накрая се строполи, като повлече и противника си, и неочаквано зарита с крака — много странно, истински се загърчи, и изхърка с последни сили:
	— Пусни-и-и!
	Приятелите му сериозно се изплашиха, когато го видяха да рита конвулсивно, събраха се накуп и притихнаха. Жълтоликият лежеше върху противника си. С усилие, дори сякаш с болка разтвори пръсти. По гърлото на Носа се виждаха тъмни петънца — синини! Я виж ти! Жълтоликият се е бил не на шега. За малко да го удуши. И то тук, пред стола, посред бял ден, като на всичко отгоре Носа не беше сам, а с цяла тайфа помагачи!
	Не бях виждал подобно нещо — нито преди, нито по-късно.
	Жълтоликият стана, с усилие се вдигна и Носа. Неочаквано тоя дангалак се разплака, захъхри, вероятно се мъчеше да каже нещо, ала нищо не излизаше, и аз не можех да разбера дали се заканва, или се оплаква. Изглежда, само жълтоликият го разбра.
	— А ти какво си мислеше? — запита той спокойно, дори добродушно. — Можех и да те убия.
	Каза го без никаква заплаха, но бандата на Носа се втурна към чантите и всички изчезнаха яко дим.
	Носа остана сам. Изсекна се, обърса с ръкав гърбавия си нос, пооправи криво-ляво дрехите си, ала не можа да се съвземе. Пак се разрева, сега вече другояче, като виеше от яд, а не от болка.
	Взе чантата си и когато се изравни с мен, ритна моята.
	Защо? Дали защото бях станал свидетел на боя? Но нали мнозина го видяха. До входа на стола се беше насъбрала цяла тълпа. Само че никой не посмя да се приближи.
	Аз бях най-близо.
	Щом боят свърши, всички се разотидоха. Останах само аз. И разбира се, жълтоликият. Той се върна до оградата, където бе стоял преди боя, и пак се подпря. Изразът на лицето му бе такъв, сякаш не бе имало нищо. Това се казва воля, браво, възхитих се аз.
	Две различни чувства се бореха в мен — възхищение и отвращение.
	Жълтоликият бе почти на една възраст с Носа, но по-нисък, и неговата отчаяна смелост не можеше да не ме възхити.
	Обаче той отне хляба на онова момиченце в стола. На едно малко момиченце, същото като сестра му. Какво значеше това? И какво друго освен отвращение можеше да предизвика, какви чувства?
	Бях му приготвил парче хляб, щом като е толкова гладен, и исках да му го дам, но така се развиха събитията… Не знаех какво да правя.
	Жълтоликият продължаваше да стои до оградата, подпрян, с притворени очи. Имах чувството, че нищо не вижда. И дори не диша.
	По едно време падна. Не изведнъж, не като подкосен, а подбели очи и се свлече по оградата.
	Отпусна се неудобно в снега, а главата му клюмна назад.
	И таз добра, изкарах си акъла! Първата мисъл, която ми мина, бе, че Носа си е послужил с някаква подлост. Може би, казах си аз, докато се биха го е наръгал с шило в корема — хулиганите по онова време много обичаха да ходят с шило или наточена рашпила, или пък с някакво друго остро желязо, никой нищо не можеше да им каже, нали не беше хладно оръжие. Помислих, че Носа е намушкал жълтоликия, и той в началото е търпял, а сега вече се строполи, загубил сили.
	Изтичах при него, раздрусах го за яката, друго не посмях да направя и като захвърлих чантата, хукнах към стола.
	{img:jultolikia.png}
	В преддверието имаше по-малко деца, но все пак бяха много, и аз закрещях, прекъсвайки шума, обръщайки се към единствената, която познавах, и то само по име, без да се надявам, че ще помогне — много черни и зли бяха очите й — но все пак крещях, защото трябваше да направим нещо, за да спасим жълтоликия.
	— Лельо Груша! — крещях колкото ми глас държи, като сам не се чувах от страх. — Там едно момче падна. Чакалът! Умира-а-а!
	— Едно такова с жълто лице ли? — викна леля Груша.
	— Биха се там — продължих да крещя — и после той падна!
	Но леля Груша забърбори някакви безсмислици.
	— Чай трябва — каза тя, като изскочи от кафеза си, — сладък чай! — После се втурна в залата към гишето за храна и извика: — Дайте сладък чай, момичета! По-бързо!
	— Пак ли? — попита начервосаната лелка.
	— Пак! — отговори Груша.
	И бързо заситни обратно през залата, всички й правеха път, по-точно на канчето, от което се вдигаше пара и което леля Груша носеше с протегната ръка.
	Изскочих пръв на улицата. Жълтоликият седеше в същата неудобна поза, с отметната глава.
	— Я подръж, момче — каза леля Груша и ми подаде канчето с чая. После грабна шепа сняг и взе да разтрива слепоочията на жълтоликия. — Ох, божичко — занарежда тя, — ох, божичко, какво става, а?
	Видях я на дневна светлина и останах поразен: как може да се излъже човек. Тя нямаше нищо общо с жената, която се подаваше като кукувичка на прозорчето си. Лицето й съвсем не беше зло, а уморено, може би с белези от някаква болест, и тъмните сенки под очите стигаха чак до средата на бузите. Пък и очите й бяха съвсем други. Не като въглени и страшни, а кадифени и тъжни.
	— Какво е това, божичко! — повтаряше тя и сръчно разтриваше слепоочията на жълтоликия. — Какво ли не прави с нас гладът?
	Жълтоликият въздъхна, отвори очи, видя ме и отпаднало произнесе:
	— А! Ти ли си!
	— Пийни си чаец! — обади се леля Груша.
	И му помогна да стане. Като се държеше с една ръка за оградата, той пое с другата канчето и засърба горещия чай. Краката му трепереха. Просто виждах как се тресат коленете му.
	Но как успя да победи, зачудих се аз. Нали току-що за малко не удуши Носа пред очите ми, а сега едва се крепи на краката си. Възможно ли е това?
	Той допи чая, през жълтината на бузите му избиха неравни червени петна.
	— Благодаря! — въздъхна той и седна направо на снега.
	— Я признай сега — каза леля Груша, — от колко дни не си ял?
	Момчето тъжно се усмихна.
	— Ами вчера той ме нагости.
	— А днес — попита Груша, — оня хляб ли?
	— Имам гладна сестричка.
	— Добре, а нормално? От колко дни не си ял нормално?
	— От пет — отговори жълтоликият.


>
	— Какво ти стана одеве? — запитах Вадка. Вече знаех името на жълтоликия. — До оградата?
	— Ами нещо. Сигурно припадък! Но не мога да свикна. Нали, Маря?
	Вървяхме тримата: Вадка, сестричката му, която официално и смешно той наричаше Маря, и аз. Маша дояждаше откраднатото парче хляб, а Вадка — крайшника, който аз бях донесъл.
	— Не трябваше да го ям — каза Вадка. — Още повече огладнях.
	— Ъхъ — съгласи се Маря. — Като не ядеш, на третия ден ти олеква.
	— Това не се отнася за теб — прекъсна я Вадка, — ти трябва да ядеш, защото още растеш.
	— Е, ти сигурно вече си пораснал! — промърмори като възрастна Маря.
	Вървяхме по улиците и аз си мислех, че се мотаем просто без цел, или отиваме към дома на Вадка и Маря, но по едно време стигнахме до централната поща.
	Вадик смело отвори вратата, влезе в голямото помещение и седна до масата.
	— Давай — нареди той на Маря.
	Момиченцето отвори чантата си, извади първокласна тетрадка и откъсна един лист.
	— Ти ще пишеш — строго каза Вадка на сестричката си, — мама обича твоя почерк.
	Изглежда, Машка невинаги противоречеше на брат си. Тя взе пощенската перодръжка, натопи перото в мастилницата и изплезила език, старателно изписа с едри букви първия ред.
	— Скъпа мамичко! — продиктува Вадка.
	— Написах го вече — съобщи Маря.
	— При нас всичко е наред — замислено продължи той. — Вадик получи три петици. По математика, руски и география. А пък аз изобщо имам само петици. Вчера бяхме на гости у леля Рая, тя ни нагости до пръсване с пача.
	— А как се пише „до пръсване“? — попита Маря. — Заедно или отделно?
	— Няма значение — каза Вадка, — важното е да е пача.
	Разбрах, че лъжат. За пачата и гостуването знаех със сигурност, че лъжат, но май и за петиците?
	— Защо лъжеш? — попитах Вадка.
	— Така — ядно отговори той, — защото не бива да я тревожим. — И помълча. — Ако й бяхме писали истината — поклати глава, — а, Маря?
	Тя вдигна очи и се усмихна като възрастна. Попита:
	— Дето загубих купоните ли? И парите?
	Ето каква била работата! Значи живеят без купони и без пари, но това е просто немислимо през войната! Мама и баба разказваха вкъщи как една жена умряла от глад, а друга така се разболяла, че все едно вече е умряла — и всичко заради проклетите купони, защото ги загубили или зли бандити им ги откраднали.
	Но какво ще говоря за другите! Нима можех да забравя как ни ограбиха, откраднаха татковите костюми от дрешника, останаха само празни закачалки самотно да потропват, а заедно с костюмите взеха и купоните, и как изкарахме месеца, един господ знае.
	— А нямате ли роднини? — попитах аз.
	— Ние сме евакуирани — отговори Маря.
	— Тогава познати — възкликнах аз.
	Вадка помръкна, сведе глава и дълбоко се замисли за нещо, а Маря отговори и за двамата:
	— Страх ни е, че ще кажат на мама, а тя не бива да се тревожи.
	Новият ми приятел вдигна глава и на челото му видях бръчки като на старец.
	— Това ще я убие — добави той.


>
	Има хора, които приличат на магнит. Нищо особено не правят, а нещо те влече към тях.
	Вадка беше такъв магнит. Всъщност не би могло да се каже, че нищо не правеше. Крадеше в стола — малко ли беше това? Отне хляба на онова момиченце. Но честно казано, друго ме привличаше към него.
	Чувствах, че е някак съвсем различен от останалите ми познати. Дори в сравнение с възрастните. Какво толкова необикновено имаше в него?
	Какво? Не можех да си обясня. Нали децата, нямайки понятие за много неща, притежават развито вътрешно чувство. Усет. Може би и аз имах такъв усет.
	Вадка не беше ме поканил да тръгна с тях, пък и трябваше да се връщам у дома, да си науча уроците, но все пак вървях като намагнетизиран след него и сестра му. Те дори не разговаряха много с мен, обръщаха се само при необходимост, така че не можех да ги нарека твърде словоохотливи.
	През цялото време приказваха за майка си, изглежда, им доставяше удоволствие да мислят за нея. При това разговорът им започваше от някоя случайна дума, сякаш за миг се отвличаха в спомени, после усещаха, че са се отплеснали, и пак се връщаха на темата.
	— Ако продадем ютията, както заръча мама — неочаквано се засмя Маря, — до края на войната ще ходим неогладени.
	Вадка одобрително изгледа сестра си, усмихна й се в отговор и попита:
	— А какво толкова имаме да гладим?
	— Как какво? — възмути се Маря. — Мамината рокля, моята рокля, твоите панталони. Пък и колко ли ще получим на пазара за тази ютия?
	— Вярно — съгласи се Вадик. — А мама, когато се върне, ще види, че ютията си е цяла-целеничка. Чака я.
	Маря се усмихна, после неочаквано пребледня.
	— Какво ти е? — разтревожи се Вадик.
	— Чакай — прошепна тя, — сега ще ми мине.
	Вадик грабна шепа сняг и също като леля Груша разтърка слепоочията на Маря, но тя се отдръпна и каза:
	— Глупости! Аз не губя съзнание! Нали всеки ден ме храниш — беше се задъхала тежко. — Просто ми е трудно да бързам — обясни тя, — нека вървим по-бавно.
	Усещах се като пълен глупак. Може би за пръв път в живота си не знаех как да постъпя. Тъпо стоях до тези деца и гледах като теле. Те бяха самотни и в тежко положение, а аз не можех да им помогна. Ех, ако бях голям! Ако можеше изведнъж да стана самостоятелен човек! Щях да измисля нещо. Щях да им дам от моите купони, щях да направя всичко, каквото е необходимо при такива случаи.
	Но аз бях едно малко момче и не знаех повече от Вадка. А той беше и по-голям от мене. Както се разбра — с три години. Още година и два месеца му оставаше докато получи свидетелство за седми клас.
	Очите на Маря се проясниха, тя ме погледна и сякаш преценила нещо, каза неочаквано:
	— Но вашето градче си го бива! Хубаво градче! Не е като Минск, но пак е хубаво. Харесва ми.
	Искаше да ми достави удоволствие, да ми окаже внимание, като разговаря с мен, а в действителност излизаше, че аз съм се лепнал за тях и мълча.
	— Вие от Минск ли сте? — попитах.
	— Маря — укори сестра си справедливият Вадка, — че колко неща помниш от Минск?
	Тя отново се спря, изглежда този път от възмущение.
	— Всичко помня!
	Повървяхме известно време мълчаливо.
	— Спомням си, например — започна Маря, — че мама имаше червена рокля на точки и цялата беше мокра, защото ни заваля дъжд. Роклята направо лепнеше по нея. И мама ужасно се притесняваше, че взе да й прозира сутиенът.
	— Но кога е било това, кога? — намръщи се Вадка.
	— Ами тогава! — подразни го Маря. — През лятото!
	Бавно вървяхме по улицата, огряна от априлското слънце, от корнизите на покривите и прозорците висяха грапави висулки, слънцето блестеше право в очите и ни караше да примижаваме. По дърветата цвъркаха самотни врабци — войната и тях не бе пощадила, подгони веселото птиче племе, сякаш не можеше да търпи дори обикновената му, но жизнерадостна песен, подгони го със страшни люти студове — с очите си бях виждал замръзнали пухкави топчици на пътя — и с глад го подгони, каква храна, какви трошици можеше да останат за врабците, щом като хората се бореха за всяка троха хляб, и така изчезнаха, изгубиха се врабците от нашия град и тази пролет цвъркаха някак неуверено и боязливо, не се събираха на ята, а летяха повечето на двойки, сигурно за да споделят с другарче страданията и глада. Все пак ги имаше, бяха оцелели като хората и сега цвъркаха самотни и гладни, напомняха за себе си — а аз, глупакът му неден, се заплеснах, взех да си подсвирквам, отначало тихичко, под нос, сетне по-високо, а накрая съвсем се забравих и на най-високата нота спрях, обзет от срам и разкаяние.
	Грейна слънчице и аз се разписуках като врабец. Добре ми е, сит съм, а тези деца са гладни, ето на` Маря едва ходи, моли ни да вървим по-бавно. Какво да измисля?
	Неусетно бяхме стигнали при някакви бараки, съвсем черни отдалече — от тях долиташе миризма на карбол, на хлор и на още нещо болнично — и аз разбрах къде бяхме дошли. За тази болница се приказваше в града със суеверен страх, тихо, пази боже да не чуе дяволът да пипнеш случайно страшни тифусни въшки и да попаднеш в тези бараки, откъдето разбира се излизат, измъкват се само някои щастливци, но мнозина си тръгват, нагласени за последния си път.
	За първи път виждах тези бараки, макар да знаех къде горе-долу са построени; заобикалях отдалече не само болницата, но и тази част на града, в която се намираше.
	Ето, значи, в каква болница лежи майката на Вадик и Маря!
	Но те знаят ли? Съзнават ли къде е попаднала майка им? Разбират ли какво нещастие е това?…
	Пред гледката на тези бараки отстъпих крачка назад и Вадим забеляза това. Спря се и като помълча малко, каза:
	— Вие останете тук. Сам ще отнеса писмото.
	И тръгна към приемната, дълго се бави там, после дойде.
	На връщане вървеше някак прегърбен. Дори сякаш не ни виждаше.
	— Как е мама? — подвикна му Маря.
	Той вдигна глава, погледна ни.
	— Оправя се — отговори спокойно и уверено, сякаш другояче не можеше да бъде. Разбрах, че Вадим говореше едно, а мислеше за друго. — Заръча да те целуна — неочаквано каза той. Постоя секунда, после се наведе и целуна Маря. — А сега трябва да измислим нещо.
	Вадка стоеше и се поклащаше, сякаш го болеше зъб. Мълчеше и се поклащаше. Дори Маря не издържа:
	— Стига си се клатил де!
	— Слушай! — обърна се той към мене. — Имаш ли да ми дадеш някое яке? До пролетта, не бой се, ще ти го върна. — С всяка дума Вадка се въодушевяваше все повече, сигурно му беше хрумнала добра идея. — Разбираш ли — поясни той, — ще си продам палтото на пазара и криво-ляво ще изкараме до края на месеца. А после ще получим новите купони!
	Не знаех какво да отговоря. Имах ли яке? Имах. Но ако трябваше да отговоря честно, трябваше да си призная, че аз не разполагах с него. Трябваше да искам разрешение от мама. А тя щеше да се посъветва с баба. Следователно трябваше да искам разрешение от двете.
	А-а, така значи, прекъснах се сам. Лесно е, разбира се, на думи да съчувстваш. Но щом работата стигна до дела, тогава изведнъж започна да намираш най-различни трудности и обяснения.
	— Елате у дома! — казах решително на Вадка.


>
	Както и да ги увещавах, те отказаха да се качат у дома.
	— Ще почакаме тук — повтаряше Вадим, — тук ще почакаме.
	В края на краищата се разбрахме, всеки осъзна деликатното положение на другия. Аз така или иначе трябваше да покажа на кого исках да дам якето до пролетта. Но и Вадим изпитваше неудобство. Аз имах нужда от доказателства. А той не искаше да присъства на обясненията ми. Нали трябваше да разкажа и за стола.
	И така, съгласих се. Отстъпих. Само че помолих Вадик и Маря да застанат под нашите прозорци, за да има поне кого да покажа.
	Вкъщи заварих само баба.
	Хвърлих чантата до вратата и без да се събличам и да слушам упреците й, че пак съм станал голям хаймана, седнах както си бях с палто на стола до нея и възбудено й заразправях за чакалите от осми стол, за Вадим и сестричката му, за боя с цялата банда, от който новият ми приятел излезе победител, обясних й, че пет дни вече не е ял нищо, че са загубили купоните, а майка им лежи от тифус в болницата, вече се оправя, но Вадка е намислил да продаде хубавото си палто. Така че, да взема ли якето? Да му го дам? До пролетта! Докато се постопли! Само за един месец!
	За да съм по-убедителен, задърпах баба към прозореца и й посочих Вадик и Маря.
	Те стояха долу, две тъмни човешки фигурки в синкавия здрач, едната по-голяма, другата по-малка, и може би защото ги гледах отгоре, стори ми се, че раменете им са отпуснати, сякаш долу на снега стояха две прегърбени джуджета.
	Какво чудно има в джуджетата? Защо хората ги сочат с пръст? Ами защото са дребнички, а в действителност са възрастни хора, дори старци.
	Маря и Вадим също са възрастни, мина ми през ум. Възрастни! Не им достигат само ръст и знания, за да намерят изход от тежкото си положение.
	Баба замислено ги гледаше от прозореца и така унесена в дълбоките си мисли ми задаваше въпроси с много странен глас, като курдисана пружина, без никаква интонация, питаше ме най-различни глупости. Една след друга. И дори сякаш без да чака отговор.
	{img:vadka.png}
	— Че как ще преживееш цял месец с парите от това палтенце? И пет дни без храна — невероятно. Никой няма да издържи. А какво прави училището? Може да се иде и в градския отдел за народно образование. На евакуираните се дава помощ, има си специално учреждение. Ох, не ми се вярва нещо. Ако не го върнат? Трябва да изчакаме майка ти, без нея не може.
	Не зная колко време се мъчих да придумам баба. Тя се бе отдалечила от прозореца, но не даваше съгласието си, макар че възразяваше някак особено — с мълчание. Вече се разгорещявах, започвах да повишавам тон, може би така по-добре щеше да ме разбере, но баба стреснато ме гледаше с ококорени очи, примигваше и неуверено се бранеше.
	Стори ми се, че съм я огорчил с нещо. Тя отиде в нишата зад печката, заразмества тенджери, после включи примуса и след малко заклокочи, апетитно замириса на каша.
	Ех, помислих си, а Вадка и Маря нищо не са яли, само едно парче хляб.
	Реших се. Отидох до шкафа, където държахме оскъдното си облекло, по-скоро жалките остатъци от него, превъртях ключето и дръпнах вратата. Сякаш напук тя изскърца, измяука противно като настъпена котка, и аз изпаднах в ужас — ей сега ще довтаса баба, ще ми се скара и аз ще изляза крадец в собствения си дом. А кой иска да мислят лошо за него? Уплашено бутнах вратата и тя пак измяука. Не врата, а същинска бабина съюзница.
	Наложи се да пъхна ръце в панталоните, да си придам нехаен вид, уж нищо не се е случило, да ида в нишата зад печката, да подуша с нос и да запитам: „Каша ли е това?“, а в същото време крадешком да погледна баба — дали не е заподозряла нещо?
	Но лицето й беше все така замислено, а погледът унесен. С нея ставаше нещо необяснимо, досега не бях я виждал такава. Тя толкова дълбоко се беше замислила, че набуха в кашата цяла купа брашно, сякаш приготвяше вечеря не за трима, а за цяла рота.
	Бързо се върнах при шкафа и без много да му мисля, силно и рязко дръпнах вратата, която тихо скръцна, сякаш изохка от моята решителност.
	Якето, което баба ми бе ушила за пролетта, когато още не е толкова топло, но и вече не е студено, приличаше повече на тъничък сив халат и докато го обличах, ми хрумна мисълта, че едва ли ще направя голяма услуга на Вадим — с тази лека дреха ще премръзне до кости, нали има още сняг, макар да е рохкав, а сутрин всичко е замръзнало, и както излиза, моят тъничък халат няма да му помогне, а може да го разболее.
	Но човек реши ли нещо, не бива да отстъпва, пък и непременно трябваше да покажа якето на Вадим, за да не си помисли, че съм се уплашил.
	Когато нахълтах у дома, не окачих палтото си на куката до вратата и сега това ме улесни. Облякох якето отдолу, а върху него палтото, което бях оставил на стола. Старателно закопчах всички копчета и, придавайки си пак нехаен вид, минах покрай баба.
	— Бабо! — казах. — Ще почакам мама долу. С децата.
	Тя нищо не отговори. Пък и какво ще отговориш на такива категорични думи.
	Впрочем мама ни завари всички в много глупаво положение. Бях съблякъл якето, Вадим го разглеждаше и също като в магазин мереше ръкавите от рамото, няма ли да са му къси, а аз, стиснал палтото между коленете си, му помагах, изказвайки съмнение, че тая тънка дреха едва ли ще му свърши работа. И Маря се беше заплеснала и нареждаше като бабичка, че Вадка щял да замръзне, да пукне, да хвърли топа, с една дума изреждаше всякакви момчешки приказки, вероятно с надежда, че така по-лесно ще ни вразуми.
	И тъкмо тогава дойде мама. Тя се бе приближила откъм гърба ми. Затова не я видях, а чух гласа й точно над ухото си:
	— Какво става тук?
	Вадка и Маря примряха, готови да побегнат, но най-силно се стреснах аз, първо, защото мама се появи изневиделица, по-точно изненада ме в най-неподходящия момент, и второ, едно е, когато предварително се подготвиш за разговора, тогава и лицето и усмивката, и походката, и самото държание ти помагат, и съвсем друго — когато започнеш да говориш, или особено пък да убеждаваш отведнъж, през рамо, тогава щеш не щеш, първите думи винаги приличат на оправдание.
	Като се мъчех да бъда изключително убедителен и същевременно да подмина неудобните моменти, за да не засегна достойнството на Вадик и Маря, опитах се да обясня причината за моето преобличане.
	Разказът ми излезе объркан и неясен.
	Мама остана с впечатление, че мен, будалата, хитро са ме подвели, какво значи да си дам якето временно, до пролетта, на момче, което тя вижда за пръв път. И отсече, като избра най-кратката и категорична форма на заповед:
	— Марш у дома!
	Чувствах, че не ме е разбрала само по моя вина, заради обърканите ми обяснения, но и тя не постъпваше добре — излагаше ме пред хората, заповядваше ми да си ходя, без да знае истината, следователно ми нямаше доверие. Да не би да съм последен глупак, че да взема ей така без нищо да подаря якето, сякаш не знам, че за всеки парцал можеш да получиш на пазара скъпоценна храна. Дори яйца.
	След кратко колебание оставих палтото на снега, старателно го сложих, съзнавайки, че от цялото ми държание и съобразителност зависи справедливостта и моята, макар и момчешка, чест — старателно сложих палтото на снега, вместо да го облека, отидох при мама, хванах я за ръкава и насила я отведох настрани. На няколко крачки.
	— Облечи се! — каза тя разтревожено.
	Ала какво значение имаше това сега?
	Още веднъж, вече с друг израз на лицето и може би с друг тон, й разказах целия си ден. Този път ме изслуша внимателно. На няколко пъти погледна Вадик и Маря. Не ме прекъсна. Накрая повтори.
	— Облечи се!
	И отиде при двете деца.
	— Елате у дома! — каза им тя строго.
	Но Вадим поклати глава.
	Изглежда, мама леко се смути. Позамълча, обмисляйки нещо, и това мълчание й помогна, защото намери добри думи. Сега каза по-меко:
	— Хайде, деца, елате у дома, аз ви каня.
	Засуетих се развълнуван, облякох палтото, Вадим ми подаде якето, пристъпи от крак на крак и всички заедно тръгнахме към къщи. Междувременно мама ми се караше тихо и добродушно:
	— Децата са премръзнали — каза тя. — Не можа ли да ги заведеш у дома? Щяхте да ме изчакате и заедно щяхме да решим какво да правим.
	Баба съвсем ми беше изхвръкнала от ума, нямах време да мисля за нея, затова пък тя, както се оказа, не бе престанала да мисли за нас. Веднага щом се появихме на прага с Маря и Вадик, тя повлече и трима ни към мивката, накара ни да си измием ръцете, после ни настани около масата и сложи пред всеки по една чиния с гореща апетитна каша с локвичка разтопено масло в средата.
	Настъпи неловко мълчание и баба, за да го наруши, взе да разправя последните новини — слушаше ги по-често от нас — че ей го наближава краят на войната, още малко и ни чака мирен живот, когато по магазините съвсем свободно, без никакви купони ще се продава и хляб, и брашно, и мляко, и дори най-различни колбаси, ще бъде същинска благодат…
	У дома бе станало нещо като навик винаги, когато разговаряме за предстоящия мирен живот, да говорим тихо, боязливо, сякаш свещенодействаме — всеки мечтаеше за мира като за най-голямо щастие. И когато някой от нас започнеше да приказва за него, другите двама притихваха, унасяха се в мисли, споглеждаха се замечтано със светнали очи. Ние и сега притихнахме — мама, баба и аз, но Вадим и Маря бяха сякаш оглушали. Те бързо сърбаха, почуквайки с лъжиците, гълтаха припряно и не обръщаха абсолютно никакво внимание на бабините мечти.
	Баба деликатно замълча. Сипа още каша, след малко пак — на Вадик и Маря.
	Накрая те оставиха лъжиците и аз с почуда забелязах, че очите им някак потъмняха. Майко мила, сигурно им прилоша, ами много ясно, след продължителен глад човек не бива много да яде, иначе може и да умре, Анна Николаевна ни беше говорила за това.
	Ала сега причината се оказа съвсем друга. Маря, опряла ръце на масата, сведе глава на тях и тутакси като омагьосана заспа.
	Вадка заспа другояче. Леко пооблегнат на стола, с отворена уста и клюмнала настрани глава.
	Тримата заедно пренесохме Маря и Владик на моето легло, а те дори за миг не се събудиха. Сякаш не спяха, а лежаха в безсъзнание след тежко, може би смъртоносно раняване.
	— Ох-хо-хох! — въздишаше баба и клатеше глава. — Какво ли не прави гладът с децата. Какво!
	— Знаеш ли поне къде живеят? — тихо ме попита мама.
	Свих рамене.
	— Поне фамилното им име?… Къде учат?
	Но аз и това не знаех.
	Като повдигаше предпазливо Маря, мама съблече рокличката й, внимателно я разгледа по шевовете, после я изтръска и я преметна върху облегалката на стола.
	— Рокличката е чиста — каза тя на баба, — кърпена, но поддържана.
	— И той не е занемарен — отговори баба, — всъщност палтенцето му е съвсем ново, обувките също.
	— Изглежда — продължи мама, — наскоро са откарали майка им в болница.
	Разглеждайки дрехите на новите ми приятели, баба и мама сякаш изучаваха документите им. Браво, няма що! Женското око забелязва неща, на които друг не би обърнал внимание, помислих си аз.
	— Щом като всичко е ново — заключи баба, — значи, са в много окаяно положение. — Всичко им е дадено с бележка, всичко са получили като помощ.
	Мама решително взе чантата на Маря, отвори я, и докато се усетя, взе да рови в нея.
	Отгатнах какво търси — тетрадките, нали на корицата се пише класът и училището, има си специално място за това. Но тетрадките на Маря — оказаха се три — бяха от обикновен вестник. Вестникът е бил нарязан на парчета, съшити после с бял конец, и така се е получила тетрадка. Отгоре пишеше името и фамилното име, класа и предмета.
	В чантата имаше и чиста, ненадписана тетрадка от хубава хартия, впрочем доста отъняла, повече от половината листа бяха откъснати, и аз се сетих, че на тази хартия децата пишеха бележките до майка си в болницата.
	Така узнахме фамилното име на Маря и Вадим: Русакови.
	Очите на мама се изпълниха с решителност, бръчките на челото й се събраха над носа — тя бе намислила да предприеме нещо. Но аз си спомних какво писмо написаха децата в пощата и отнесоха в болницата за тифусни. Представих си мама на мястото на тяхната майка, представих си за миг, че и тя освен от тифус е болна и от сърце, че нямам баба и съм загубил купоните, мога да съобщя на мама, имам това право, но все пак не мога, защото тя и без друго плаче там — не за себе си, не заради болестта, а от страх и тревога за мен, и на всичкото отгоре да узнае, че съм загубил купоните и съм обречен на глад. А-а, не! Правилно постъпваха Вадим и Маря! Така или иначе от двете злини винаги трябва да избираш по-голямата, да не я забравяш, да се бориш с нея докато имаш сили, а по-малката да преодоляваш мълчаливо, с всякакви средства, да страдаш сам, дори ако се наложи да станеш чакал, но за нищо на света да не се предадеш, да не допуснеш голямата злина да те победи.
	И аз казах на мама!
	— В никакъв случай! В никакъв случай тя не бива да узнае. Представи си — ще умре!
	Мама, естествено, разбра за какво говоря. Сведе глава, още повече се намръщи, прибра тетрадките на Маря в чантата.
	— Но трябва да направим нещо! Да помогнем някак!
	Тя погледна баба многозначително. Баба помръкна, замисли се, после каза:
	— Е, за една седмица ще ни стигне барутът.
	Разбрах, че баба говореше за яденето. По-точно за хранителните запаси.
	— Това не е изход — обади се мама. — Трябва да измислим нещо.
	— Да идем във военния комисариат? — предложи баба.
	— Във военния комисариат! — отсече мама. — В социалното осигуряване! В градския отдел за народно образование! Малко ли учреждения има, които дават помощ и трябва да дадат, на какво прилича това, две деца кажи-речи умират от глад?!
	Мама се ядоса кой знае на кого, лицето й пламна, тя стана и взе да се забражда, но погледна към Вадик и Маря и седна.
	— Ама къде ще ходя без тях? — възкликна тя. — Без тях не може.
	А те спяха. Жал й беше да ги събуди.


>
	Спаха непробудно чак до сутринта. На мен мама ми направи легло от столове. Нареди ги един до друг, като сложи всеки стол с облегалката в обратна посока, постла отдолу юрган, а отгоре — одеяло, и така се получи гнезденце за чудо и приказ. Само че моите приятели не можеха да го видят.
	И все пак през нощта го бях разбутал. На сутринта — време беше вече за ставане — се изтърсих на пода, отначало се стреснах, но после разбрах какво е станало и прихнах да се смея.
	Разбудих всички със смеха си, в края на краищата никак не е зле да започнеш деня с усмивка.
	Баба и мама бързо се облякоха, зашетаха в антрето, чу се плисък на вода от кофата, заскърца кранчето на мивката.
	Маря седеше смутено на ръба на леглото и прегърнала с ръце раменете си, търсеше с очи рокличката, Вадка отупваше панталоните си, беше спал с тях — мама и баба не посмяха да му ги събуят; пък и правилно бяха постъпили, защо да притесняват човека.
	Вадим изглежда се ядосваше на себе си. Не ме поглеждаше, както първия път в стола. Добре поне че мама и баба не бяха в стаята.
	— Е, нищо де! — бутнах го по рамото.
	Той сякаш само това чакаше — една думичка, усмивка.
	— Дявол знае каква е тая работа! — измънка Вадим. — Като че в някаква яма съм пропаднал. Нищо не помня. Седях до масата, а тук се събуждам.
	— Вярно, какво ни е станало? — запита Маря.
	Баба и мама стояха на вратата и усмихнато ни гледаха, но Вадка беше с гръб към тях, не ги виждаше.
	— Ти си мъничка, Маря — каза той и въздъхна, като че беше врял и кипял в живота, — затова не знаеш. Обилното ядене може да те събори както гладът. Ако е наведнъж.
	— Все едно че някой те издебва отстрани и те удря, така ли? — попита тя.
	— Точно така! — засмя се Вадим. По онова време наистина имахме такова развлечение. Издебнеш някой приятел в гръб и със сключени ръце, за да е ударът по-силен, го фрасваш отстрани по рамото. Може и да го повалиш, ако здравата си го цапардосал.
	— Хайде, бойци — подвикна мама, — бързо на мивката.
	В ръцете си държеше изгладената рокличка на Маря и момиченцето възкликна:
	— Ох! Както при мама!
	Мама бързаше за болницата и затова закуската мина доста припряно, надве-натри, но тогава кой мислеше за тези неща, нали всички живеехме със „само и само“.
	Само и само да изкараме до новите купони, само и само да хапнем някой залък, само и само да не закъснеем за работа, за училище, само и само да доживеем победата. Войната много се проточи, страдахме от глад и студ, но с тях посвикнахме, единствено с войната никой не искаше да свикне, всички се стараеха да ускорят края й, отлагайки радостта, удоволствията, та дори сякаш и живота за по-добри времена, за мирните дни.
	Така че никой не взе мамината припряност за неучтивост: всички разбирахме, че сутрин няма време, трябва да се тръгва за работа.
	Мама задаваше на Вадим разни въпроси, той й отговаряше и все току повтаряше, че много я моли нищо да не прави, много я моли.
	Попита го къде живеят, къде е работила майка им, жив ли е баща им. Баща им загинал отдавна, през четиридесет и първа година, но тя не бива да ходи в работата на майка им…
	Мама бързо стана, като ни заръча довечера и тримата да се приберем.
	— Непременно, обезателно, на всяка цена — каза тя, облече се и хукна за болницата.
	Вадим беше втора смяна на училище, но ние с Маря трябваше да тръгваме. Той също се облече.
	Баба му предложи да остане, но той категорично отказа.
	— Трябва да изпратя Маря — обясни той, — после да отида вкъщи да се пооправя, пък и изобщо да видя какво е положението там.
	Маря се оказа дисциплинирана ученичка, подтичваше пред нас, тюхкаше се, че закъснява, докато накрая Вадка я пусна.
	— Добре — каза той, — тичай.
	А на мен обясни:
	— Малко остана до училището, минахме вече всички кръстовища.
	Кръстовища! Не бях чувал да е имало произшествия по нашите кръстовища. Да те връхлети кон? Ами че те едва-едва се влачат, с мъка газят в размекнатия пролетен сняг. Пък автомобилите са малко и ако кара жена — шофьори на тиловите газгенераторки бяха повечето жени — ще ти продъни ушите да бибибка, когато наближи кръстовището. Предпазливи са си по характер.
	Впрочем аз също закъснявах, но Вадим изобщо не се съобразяваше.
	— Е, хайде — казах, — довечера елате, а сега трябва да бързам.
	И ускорих крачка.
	— Ама ти какво — подвикна той след мене, — никога ли не си отсъствал от час?
	Спрях като закован. Ето каква магнетична сила притежаваше Вадим.
	— Разбира се, че не съм — свих рамене.
	Той въздъхна и тихо си промърмори, но така, че да го чуя:
	— Ей че чудак! Така нищо няма да разбере от живота.
	Повървяхме няколко метра заедно.
	— Ами добре — обърна се той вече към мен, — бързай. Пък аз май днес няма да ходя на училище.
	Дрезгаво, сякаш отначало неохотно, после все по-решително и високо засвириха заводски сирени от разните краища на града. А на мен ми оставаха още две преки. Край! Закъснях за първия час. По-рано щях да тичам, да препускам с изплезен език и вир-вода от пот да нахълтам в клас, да се извиня на Анна Николаевна — най-добре да си призная, че съм виновен, мотал съм се сутринта или съм се успал, с една дума, да си кажа истината, да бъда извинен и да си седна — но сега вървях и мъчейки се да вляза в крак с Вадим, се успокоявах: нищо, един час може!
	— Защо няма да ходиш на училище? — попитах го аз.
	— Трябва да направя нещо — проговори той тъжно и дълбокомислено. Бях готов вече да му съчувствам, но в същия миг каза нещо, от което се втрещих: — Най-напред ще ида в стола. — След пауза добави присмехулно: — Да се поразшетам като чакал.
	Ами да, разбира се, укорявах се аз. Въобрази си, че Вадим ти е станал пръв приятел, макар че го познаваш съвсем отскоро — няма и едно денонощие. Впрочем какво знаех за него? Пък и отде накъде трябваше да се чувства задължен само защото бе ял у дома и бе преспал от изтощение?
	Всъщност той ми беше чужд, съвсем случаен познат, и при положение че пак искаше да краде в стола, след като бе вече сит, значи е лош човек и толкоз. Негодник, който отнема хляба на безпомощните момиченца.
	Стана ми противно. Поизбързах напред и го погледнах в лицето. Може би се шегува, будалка ме? По онова време си погаждахме различни номера. Но той гледаше пред краката си замислено, дори тъжно. Сякаш през снежната настилка на пътя или дори през земята виждаше нещо, което бе недостъпно за мен. Също като нашата учителка Анна Николаевна.
	Все пак не се стърпях, макар че въпросът ми беше неудобен, дори обиден. Дълго мислих как да го задам, та да изглежда по-деликатен, но когато човек се мъчи да е деликатен, винаги излиза много груб.
	— Ама ти не се ли наяде? — попитах аз. И се изчервих.
	Вадим ме погледна някак от горе надолу. Без ни най-малка изненада или любопитство и отговори:
	— Наядох се. Но довечера трябва с нещо да нахраня Машка. Утре също.
	В присъствието на сестра си той я наричаше само Маря, излизаше доста официално, не ще и дума. А сега я нарече съвсем простичко. Човек винаги е по-искрен зад гърба на другия. Мина ми мисълта, че като не нарича сестра си на галено име, Вадим сигурно се мъчи да я възпитава. Но сега друго ме озадачи. Бях поразен от глупостта му. Нали мама съвсем ясно ги покани за довечера у дома. Значи, ще ядем.
	— Но мама ви покани! — възкликнах, без да скривам раздразнението си.
	Той пак ме погледна от горе надолу.
	— Майка ти — каза Вадим също като възрастен — не е длъжна да ни храни. — Още веднъж ме погледна. И попита като учител: — Разбра ли?
	След тези думи реших, че днес няма да ходя на училище.
	Срамувах се от Вадик. Бях готов да изкупя вината си. Трябваше честно да се разкая, задето бях помислил такива лоши неща за него.
	Как можах! Помислих, че е алчен. Негодник.
	А той! Той е най-благородният човек!
	Често се случва, през всичките времена — както през гладните дни на войната, така и когато няма беди, небето е мирно и ведро, някое малко момче да е готово като верен оръженосец да следва друго момче, по-голямо от него.
	Рицарят върви, рицарят говори, рицарят пее, рицарят мълчи и всичко, дори мълчанието на любимия рицар, е нещо значително и важно за оръженосеца.
	И двамата са щастливи.
	Мислех, че ще се разхождаме, просто ще поскитаме, но Вадим крачеше бързо и аз трябваше да подтичвам, за да не изоставам от него. От време на време той спираше и мълчаливо и кротко ме поглеждаше.
	— Какво има? — питах аз.
	— Почини си — предлагаше той.
	Отначало неопределено изхъмках: отде го измисли, че съм уморен? Но после престанах да хъмкам. Бяхме извървели вече към пет километра може би.
	Преди това имахме такъв разговор.
	— Ами ти и вчера не си ходил на училище — досетих се аз.
	— Не ми остава време — отговори Вадим. — Докато обиколя навсякъде…
	— А къде ходиш?
	— Да не мислиш, че само с осми стол човек може да се изхрани?
	Веднага долових някакво противоречие. И така преди седмица са изгубили купоните, дотук е ясно. Но ако само от една седмица обикаляш като чакал, отде ще знаеш къде се намира всичко? Всички столове?
	Вадка сякаш ме чу. Разбра незададения ми въпрос.
	— Мама често боледува — каза той. И въздъхна. — Така че се налага. — Неочаквано се оживи и започна да разказва. — Най-хубавото място е гарата — усмихна се Вадим, — а най-добрите хора — войниците. Един път ми дадоха цял хляб — развесели се той. — А друг път — американска консерва с месо. А веднъж — цяло блокче шоколад, представяш ли си? — дори се позасмя. — Най-много дават, когато заминават за фронта! А когато се връщат, само някой сухар ще получиш. То се знае. Искат да си занесат вкъщи. Сега всички са зле.
	— Ами да идем на гарата — предложих аз. — Двамата ще измолим повече неща.
	— Там гонят — въздъхна Вадка. — На перона пускат с билет и то малко преди идването на влака. Ако успееш да се промъкнеш, те водят в милицията. Или при военния комендант. При него е по-добре.
	— Защо? — учудих се аз. Военното комендантство, особено на гарата, търсеше черноборсаджии, знаех това, проверяваше документите не само на войниците, но и на всички мъже — дали няма дезертьори.
	— Той винаги ме пуска след това — отговори Вадка. — Пък и все нещичко ще ми даде, хляб например. Там има един добър чичко, без ръце. Но виж мильовците са досадни като мухи: че къде живееш, как се казваш? Имам и предупреждение, два пъти ме хващаха. Повече не бива. Най-вече сега. — Той пак въздъхна като старец. — Какво ще стане с Машка? Не, не бива да рискувам.
	И тръгнахме за там, където беше по-лесно. Вървяхме вече някъде в покрайнините на града. Никога не бях идвал насам, макар да ми беше роден град, а Вадка бе само евакуиран тук. Ама че дума!
	За днес се простих вече с училището. За първия час закъснях. За втория не сварих. А да ида за третия, беше чиста глупост. Анна Николаевна щеше да ми иска най-подробни обяснения и още по-лошо — бележка от мама. Какво се е случило, коя е причината да отсъствам. Да става каквото ще, махнах с ръка. И ето че вървяхме по непозната улица някъде в покрайнините и аз да си призная, старателно запомнях всички завои: твърде подозрително ни поглеждаха разни непознати момчета.
	Едни се биеха със снежни топки — настъпването на пролетта се проточи, ту навсякъде започваше да се топи снегът, ту времето освирепяваше, наваляваше обилен сняг, градът затъваше почти в януарски преспи — други се пързаляха на ски, улицата беше по наклон, на места доста стръмен, и се получаваше хубава пързалка: затова снегът тук бе така утъпкан. Имаше и момчета без работа, с ръце в джобовете; някои пушеха. И всичките момчета — и онези, които се биеха със снежни топки, и другите, които се пързаляха, и безделниците — преставаха да се смеят при нашето появяване и намръщено ни позаглеждаха.
	— Не биваше да те взимам със себе си — каза ми тихо Вадим.
	— Защо? — позасегнах се аз.
	— Ами тук трябва да се бяга бързо.
	— От кого? — сега вече се изненадах.
	— От тукашните момчета. Като че маслозаводът е тяхна собственост.
	Бяхме стигнали до някаква дървена ограда, зад нея стърчеше висок железен комин, който никак не приличаше на заводски. Край затворената порта група момчета ритаха конска фъшкия.
	Хубава игра, при липса на по-добра. Най-вече за студено време. Един води. Цели с фъшкията другите играчи, рита я като футболна топка, докато улучи нечия валенка или обувка. След това повежда онзи, който е бил улучен.
	Играта се развиваше бързо: за да не те уцелят с фъшкията, не бе достатъчно само да тичаш, пък и не се разрешаваше да напускаш определеното поле за игра, трябваше да подскачаш, като разбира се прецениш момента за скок.
	Момчетата подскачаха и се смееха високо, нещо обикновено, и аз нямаше да им обърна внимание, ако не беше Вадка.
	— Пази се от тях — предупреди ме той. — Внимавай.
	Наоколо апетитно миришеше на слънчоглед, от време на време при портата идваха шейни, натоварени с бидони мляко или с някакви чували. Момчетата не им обръщаха внимание, Вадим също.
	Той се оживи чак когато от портата излезе първата шейна.
	Момчетата, които играеха с фъшкията, спряха, сториха път, а после хукнаха след шейната и завикаха нещо. Първите две думи чух добре, но третата не можах да разбера.
	Излизаше нещо като: „Чичо, дай е-е!“ — или: „Чичо, дай круше!“.
	— Какво викат? — запитах Вадка.
	— Искат кюспе.
	Трябва да си призная без никакво стеснение, че не знаех какво е това. Не знаех и толкоз. След известно колебание попитах Вадим. Нали Анна Николаевна при своите отстъпления често повтаряше една истина, която наричаше най-важна „Не се бойте да питате, ако не знаете. Дори да ви се изсмеят, но само глупавите хора се присмиват“.
	Така че попитах Вадим за кюспето и той не ми се присмя. Обясни, че било остатък от преработката на слънчогледа. След като се изстиска маслото от семките, останалото се нарича кюспе.
	— Вкусно ли е? — заинтересувах се аз.
	— И още питаш! — възкликна той тържествено.
	А момчетата, които хукнаха след шейната, изостанаха. Явно каруцарят нямаше кюспе. Или просто не им даде, не зная.
	От портата излязоха на интервали още три шейни, но колкото и да тичаха след тях момчетата, нищо не получиха. Започнах да се съмнявам в успеха ни. Дори от някоя шейна да ни хвърлеха кюспе, те щяха да ни изпреварят — бяха цяла тайфа и все тукашни. Изглежда, и Вадка не се чувстваше много уверен.
	— Да си тръгваме, а? — предложих аз. — По дяволите и кюспето. А може и да си изпатим.
	— Може — съгласи се той и въздъхна. Но помисли малко и каза: — Все пак нека да почакаме, току-виж ни излезе късметът.
	На портата се показа куц чичко с полушубка и военна ушанка без звездичка. Момчетата не му обърнаха внимание и чичкото закуцука по пътечката, която минаваше покрай нас. Нагазихме в снега, за да му сторим път.
	— Благодаря ви, юнаци — дрезгаво каза той, сякаш му бяхме направили услуга.
	— Чичко! — повика го Вадим. — Имаш ли кюспе?
	— Кюспе ли? — Куцият се спря. Не можеше да се разбере на каква възраст е: косата на тила му беше бяла като сняг, а очите младежки и засмени. — Няма ли да си строшите зъбите? — усмихна се той.
	— Нови ще ни порастат! — отговори Вадка.
	Чичкото се засмя.
	— Ами добре! — възкликна той. — На вас може и да ви порастат!
	Пъхна ръце в джобовете си, едновременно и в двата, и извади по едно жълто блокче, колкото голям шоколад.
	— На`, точете си зъбите — пак се засмя той, — за вас е полезно.
	— Да тръгваме! — прошепна ми Вадка.
	Пъхнах кюспето в джоба и се огледах. Момчетата идваха към нас. Най-отпред вървеше един риж здравеняк.
	— Хей! — подвикна той. — Дай ни едното! Кюспето си е наше!
	— Няма! — отговори му Вадка. — Днес ние извадихме късмет!
	Момчетата можеха просто да ни нападнат, ако не вървяхме след куция чичко. Излизаше, че отстъпвахме под негово прикритие. Не беше много красиво, но нямахме друг избор.
	— Ще видиш ти! — викна рижият и оскърбително повтори: — Ще видиш, използвач такъв! Знам те аз! Ти си чакал от осми стол.
	Момчетата се закискаха.
	— Обикаля из града — не спираше рижият, — като гладен чакал.
	И всички закрещяха с цяло гърло:
	— Чакали! Чакали!
	Изкачвахме се по нагорнището след куция чичко и целият хълм крещеше с момчешки гласове:
	— Чакали! Чакали!
	Най-горе добрият чичко зави, а ние продължихме направо. Вървяхме и хапехме олигавеното, хлъзгаво от слюнката блокче кюспе, и аз още не можех да усетя вкуса му. Миришеше чудесно, на слънчоглед, но бе невъзможно да отгриза дори едно парченце, та да го сдъвча и преглътна. Няма що, хубаво ядене, с брадва да го цепиш!
	Вадка мълчеше. Навярно мислеше за същото, за което мислех и аз. А аз мислех за момчетата на хълма и при завода. За щедростта и алчността. За добротата и злобата.
	На Вадим му беше трудно да намира храна. И най-важното на каква цена я намираше!
	Не допусках, че всички на хълма бяха много сити, не, не допусках. Значи, все пак можеха да влязат в положението на едно гладно момче. Но не искаха. Защо? От злоба, от чувството за някакво измислено право на тукашните момчета върху това кюспе, да опустее макар — не знаеш как да си отхапеш от него.
	И така, за да си отмъстят, те засвириха, задюдюкаха, заподмятаха обидни думи. Не можаха с властта и правото си насила да постигнат своето, и ето че зашибаха Вадка с думи. По-точно двама ни.
	Да, шибаха двама ни, и това ми помогна да разбера Вадим. Неговите чувства. Той вървеше помръкнал, уморен и ако не бях аз, съвсем самотен. Разбирах нямото му отчаяние: заради глада трябваше да се разплаща с най-неразменимото — с доброто си име.
	И все пак силен човек беше Вадик. Помълча, усмихна ми се и каза:
	— Вкъщи кюспето го пиля с пилата. Получава се нещо като стърготини. Гълташ направо. Страшна вкуснотия!
	— Като яйчения прах ли? Никой не се е сетил да пусне прах от кюспе. Това е твое изобретение!
	— Ъхъ! — весело се съгласи Вадим. — И с брадва го сека на малки парченца. Става като халва, само че твърда. Ял ли си халва?
	Свих рамене. Май че бях ял. Но беше толкова отдавна, още преди войната, и вече бях забравил какво представлява, как изглежда, какъв е вкусът й.
	— Не помниш ли? — попита Вадка. И въздъхна. — А аз помня. Просто мира нямам.
	— Мира ли? — зачудих се аз.
	— Ами да! — възкликна Вадим. — Когато не си ял от дълго време, наместо да забравиш всичко, става обратното, започваш да си спомняш най-различни вкусни неща. Халва, козунак с ром или кървавица, пържоли с лук и така те зачовърка под лъжичката, че си готов дърво да загризеш.
	Засмях се.
	— Защо се смееш? — попита Вадим сериозно. — Аз и дърво съм ял. Кората. Трепетликовата е горчива, брезовата е без вкус, пък и жилава, не можеш да я сдъвчеш, виж, боровата е крехка. Сдъвчеш я хубавичко и гълташ. Мирише на бор.
	— Ами-и? — смаях се аз.
	— Ъхъ — кимна той, — само че ти присяда, защото не си свикнал. Трябва да пиеш по малко вода. Пък и после коремът ти се подува.
	— Вадка — подхванах аз, събрал най-сетне кураж да го попитам за онова, което ме измъчваше. — Не ти ли беше жал за онова момиченце? Дето му отне хляба?
	Той пак ме погледна от горе надолу като възрастен и пак без да се учуди. Извървя няколко крачки мълчаливо. Вече си помислих, че съм го обидил. Но Вадка не беше такъв човек. Просто си мереше думите.
	— Разбираш ли — каза той след малко, — аз не мисля за това. Старая се да не мисля. Иначе двамата с Машка ще загинем. Какво ще стане тогава с мама? — И отново млъкна. — Пък и на онова момиченце му остана обядът. Няма да умре от глад. Все едно че съм го помолил да ми даде половината, разбираш ли? Само че против волята му. Насила.
	Въздъхнах. Ха сега опитай да се ориентираш в тая работа.
	— Изобщо — завърши Вадка, — когато не си ял дори само едно денонощие, всичко друго вече забравяш. Всякакви там норми.
	— Ами ако момиченцето — поставих му логическа задача — имаше само това парче хляб? Щеше ли да му го вземеш?
	Вадка изхъмка и ме погледна.
	— Може и да съм чакал — отговори той, — ама не съм скот.
	Продължавахме да вървим, всеки погълнат от мислите си.
	— Срещат се и такива — обади се той, — които сядат кротко на масата и тихо ти казват: „Супата е моя!“. Или: „Дай кюфтетата!“, или „Мирувай и си затваряй устата!“. Тогава момчето или момичето ще си даде целия обяд.
	Заковах се на място от възмущение.
	— В никой случай няма да го дам! — възкликнах решително.
	— Ха, няма да го дадеш! — подсмихна се Вадка. — Ами ако ти покажат ножчето от ръкава?
	Браво бе! Хубав стол! Не толкова привлекателно, колкото опасно място. Ако разкажа на мама и на баба, ще се побъркат от страх! Сигурно ще ме накарат да се откажа от безплатните купони. Сиреч, току-виж ме заклали заради една нищо и никаква зелева чорба! Заради едно кюфте!
	— Добре де, наръгали ли са някого? — попитах Вадка.
	Той се усмихна.
	— Е, не съм чувал. Само заплашват. Ама отде знаеш какво се е случило зад ъгъла.
	— Че възможно ли е заради едно ядене да се убие човек?
	Вадка поклати глава.
	— Не зная. Но тия дето се навъртат с ножове из стола, не са толкова гладни. Това са просто хулигани.
	Хулиганите бяха любима тема за разговор в града. Изглежда, към края на войната се бяха развилнели. Веднъж стигнаха до там, че намушкаха с нож един офицер, който тъкмо бил изписан от болницата и тръгнал за гарата. Той носел в торбата си голяма дажба — консерви и хляб; именно за тях се полакомили. Офицерът започнал да се отбранява, бил се доколкото му стигнали силите, но с голи ръце срещу нож нищо не можеш да сториш и накрая се наложило да го върнат пак в болницата. Едва оживял. Излиза, че хулиганската кама не е по-безопасна от вражеските куршуми.
	Целият град кипеше от възмущение кажи-речи цяла седмица. По улиците обикаляха военни патрули, претърсваха подозрителните и ги отвеждаха в градското комендантство.
	Обикаляха и смесени патрули — военни и милиционерки; то се знае, че само от милиционерките полза нямаше, с кого можеха да се справят? Освен с някой малолетен побойник.
	Но по-късно всичко се позабрави. Милиционерките и военните се разхождаха, хилеха си се един на друг, сигурно флиртуваха. Накрая патрулите изчезнаха. До ново произшествие.
	Така че макар и да бях се учудил, че в осми стол съществува подобна опасност, повярвах на Вадка.
	Не беше такъв човек, че да лъже.
	Защо толкова му вярвах?
	Виждах го едва за втори ден, а му вярвах като на Анна Николаевна и мама. Как успя без особени усилия да ме накара да тръгна с него из града и да забравя за училище?
	В какво се криеше магнетичната му сила?
	Според мен въпросът е в това, че децата са много впечатлителни. Изобщо силните чувства са най-характерното им качество. Силно да обичаш и силно да страдаш са забележителни достойнства, да, да, именно достойнства. Силното чувство ръководи човека. Когато някой им направи силно впечатление, децата се привързват към него.
	На мен силно впечатление ми бе направил Вадим. Ами точно така!
	Но още по-силно — тежкият му горчив живот.
	Не би могло да се каже, че не бях изпитвал лишения. Но баба и мама с всички сили се бореха да ми ги спестят. И аз не знаех какво е глад. Колкото и да хлопаше той на вратата, мама и баба не го пуснаха вкъщи.
	А Вадка познаваше глада. Много добре го познаваше, лично.
	Условията, в които бяха попаднали Вадим и сестра му, го бяха направили свободен и самостоятелен — няма що, привлекателно предимство. Но привлекателно при други обстоятелства.
	А свободата, която си получил, за да се бориш с глада, самостоятелността, която си добил, за да не загинеш, изглеждаха другояче.
	Те не можеха да не направят силно впечатление.


>
	Стояхме до входа на пазара и аз като омагьосан зяпах една намусена лелка с памуклийка и мъжки плъстени ботуши. Тя държеше буркан — най-обикновен половинлитров буркан, пълен със захарни петлета. Петлетата съблазнително стърчаха от буркана, грееха на слънцето, нали бяха червени, дори алени, и аз решавах неразрешимата задача: каква ли боя им слагат, че така огнено пламтят.
	— Ха, чудак — възкликна Вадим, уловил погледа ми. — Та това ядене ли е? Вятър работа!
	И ние тръгнахме да търсим ядене.
	Но преди това Вадка ми обясни най-подробно как стоят нещата. Изобщо той смяташе пазара за много хранително място. Тук например имаше лелки, които дори през зимата продаваха топло мляко и човек можеше да си купи с пари парче хляб, чаша мляко и направо да се наяде.
	Както ми обясни Вадка, това удоволствие му се е случвало рядко, когато майка им била още здрава, когато ходела на работа и нямало нищо за обяд, но разполагали с пари.
	Имало един хитър номер, но трябвало да го използваш умело, рядко и, разбира се, през лятото. Вземаш някакво бидонче или бутилка, уж че майка ти те е пратила за мляко, все пак по-добре бидонче, защото е с капак, отиваш при една от тия лелки и с уверен тон й казваш — за уверения тон Вадка ми повтори два или три пъти поред, това било от решаващо значение — та, значи, отиваш при лелката и й казваш съвсем уверено: „Леличко, я да опитаме какво ви е млякото, дали не е разредено с вода!“. Тогава лелката започва да се кълне, че през живота си не е правила такова нещо и ти отлива мляко в капака на бидончето. После трябва бавно, примлясквайки, сякаш опитваш вкуса, да изпиеш млякото и да запиташ с подозрение: „А прясно ли е?“ — и докато лелката или бабата отново се кълне и кръсти, да свиеш рамене и да се оттеглиш на безопасно разстояние — там където другите жени не са видели номера ти.
	И обикаляйки така млекарските сергии Вадим се изхитрял, както каза, да изпива цяла чаша мляко — по глътка от различни продавачки.
	— Но трепне ли ти гласъ-ът! — проточи Вадка. — Мисли му! Търговките иначе не се обичат. Нали са конкуренция. Ама в такива случаи веднага стават първи приятелки. И в един глас започват да крещят: „Мошеник!“, „Нахалник!“. И още трябва добре да помниш — допълни той със смях, — да не отидеш при една и съща. И все пак от време на време да купуваш.
	— А най-добре е да купуваш — продължи той — от онази, която веднъж си излъгал и вече те е запомнила.
	Представях си как Вадим уверено крачи с бидончето покрай млекарските сергии, поспира се някъде нарочно, търговките го поглеждат под око, а една от тях, която го е познала, свива устни и само дебне кога да му кресне и да го нахока. Вадка също я познава и гледайки я право в очите, смело казва както много пъти дотогава: „Леличко, я да опитаме млекцето ви!“ — опитва го, умишлено се бави, за да я подразни, после усмихнато възкликва: „Налейте ми един литър! Днес млякото ви е хубаво!“.
	— Една и съща лелка — обясни Вадим — можеш да си я будалкаш до безкрайност. И чат-пат, естествено, трябва да купуваш!
	Но сега не беше лято, а още месец април, и ние търсехме храна не на сергиите, а под тях.
	Вадка ме научи, че трябва да се върви от задната страна на дългия пазарски ред и да се гледа под краката на продавачите. Би следвало да търсим само едно — картофи.
	В бързината търговецът може да изтърве някой картоф, той си остава в краката му, дори търговецът може случайно да го настъпи, а и не се обръща често назад. Ти се приближаваш, като гледаш да го сториш незабелязано, навеждаш се и вземаш картофа.
	И така ние вървяхме, бавно пристъпвайки от крак на крак, също като войници по минно поле, нарочно се придвижвахме полека, за да имаме възможност да огледаме всяко ъгълче под дървените сергии и да открием изтърван картоф, но нямахме късмет. Пък и не само ние се оказахме такива хитреци.
	Срещу нас креташе дрипава старица, позната на целия град просякиня.
	Тя обикаляше из улиците, прегъната почти одве, но никога не се подпираше с тояга — държеше си ръцете зад гърба и може би само това й помагаше да запази равновесие. Беше пребрадена с черна кърпа, винаги смъкната назад, така че лицето й бе закрито с проскубани кичури бяла коса. Те стърчаха като кълчища и просякинята гледаше през тях като през щори — очите й проблясваха някъде отвътре и внушаваха страх, затова по-малките деца я заобикаляха отстрани. Единият джоб на протритото й окъсано палто винаги стърчеше изваден, сякаш крадци бяха измъкнали пари от него — макар че какви пари можеше да има една просякиня.
	И в тоя вид обикаляше из града, като си приказваше сама, сядаше до някой ъгъл или хлебарница и почваше да извива:
	— Подарете, за бога! Подарете, за бога!
	Виждал съм при хлебарницата да й дават по някоя хапка, добавена за грамаж, и тя тутакси я изяждаше, като мляскаше високо и не преставаше да нарежда:
	— Подарете, за бога!
	И ето сега бабичката стоеше пред нас, гледаше през белите фъндъци ту мен, ту Вадка, и питаше:
	— А? Какво? — И пак: — А? Какво? — В ръката си държеше жалко и спаружено замръзнало морковче. — Ще ми го вземете ли? — разтревожи се тя, мъчейки се да го напъха в ръкава си. Но страшните й костеливи ръце, изпъстрени със сини вени, не я слушаха. — Ще ми го вземете ли? — запита пак. И поклати глава.
	— Няма, бабо! — спокойно й отговори Вадка. Смел човек, и от просякинята не се боеше. — Няма да ти го вземем!
	Тя ни закима, усмихна се, но все пак скри морковчето в ръкава. А ние продължихме нататък.
	Дали защото старицата бе обрала всичко изтървано на земята, или в ранна пролет цената на картофите се беше повишила и продавачките ги теглеха твърде внимателно, нямахме късмет.
	Не намерихме нищо.


>
	След пазара се отбихме у Вадка.
	Никога досега не бях виждал по-голяма мизерия! Всъщност стаята беше хубава — светла, слънчева и топла, макар че беше точно под стълбището на една триетажна кооперация — затова пък се отопляваше постоянно от два железни радиатора, и аз си помислих, че все пак това е голямо щастие, няма да се разправяш с дърва, и най-важното — да ги набавяш бог знае откъде. В средата на стаята имаше чугунена печица, дългият й като свирка кюнец излизаше направо през малкото прозорче, уплътнено за тази цел с ламарина. Вероятно служеше за готвене или отопление, когато спре парното. Отгоре на печката, направо върху капака, бе сложена газена лампа.
	Но останалата обстановка!
	В стаята имаше две легла. На едното дюшекът беше сгънат на руло и откриваше нерендосани дъски наместо пружина, на другото върху голия дюшек се търкаляха смачкано на топка одеяло, каквито имаше по болниците, и две възглавници без калъфки. Чаршафи също нямаше.
	До прозореца имаше грубо скована дъсчена маса, върху нея, точно в средата, се мъдреше стара ютия за дървени въглища, а отстрани бяха поставени една в друга две алуминиеви паници с лъжиците вътре.
	До вратата проблясваха мивка и кофа, а от тавана висеше на жица гола крушка, без абажур.
	С една дума, бях сигурен, че ако доведа от улицата десет случайни минувачи и ги попитам дали живеят тука хора, деветима от тях ще поклатят глава: сиреч, възможно е някога да са живели, но отдавна са напуснали.
	При това прозорците бяха облепени на кръст с бяла хартия, чудна работа! В началото на войната наистина имаше такова нареждане и всички облепваха прозорците си с хартиени ленти, та ако наблизо падне бомба, да не се счупят стъклата, да се държат по-здраво. Но когато тръгнах на училище, това нареждане бе отменено и домакините с такава радост се заеха да ги късат и чегъртат с ножчета, да ги отлепват с вода, че дори най-големият тъпак разбра: край, врагът няма вече да стигне до нас.
	И само тук, в тази стая, всичко беше както в началото на войната.
	Единственото, което напомняше, че живеят хора, беше една голяма снимка в дървена рамка, окачена над леглото със сгънатия дюшек. На мъж и жена.
	Започнах да ги разглеждам. И без да питам беше ясно, че това са родителите на Вадка. Бащата е загинал, а майката лежи в болница, помъчих се да изпитам жалост към тези млади хора на стената, но нищо не излезе — толкова бяха ретуширани лицата им, че приличаха на манекени от витрината на довоенен универсален магазин.
	Вадим отиде до масата, извади от джоба си блокчето кюспе, после отвори чантата, порови в нея и измъкна парче корав хляб, няколко сухи корички и мъничко парченце захар.
	— Усещаш ли миризмата? — попита той. — Още вони.
	Вярно. Най-важното, което правеше стаята необитаема, беше миризмата на хлор, примесена с някаква друга, по-остра болнична миризма.
	— Когато взеха мама в болницата, същата нощ едва не пукнахме — каза той. — Идваха санитари! Кой знае защо с черни престилки! Събраха бельото и го откараха, искаха да изгорят дюшеците, но изглежда им дожаля за нас, а стаята така напръскаха с някакъв препарат от едни стъкленици, че ние едва не пукнахме.
	Той седеше до масата облечен, на мен също не предложи да се съблека — толкова неуютно беше тук.
	— Вадка — попитах аз, — а кръстовете на прозорците защо не ги измиете?
	Той сведе глава, помълча малко, накрая дрезгаво отговори някак много сериозно.
	— Разбираш ли — започна той и пак замълча. — Заради мама. Тя си мисли, че като стоят на прозореца, все едно че войната току-що е започнала. И татко е жив. — Вадка поклати глава и леко се усмихна. — Аз й обяснявам, че скоро войната ще свърши, а тя плаче и нарежда: „Не искам! Не искам!“.
	— Не иска да свърши войната? — изненадах се аз.
	Той отново поклати глава.
	— Не иска татко да умре.
	Вадка погледна снимката над леглото, застиналите, безжизнени лица на баща си и майка си и сигурно видя съвсем друго на този портрет в дървена рамка. Накрая отмести поглед към мен.
	— Тя стана някак особена откакто донесоха известието за татко. Постоянно си приказва с него. Смее се. Като че върши всичко това насън. После сякаш се събуди, види ни и започне да плаче. — Той поспря, сякаш преценяваше дали заслужавам да ми довери нещо важно, след което продължи: — Знаеш ли, тя не се радва дори на салютите. — Вадим отново замълча. Накрая добави като старец: — Страх ме е за нея.
	Аз никога не бих казал такова нещо. Дори никога не бих си го помислил. Знаех, че мама и баба се страхуват за мен. Виж, за баба вероятно бих се уплашил, ако да речем падне на заледения тротоар. Но за мама не се страхувах — никога не бях се страхувал. Жалех я, това да, особено когато даде кръв и купиха масло за мен. Но да се страхувам?…
	Мама беше самостоятелна жена, работеше като лаборантка в болницата, получаваше купони, строго ме изпитваше за уроците, караше се, а при нужда ставаше като някакъв пъргав мотор, който движеше целия ни живот — и бабиния, и най-вече моя. Не ще и дума! Мама беше най-важният човек вкъщи, а след заминаването на татко тя имаше последната дума за всичко. И трябва да кажа, че доста добре се справяше с мен и баба, с цялото ни домакинство и грижите около него.
	Не, не ме беше страх за мама! Тя беше моята защитница, моята кърмилница. И аз не се страхувах за нея, не! Може ли човек да се страхува за силата и справедливостта?
	А ето че Вадка се страхуваше за майка си. Излиза, че тя беше по-слаба от него?
	Възможно ли е това?
	Не знаех. То бе твърде сложно за мен. Твърде.
	Отново животът на Вадка се различаваше от моя. Отново той мислеше за нещо, което аз не знаех.
	„Не знаех“ не значи „не разбирах“. За разбиране — разбирах, но всичко ли? Една съвсем малка частица…
	Вадкиният живот ми приличаше на голяма и тайнствена къща. Аз стоях само пред входа. През отворената врата падаше светлина, образувайки ярко петно. И аз виждах това петно. Но само него.
	А какво ставаше в къщата — нямах представа.


>
	Тръгнахме към стола. Бях поканил Вадка да дойде с мене. Днес няма да бъде чакал, реших аз. Ще си разделим обяда и всичко ще бъде чудесно. После ще изчакаме Маря и вечерта ще ядем у дома. Както заръча мама.
	Вадим също бързаше за стола. Притесняваше се, ускоряваше крачки и аз мислех, че нервничи, защото е гладен. С парче хляб, сухи корички и блокче кюспе човек не може да се засити.
	Съзряхме отдалече вратата на стола и аз си спомних вчерашния ден.
	— Вадка — сепнах се аз, че не бях си изяснил най-важното. — Как не се уплаши? Вчера? Срещу цялата банда?
	— А-а — сети се той. И неочаквано изтърси нещо, което направо ме слиса: — Не знам.
	— Как така „не знам“! — възкликнах аз. — Едва не удуши Носа, а сега не знаеш!
	— Гладен бях — усмихна се Вадим. — Днес например не бих могъл, ще избягам. А когато човек е гладен, става същински звяр. Вчера дори ушите ми пищяха, рекох си, по дяволите, омръзна ми всичко. И го хванах за гушата. Иначе какво можех да направя?
	Поклатих глава и взех да му разказвам като имитирах действащите лица, как отначало Носа се заканваше и заплашваше, а след това се разплака, и как той, победителят Вадка, неочаквано се свлече по оградата и — хоп! — изпадна в безсъзнание. И то след победата. И как леля Груша тичаше с канчето, протегнала ръка напред.
	— Вадик! Коля! — чухме да ни вика Маря. Тя тичаше след нас, ако разбира се нейното можеше да се нарече тичане. Движеше се някак странно — с бързи крачки и бавни прибежки.
	Минута-две тя не беше в състояние да говори, когато най-сетне дотича при нас.
	— Вадик, защо не ходиш на училище? — попита тя накрая. — Защо ме лъжеш? Навсякъде те търсят.
	Вадим се смути не на шега. Човек като него би трябвало небрежно да махне с ръка и да каже: „Много важно!“ или нещо от тоя род. А той стоеше пред Маря със сведени очи, като пред възрастен, който му се кара и има право на това.
	— Днес ме вика директорът — продължи Маря. — Даде ми купони за осми стол, заръча и ти да вземеш от твоето училище. Много се сърди. Разбрали са отнякъде.
	Сега Вадим погледна мене. Втренчено и с укор. Но аз не разбрах погледа му. Именно аз трябваше да го укорявам. Щеше да си иде на училище, а аз вече бях избягал. Добре се подредих!
	— Майка ти е казала! — проговори Вадка.
	Мама? Не можеше да бъде. Поклатих глава.
	— Че кога е успяла? Нали е на работа.
	По онова време не мислех за съществуването на телефона. Всяко дете от детската градина знаеше, че има такова изобретение. Но по домовете ни нямаше телефони. Ако се наложеше човек да поговори с някого, отиваше при него вкъщи. И аз си помислих, че мама не е имала възможност да ходи до две училища. Пък и не знаеше къде точно учат Маря и Вадим. И после, какво лошо има в това, щом като са дали на Маря купони?
	Точно така казах на Вадим.
	{img:stol.png}
	— Но мама, мама, мама! — три пъти повтори той възбудено.
	— Аз предупредих директора — бързо се намеси Маря. — Но той изобщо не е имал намерение да казва на мама. Обеща.
	— Обеща, обеща! — сърдито повтори Вадка. После се усмихна, изглежда му хрумна нещо. — А пита ли в коя болница лежи?
	— Не! — отговори Маря.
	Вадим се зарадва.
	— Хайде! — възкликна той. — Покажи купоните!
	Маря протегна свития си юмрук и изсипа в ръката му някакви смачкани хартийки.
	— Ха-ха — засмя се Вадим. — Сега вече не се налага да съм чакал!
	— Ама това още не е всичко! — прихна и Маря. — Директорът каза, че ще пише писмо. И ще ми дадат и други купони. Но трябвало да се иде някъде.
	Тя се наведе и извади от чантата си голяма синя банкнота.
	— Пари? — изненада се Вадим.
	— От нашата учителка — усмихна се Маря. — И тя ми се скара. А после ми даде пари.
	Някак необикновено бързо се промениха нещата при Вадим и Маря. Изглежда, и той помисли същото.
	— Не разбирам! — сви рамене той, но Машка се засмя.
	— Щом не разбираш — каза тя, — да вървим в стола. Като хапнеш, веднага ще разбереш.
	Закискахме се. И тръгнахме към стола.
	Вадка отвори вратата уверено и спокойно. Пак беше пълно с деца. Някои се хранеха облечени, а други чакаха при леля Груша. Вадка се нареди пръв на опашката, след него — ние с Маря.
	Днес не бързахме.


>
	— Мигар са ви дали купони? — попита леля Груша, когато редът на Вадка дойде.
	Той мълчаливо кимна. Бузите му пак се покриха с неравни червени петна.
	— Ох, слава богу! — въздъхна тя и му подаде номерчето право в ръката.
	Изчакахме реда си без да бързаме и макар че пак ни пререждаха по-големи момчета, аз не се ядосвах, тихичко си подсвирквах и си приказвах с Вадка и Маря.
	Уговорихме се какво ще правим и аз вече не се чувствах като хаймана, избягал от часовете. Вадка, разбира се, трябва да иде на училище, а аз ще отида с Маря на пощата, да напише писмото, после заедно ще го отнесем в болницата. Този път аз ще придружа сестрата на Вадим. Той ме помоли. Естествено, не можех да му откажа, защото нямаше да е приятелско. И защото ми поверяваха да се грижа за едно малко момиче.
	После ще идем у дома. Маря ще си научи уроците. Разбира се, аз също. А след училище и Вадим ще дойде. Като щик. По онова време така се казваше: като щик. Значи, сигурно. Без да те подведе. Нали щикът не подвежда боеца!
	Ето че пак се случи приключение. И то какво!
	Маря първа получи яденето и седна до една маса. В ръцете на Вадим се оказаха наведнъж три чанти. На всичкото отгоре искаше и да ми помогне да отнеса подноса. Тихичко се запрепирахме, след което той отиде за лъжици, а аз останах да го чакам, за да проявя добро възпитание. За известно време бяхме забравили Машка.
	Когато наближихме масата, до нея седеше някакво момче с глава като кратуна. Маря си играеше с лъжицата в супата и сковано ни гледаше. Сякаш безгласно крещеше: „Помощ!“.
	Застанахме нащрек. Нямаше й второто. То беше пак кюфтета, които кратунестият лакомо поглъщаше.
	Не седнахме, а просто се тръшнахме на столовете.
	— Какво правиш? — прошепна му Вадим.
	Кратунестият си помисли, че само се перчим и нямаме нищо общо с Маря.
	— Трайте, братлета! — каза той, без да спира да мляска.
	Вадка целият настръхна. И аз разбрах, че ще стане бой.
	Набързо оставих чиниите на масата и здраво стиснах подноса. Но Вадка се бавеше. Сякаш нещо му пречеше.
	— Да беше поискал с добро — каза той вече по-високо. Но момчето само изхъмка. — Да беше поискал половината — придумваше го Вадим.
	— Стига си опявал! — махна с ръка този нахалник.
	Всичко стана като гръм и мълния. По-точно като мълния и гръм. Първо се мярна чанта, после се разнесе грохот. Кратунестият се търколи от стола, желязната чиния издрънча на циментовия под.
	Кратунестият подскочи към Вадим и изсъска:
	— Гад такъв! Ще ти разкрася мутрата!
	В ръката му блесна ножче за бръснене, някак стиснато между пръстите.
	Но Вадка бе грабнал вече подноса от ръцете ми. При нужда можеше да го използва като сигурен щит. Ако пък се наложеше ставаше и за бойно оръжие, с което здравата можеше да цапардоса кратунестия.
	— Да не си престъпник? — попита го Вадка.
	— Ще ти разкрася мутрата! — изфъфли той, отстъпвайки назад. Отскочи на няколко крачки, но като видя, че Вадим нямаше намерение да го нападне, обърна се и тръгна, като поглаждаше главата си. А отдалече се закани с юмрук.
	Маря седеше ни жива, ни умряла. Да си призная, и на мен ми трепереха ръцете. Вадим пак изглеждаше спокоен. Дори сякаш малко огорчен.
	Настоятелно му предложих да яде от моята чиния, но той категорично отказа. После взе да се тюхка като бабичка:
	— Не биваше да го удрям! — Пъшкаше, въздишаше и пак повтаряше: — Не биваше!
	— Какви ги измисляш! — възмутих се аз. — Защо? Та той се заканваше. Маша, показа ли ти ножчето?
	Маря кимна, но замълча, сякаш и тя съжаляваше този крадец.
	Най-после се разбрахме. Накарах Вадим да изяде половината от супата ми, а кюфтетата разделихме на тримата.
	В чинията, която се тресна на пода, бе останало по някаква щастлива случайност половин кюфте и малко картофено пюре. Ала нито Вадим, нито Маря ги погледнаха. Сякаш злото момче с ножчето бе оставило отровна слюнка по тях.
	До вчера Вадим щеше да ги изяде, Маря също. До вчера и Вадим бе готов да отнеме на някое момиченце ако не второто, то хляба. А днес и братът, и сестрата извръщаха поглед от чинията. Сякаш тя бе виновна за всичко.
	Излиза, помислих си аз, че когато гладът отмине, човек веднага се променя?
	Но кой над кого има власт? Гладът над човека? Или човекът над глада?


>
	Оскъдният обяд само раздразни апетита ми. Вадка и Маря бяха свикнали да не си дояждат, но въпреки това бяха намръщени, още не можеха да се успокоят.
	Слънцето блестеше като ярък ослепителен фенер, покривът на осми стол бе в рамка от прозрачни ледени висулки, от които не капеше, а направо се лееше вода, въздухът ни опияняваше. Така че докато стигнахме ъгъла, лицата на Вадим и на Маря вече се оправиха, очите им станаха по-сини, навярно синьото небе се преливаше в нас.
	Усещах дъха на пролетта. Някои хора не могат да го доловят, зная. А това е съвсем лесно! Трябва да вървиш бавно, спокойно и дълбоко, с пълни гърди да поемаш чистия въздух. И когато вдъхнеш съвсем дълбоко, в устата ти се появява свеж и сладникав вкус: пролетта е сладка.
	Показах на Вадим и Маря как се прави това.
	— Усещате, нали? — попитах аз. — Нали?
	Те усещаха. Задържаха дъха си, за да оставят за по-дълго вкуса на пролетта. Сякаш се наслаждаваха на необикновени бонбони.
	— Ами така може и да не се яде, а? — попита усмихната Маря. — Дишай си на воля!
	— Добре би било! — каза Вадим сериозно. — Изобщо дали учените не могат да измислят нещо, че от въздуха да се получават хранителни вещества?
	Избухнах в смях.
	— Какво се хилиш! — Вадим остана съвсем сериозен. — Бъдещето ще покаже! Тая пролетна сладост не може да се появи от нищо. Все има нещо! Може би някакви непознати засега молекули. Представи си, че изобретят такъв уред. Като лула, само че без тютюн. Или да е по-голям, колкото духов инструмент. Човек поема въздух и специалният уред го преработва в хранителни вещества.
	— Какъв уред? — не разбрах аз.
	— Дето е скрит в инструмента! — обясни ми Вадим като на тъп двойкаджия.
	— Ами не се ли страхуваш — попитах ехидно, — че хората много бързо ще изгълтат въздуха? И когато остане съвсем малко, ще започнат да търгуват с него? Кубически метър за рубла. И ще се появят столове за допълнителна храна.
	— И в тях ще се развъдят чакали — поде Машка.
	Вече и тримата се смеехме на Вадкината антинаучна идея.
	— И ще започнат да го крадат от малките момичета! — продължи Маря, като взе да се поклаща. — Хоп! Хоп!
	Тя смешно гълташе въздух. А и ние след нея, докато още не се раздаваше по столове, го загълтахме направо тук, на улицата. И честна дума, беше много вкусен.
	В тоя миг покрай нас се мярна сянка.
	Позагледах се. Кратунестият. Стори ми се, че удари Вадка. Или само го докачи.
	— Я ми погледни гърба — помоли Вадим.
	Ахнах, а Маря се разрева с глас.
	Новото палто на Вадка бе разрязано на гърба по диагонал от горе до долу. През разреза прозираше обшитият с бели конци хастар. Онова, дето уплътнява палтото.
	— Ама че гад! — възкликна Вадим. — Ама че гад!
	Разкопча се, съблече палтото, внимателно огледа разреза и пак се облече, като повтаряше едно и също: „Ама че гад!“. После добави:
	— Сега вече не мога да го продам!
	А Машка се обля в сълзи. Взехме да я утешаваме, но тя не млъкваше. Минувачите започнаха да се обръщат, дори една бабичка, нямайки смелост да се приближи, ни подвикна отдалече да не закачаме малкото момиченце.
	— Маря! — напразно умоляваше сестра си Вадим. — Защо? Уплаши ли се?
	Маря клатеше глава.
	— Маря! — завърши строго Вадим. — Не мога да те позная! Престани де, иначе ще ни арестуват!
	Накрая, все още хълцайки и въздишайки дълбоко, както всеки човек, който горчиво е плакал и постепенно се успокоява, тя проговори с крехък пресеклив глас:
	— Нали мама го купи! Пак ще се разстрои! Ще почне да плаче!
	Вадка се намръщи. Сигурно се обезпокои за майка си.
	— Ама не бойте се — казах аз, — баба ще го зашие. Без да останат никакви следи.
	— Така не може — възрази, въздишайки, Маша, — не може без следи.
	— Може — излъгах аз, само и само по-бързо да се успокои.
	Утешихме сестрата на Вадим и се разделихме — той тръгна за училище, а ние с Маря — към пощата.
	Няма нищо особено в това по улицата да върви голямо момче с малко момиченце, веднага можеш да отгатнеш, че му е сестра. Ами аз като бях кажи-речи колкото Машка? Тутакси налетях на неприятност. Отсреща идваше цяла сюрия зяпльовци. Право към нас.
	Още отдалече тези глупаци закрещяха един през друг:
	— Я вижте, гаджета! Гаджета!
	Помъчих се да запазя самообладание, ама нищо не излезе — сковах се от напрежение.
	Така се случи, че ние с Маря вървяхме по средата на тротоара, а момчетата се разделиха покрай нас като два речни ръкава, и ни блъснаха един в друг.
	И веднага продължиха пътя си. А ние с Машка, съборени на земята, останахме да се търкаляме: бях паднал по корем върху главата й. Обзе ме някакъв глупашки срам. Сякаш момчетата бяха казали истината, а не най-голямата тъпотия. Сякаш беше вярно, че сме гаджета с Машка. Пък и на всичкото отгоре съм се изложил пред нея.
	Изправих се тромаво и взех да се отупвам, сърдито обърнал гръб на Маря, сякаш тя имаше някаква вина.
	— Идиоти! — изругах аз. — Галфони! Глупаци!
	Маря безгрижно се засмя.
	— Ама, Колка, защо се ядосваш? — възкликна тя. — Та те просто са подивели. Скоро ще свърши войната! И момчетата, и момичетата пак ще учат заедно! И дивотията им ще изчезне. Учителката ни го каза.
	Само това оставаше. Сега вече мъничката Машка да ме утешава.
	Трябваше да помагам на сестрата на Вадим, щом като ми я беше поверил. Но можех ли веднага да измисля какви думи да й продиктувам в писмото до майка им.
	Наложи се да сваля калпака, защото главата ми плуваше в пот от напрежение. А Маря седеше до мен и ме гледаше с покорно внимание. Тя ме гледаше, а аз се потях и червях. На всичкото отгоре се оказа претенциозна — за всяко нещо мърмореше.
	— Скъпа мамичко! — продиктувах аз. Дори и с това не се съгласи.
	— Във всяко писмо „скъпа мамичко“! — заинати се тя. — Трябва да напишем нещо друго.
	— Любима мамо! — предложих аз. Но и това излезе неподходящо.
	— Мила наша мамичко! — измисли Машка и изплезила крайчеца на езика си, старателно го написа върху листа, откъснат от чистата тетрадка.
	— Днес получих — продиктувах аз. — Колко петици получи?
	— Нито една — въздъхна Маря.
	— Три петици — измислих аз.
	Тя с готовност записа лъжата ми.
	— А Вадик — продължих да съчинявам, — само една. Но по аритметика.
	— Те нямат вече аритметика — вдигна глава Маря. — Алгебра и геометрия.
	— Чакай — измърморих недоволно. Тези предмети ми бяха още непознати, пък и всичко се случва, малката Маря можеше да сбърка думите. Иди се оправяй после. Току-виж майка им открие лъжата и се разтревожи, почне да плаче и си влоши състоянието. Не, не можех да рискувам с такива сериозни неща. — Но затова по история — предложих аз.
	Машка обаче не миряса.
	— Завчера получи по история — измърмори тя капризно. — Излиза много често!
	— Тогава по литература — казах аз.
	Най-сетне малката педантка се съгласи.
	{img:pismo.png}
	И от този миг нещо ми стана. Изведнъж нахлу кръв в главата ми — а мама разправя, че съм бил малокръвен — и може би за пръв път през живота си усетих какво значи творческо вдъхновение.
	— Мамичко! След лошите зимни дни настъпи хубавото време. Грее слънчице — задиктувах аз и Маря престана да се инати, а напротив, сегиз-тогиз изненадано ме поглеждаше, дори без да скрива възторга си. — Цвъркат врабци! Капят капчуци. Животът се събужда. Скоро и ти, мамичко, ще се оправиш!
	Сетих се какво ми каза Вадим днес, когато бяхме у тях. Трябваше и за това да пиша.
	— По радиото — продължих аз — все по-често обявяват салюти. Скоро ще дойде краят на войната. Ти също трябва да оздравееш.
	Опитах да си представя, че съм на мястото на Вадка и на мъничката Маша. Отново ме заля гореща вълна. Гърлото ми се сви от горчива мъка: да остана съвсем сам? Невъзможно! Прииска ми се да завия от болка!
	Трябваше да тръсна глава, за да се опомня. Не, не беше вярно. Слава богу, слава богу! И ако допреди миг ми идеше да завия от болка, думите, които диктувах в писмото от името на Вадик и на Маря, трябваше да бъдат съвсем други.
	Маря дописа последното изречение и ме загледа с интерес. Какво ли още съм способен да съчиня?
	— Мамичко — продиктувах аз, мислейки за онова, което бях почувствал, — бъди спокойна. При нас всичко е наред. Имай ни доверие. За нищо не мисли. Гледай само да се оправиш. Събери всичките си сили. За крайната победа.
	Май това за победата го изтърсих не на място, но Маря възрази.
	— Какво говориш! — горещо зашепна тя. — Ами аз никога няма да измисля такова нещо, Вадик също.
	Трябваше да се съглася. Съчиних още две-три заключителни фрази, каквито е нужно да има във всяко писмо, и тръгнахме към болницата.
	Изминахме пътя дотам по-бързо отколкото вчера. Наистина Маря пак спира да си почива, но по-рядко, и не се задъха.
	Когато се показаха бараките, аз пак се обърках. Достраша ме. Мама и баба винаги ми повтаряха, че именно до тая болница е опасно дори да се приближаваш. А аз трябваше да вляза в приемната и да предам писмото.
	Спрях нерешително и затъпках на място. Отново ме обля пот. Маря, мъничката Маря, сериозно ме измери с поглед и каза с тона на Вадим:
	— Почакай тук, аз ще ида.
	И тръгна към приемната. Какъв позор!
	Хукнах след нея, хванах я за яката и с такава сила я извърнах към себе си, че тя едва не падна.
	— Остани тук — отсякох с тон, нетърпящ възражение, и грабнах писмото от ръцете й.
	После с уверени и твърди стъпки се запътих към приемната.
	Отворих вратата и веднага ме лъхна топла струя с неприятен мирис на хлор и на още нещо болнично. Но аз не трепках. Нали в страха си бях очаквал именно такава миризма.
	В малкото помещение седяха две жени. И двете с черни престилки, както ми беше казал Вадим. Пребрадени също с черни кърпи, които забуляха челото и бузите им. Сякаш жените искаха да скрият колкото може по-голяма част от тялото си. Дори на ръцете им видях черни ръкавици.
	Сърцето ми се разтупа като на заек.
	— Може ли да предам едно писмо? — запитах черните лелки.
	— Писмо може-е — с неочаквано добродушие каза едната. Тя беше по-висока.
	— Нямаше да е зле и малко храна — въздъхна другата.
	Храна ли? Каква храна? Ами аз изобщо не знаех. И Вадка нищо не ми беше споменал.
	Нещо ме преряза.
	Случва се така в живота, случват се такива мигове, когато децата изведнъж започват да разсъждават зряло като възрастни, а възрастните, дори побелели старци, да разсъждават с детска чистота.
	Защо, коя е причината?
	Аз мисля, че зрелостта не идва отведнъж, в определен за всички момент. Зрелостта идва, когато детето открие истини, важни за него, и ги осъзнае. Но то пак си остава дете. И за редица неща няма познанията на възрастните. Например, в гората, сред многото дървета, от които няма представа, може неочаквано да отгатне: това май че е ела. А това — кедър. Сред множеството сложни неща долавя основните и ги разбира, ако не с ума, то със сърцето си.
	А възрастните… Това може да се обясни по-лесно. Те просто трябва да помнят детството си. И в това няма нищо срамно. Напротив! Прекрасно е!
	Прекрасно е, когато възрастните, дори с побелели коси, са способни да разсъждават като децата.


>
	Нещо ме преряза. И си помислих: но какво можеше да ми каже Вадка? Какво можеше да направи? Да донесе на майка си кюспето, малкото парче корав хляб?
	Отново ми се сви гърлото.
	Сви се, защото разбрах колко безсилен се е почувствал Вадка в тази приемна, пред черните като гарги лелки, пред бараките за тифусни. Пред нещастието — своето и на майка му.
	Той не можеше да й помогне. Нямаше сили.
	Онемял въздъхнах — веднъж, и още веднъж.
	— Какво има миличък? — попита по-високата лелка.
	— Лошо ли ти е? — разтревожи се другата.
	— Тежко е без майчица, а? — въздъхна първата.
	— Ох-хо-хох! — въздъхна втората.
	— Нямам храна — казах точно като Вадка.
	И двете въздъхнаха една след друга.
	— Лошо! — каза високата.
	Сега вече знаех: лошо! И страшно, защото е лошо.
	Трябваше да си тръгвам. Но продължавах да стоя, пристъпвайки от крак на крак. Беше ми се мярнала някаква мисъл.
	Да! Сетих се, че по лазаретите и болниците когато предадеш бележка за болен, можеш да почакаш за отговор. Колко ще се зарадват децата, помислих си в същото време. Как ще се разскачат и закрещят от радост, нали са получили писмо от мама. И попитах:
	— А може ли да почакам отговор?
	По-високата черна лелка поклати глава. И каза нещо страшно:
	— При нас няма отговори.
	Вратата на приемната се затръшна след мене. Когато я отварях се наложи да я тегля с всички сили, защото беше на много стегнати пружини, и този трясък на вратата, както и думите на лелката ми подействаха като зла прокоба!
	Тръсках глава, за да пропъдя лошите мисли, упреквах лелката — как можа, какви думи избра, ами то се знае, че няма да има отговор, защото това не е обикновена болница, а за тифусни, и заразата може да се пренесе, тифусът може с хартията, с обикновеното писмо да изскочи на свобода, като шампанско от бутилка — но тежкото чувство не ме напускаше. Следваше ме неотстъпно.
	При Маря се върнах вече друг човек. Разбира се, външно всичко си беше може би същото. Но в душата ми станаха много неща, само за пет минути.
	Не биваше да го показвам. Нямах право да се разкисвам, да се размеквам като желе, да падам духом и да треперя.
	— Всичко е наред! — казах с най-бодър глас и тръгнах напред, без да се обръщам, за да мога постепенно да си възвърна самообладанието.
	Маша ме следваше на половин крачка и слава богу не виждаше лицето ми, даваше ми време да дойда на себе си. Не питаше за нищо, вероятно знаеше, че в мрачната приемна не идват никакви новини. Предали сте писмото и толкоз. Ще чакате.
	А черните лелки още бяха пред очите ми. Опасно е да работиш в такава болница!
	Сега се размислих за черния цвят. Да не би пък тая страшна зараза да не се лепи на черното? Но черното е цвят на смъртта.
	Пак нова и странна мисъл се откри пред мен като дълбока яма. Помислих си, че хората в тази болница са избрали черното от суеверие и страх, от безсилие да победят страшната болест. Знаят, че цветът е без значение, няма да им помогне, но за всеки случай пак се обличат в черно, с надежда, че заразата не би трябвало да се лепи по цвета на смъртта — не би имало никакъв смисъл!
	Тежките мисли не изчезват веднага. Знаех вече — само времето ги руши и новите събития. Като че ли времето е малко стоманено лостче, което троши черната буца, или само бучка, ако мислите, макар и тежки, но са толкова сериозни.
	Неочаквано — впрочем животът винаги продължава неочаквано: случва се нещо ново и той продължава напред — и така, неочаквано Машка се обади:
	— Жал ми е за Вадик!
	Бавно, дори някак предпазливо, сякаш слизах от висок покрив по въжена стълба, се върнах от горчивите си мисли обратно на земята. Принудих се да попитам Маря, за да съм сигурен, да не остана с впечатление, че не съм чул добре. Защото тя винаги жалеше майка си. А за брат й чувах за пръв път.
	— За Вадка ли ти е жал?
	— Ами да — каза тя.
	А, сетих се. Сигурно става дума за палтото.
	— Нали ти казах — отново взех да я успокоявам, — баба ще го зашие.
	— Ама аз не говоря за това! — отвърна Маря — А изобщо!
	Все пак аз бях един жалък сополанко дори в сравнение с Машка. Колкото и да се мъчех да бъда проницателен, а когато се наложи и мъдър, като възрастен, старанието ми оставаше безплодно. Разбира се, невинаги оставаше безплодно, но доста често изобщо не можеше да ми помогне, защото Вадим и дори мъничката Маша, бяха изпитали много повече горести от мен.
	Аз нямах вина за това. Знаех, че скъпите ми баба и мама с всички сили се мъчат да ме опазят, да ме изолират от околния живот, който е доста тежък, искат по-малко да го познавам, за по-дълго да си остана дете — без никакви огорчения, само с радости, естествено каквито може да предложи военното време. Разбирах как страдат, защото невинаги успяват да го сторят, а понякога изобщо не успяват, и забелязвах как се мръщят и нервират, ако неочаквано усетят, че знам повече отколкото ми се полага според тях, ако неочаквано установят с тревога, че макар да ме увиват в памук, като новогодишна играчка, когато я прибират след елхата, аз все пак виждам реалната действителност. Или се досещам каква е по частиците, които прелитат и стигат до мен.
	Не, човек дори като малък не е новогодишна играчка, не можеш да го извадиш само за празника, да го оставиш да се порадва на светлините и смеха, а после да го прибереш за през цялата война в мек памук, който да го предпази от удари. Човекът не е играчка и, щеш не щеш, той ще се удря по ъглите, които му изпречва животът, и от тези удари в крайна сметка ще свикне с мисълта, че животът не може да се замени с лъжа или — да го наречем по-меко — със заблуда, дори ако тази заблуда не е брутална, а деликатна, и при нея да няма думи, а само мълчание: премълчаваш ли нещо, значи скриваш истината.
	Когато Машка каза, че й е жал за Вадим, и то не заради новото му палто — нали беше плакала за него — а изобщо, аз изпитах някакво неудобство.
	Стана ми неудобно, защото наистина имаше за какво да се жали Вадка, ето че аз бях по-щастлив от него. Например, не съм принуден да стана чакал, разполагам с купони за допълнителна храна, имам си майка и баба, и татко е жив, воюва на фронта, жив е слава богу, и не съм евакуиран, живея в родния си град без никакви горести и мъки. А Вадка!
	— Знаеш ли колко му е тежко? — проговори Маря. И въздъхна. — А нощем пъшка, разбираш ли? Като болен. Отначало се плашех и го будех, но после престанах.
	В пролетния сняг прозираха дълбоки синкави сенки, които отдалече приличаха на малки локви и изобщо времето беше чудесно! С нищо не искаше да се съобразява! Нито с войната, нито със смъртта, застигнала в този миг нечий баща, нито с мъничката Маша, обляна от слънчевата светлина, но сляпа за нея.
	— Вечер дълго не мога да заспя от глад, нещо ме човърка в стомаха, а сутрин не мога да се събудя пак от глад. И Вадка се тревожи, страх го е да не се успя за първия час.
	Машка ме погледна в лицето, сякаш да попита разбирам ли за какво говори, мога ли да го проумея.
	— И той така стои нащрек, че при най-малкия шум да се събуди. Страхува се да не пропусне първата сирена. И после започва да ме разтърсва. — Машка се усмихна. — Когато ме разтърсва, сънувам, че препускам на кон.
	На кон! Стана ми смешно. Такива сънища могат да имат момчетата. А мъничката Маша дори не можех да си я представя на кон.
	— А в стола! — възкликна Машка. — Да знаеш какъв срам беше отначало! Изобщо не исках да стъпя там. Един-два пъти припаднах. И то там. Вадка ми носеше всяка трошица. Като на врабче.
	Сетих се за врабците в стола. Те бяха накацали по железните корнизи под тавана, но странна работа, не цвъркаха. Нали тогава при ония момчета със загладените мутри врабецът долетя мълчаливо, грабна хлебното топче и изчезна.
	Изведнъж ми хрумна мисълта, че врабците, макар да бяха долетели по-близо до храната, нямаха никаква полза от това. Децата си изяждаха всичко, до трошица. Ех, врабци, извинявайте! Мълчанието ви е толкова красноречиво…
	— А после? — попитах Машка.
	— После вече не ме беше срам — отговори тя и пак въздъхна като бабичка.
	Всичко това ми беше непознато. Човек трябва от личен опит, със стомаха си да го узнае. Само със стомаха и по никой друг начин.
	Излизаше, че мъничката Маря ме поучава. Както брат й — Вадка. Прибавяше знания към началното ми образование, което щях да завърша след година и близо два месеца. Тези знания бяха от неписани учебници. От същите, на чиито правила ни учеше и нашата Анна Николаевна.


>
	Едва по-късно, в зряла възраст, дните преминават без събития. Или по-точно, хората, свикнали с разнообразието, мислят, че нищо интересно не им се е случило. Сякаш поемат безсолно ядене. Макар че солта му е достатъчно. И изобщо си има вкус. Но те го поемат, без да забелязват. Разсеяно, почти като насън.
	Детството е прекрасно, защото е изпълнено с много събития. Не само хубави. През детството има всякакви събития — и тъжни, и радостни. Но ги има, ето какво е хубавото. През детството животът никога не изглежда безвкусен. Той е хем красив и сладък, хем тъжен и горчив, и понякога, разбира се, повече отколкото трябва.
	За един ден могат да се случат множество събития, не само едно.
	А през този ден, и без друго изпълнен с най-различни събития, ми предстояха още три.
	Цели три!


>
	Е, това, че баба ни чакаше мен и Маря с блага усмивка и беше оживена и разговорлива, не можеше, естествено, да се нарече събитие.
	После учихме уроците си.
	Машка сричаше и пишеше нещо в своите тетрадки от вестници. Сегиз-тогиз тъничко изпискваше, но когато я поглеждах, храбро ми се усмихваше. Мастилото се разливаше на вестникарската хартия. По онова време тя беше грапава, от личен опит знаех, нали и аз бях имал такива тетрадки. Но по-късно татко ми изпрати по човек трофейни. Колко хубава беше хартията им! Блестеше на слънцето, чак очите те заболяваха. Лъскава. Дадох една тетрадка на Маря, но тя веднага я прибра в чантата, сигурно за писмата до майка си. Та така. А грапавата вестникарска хартия беше такава, че като пишеш, пишеш с мастило уж, всичко върви добре, но по някое време — хоп! — сякаш пропадаш в невидима дупка: мастилото се разлива по някакви тънички жилки, и ако веднага не вдигнеш писеца, тутакси се получава голямо петно.
	Учителите знаеха това и не намаляваха бележките, макар че например нашата Анна Николаевна ни съветваше да си правим тетрадки от предвоенни вестници, ако някой случайно е запазил. Но кой преди войната е мислил, че вестниците ще потрябват за тетрадки? От всичките ми познати само Вовка Крошкин имаше стари вестници. И то защото майка му ги събирала в бараката. Готвела се за голям ремонт, но както излязло, насъбрала много тетрадки за през войната. Тъй разказваше Вовка. Дори и на мен даде от тези вестници.
	И така, Маря изпискваше от време на време като вдигаше писеца, учеше уроците си. Но и в това нямаше нищо особено.
	Двамата с нея се ослушвахме как баба шета в нишата зад печката. Тя се стараеше да не вдига шум с тенджерите, тихо да излива водата от каната, за да не пречи на нас, старателните ученици. Само с миризмите не можеше да се справи. Долавяше се апетитният мирис на варени картофи, нещо започна да ме човърка под лъжичката, а Маря — тази чудачка, си запуши с длани ушите, за да не усеща миризмата. Какво пък, човек трябваше да й влезе в положението — като не можеш да си запушиш носа, защото е неудобно да дишаш само през устата, а все пак трябва да се съсредоточиш, запушваш нещо друго, за да не усещаш колко апетитно мирише на ядене.
	Ако сметнем вечерята за събитие, то тепърва назряваше, подготвяше се под мъдрото ръководство на баба.
	Истинските събития се развиха много по-рано.
	Почти едновременно дойдоха мама и Вадим.
	Първа се върна от работа мама, съблече се бързо и се изми; тя ме учеше на това правило в живота, като сама винаги го спазваше: щом се прибереш, веднага да се измиеш, и то непременно със сапун, като насапунисаш не само ръцете, но задължително и лицето, защото навън има всякакви бацили — та тя се изми в нишата зад печката, като шумно натискаше кранчето на мивката, после влезе при нас в стаята и направи следното. Ласкаво поздрави Маря и строго погледна към мен.
	Сърцето ми трепна. Гузен негонен бяга. Има такава поговорка. Веднага се сетих какво бях направил днес. Но невъзможно беше да е узнала нещо, бях абсолютно сигурен.
	За всеки случай приложих мъдра тактика. Щом като майка ти не те поздравява, а само те измерва със студен и подозрителен поглед, няма нищо срамно ти пръв да поздравиш родната си майка.
	Именно това направих с лисичи глас.
	Мама кимна и както ми се стори, поиска да отговори нещо. Но в тоя миг дойде Вадка.
	Застана на прага със съвсем объркан израз на лицето. Сегиз-тогиз поповдигаше панталоните си.
	Това бе доста забавна гледка, нали панталоните са под палтото. Вадка стоеше известно време, после подбираше с лакът палтото при талията и го повдигаше нагоре. Същевременно очите му извършваха стремително и неорганизирано движение. Направо шареха. Гледаха ту мама, ту мен, ту баба, ту Маря, ту пода, ту тавана, ту прозореца, ту някъде встрани.
	Вадим държеше в едната ръка поиздутата си чанта, а в другата — вързоп с учебници и тетрадки, опасан с колан. Използвайки дедуктивния метод на английския детектив Шерлок Холмс, за когото знаех от детските радиопредавания, доста умно съобразих, че Вадка е бил принуден по сериозни причини да свали колана от панталоните си. И тези причини се намираха в чантата.
	Мама приветливо се усмихна и му каза да не стои на вратата, а да влезе и се съблече.
	— Вие ли сте?… — попита той с някакъв чужд дрезгав глас.
	Мама се засмя.
	— Ами, изглежда, наистина съм аз.
	Вадка смутено поклати глава. И формулира въпроса си по-точно:
	— Вие ли сте го направили?
	— Какво да съм направила? — зачуди се мама.
	— Погледнете! — каза Вадка притеснено. Остави вързопа с тетрадките и отвори чантата.
	Тя беше пълна с най-различни пакетчета и кесийки, а най-отгоре имаше парчета ръжен хляб с всякаква големина. Те бяха отрязани нееднакво — надлъжно и напречно, виждаха се и цели четвъртинки.
	— Откъде е това? — попита Машка.
	— От учителите — каза Вадим. Изглежда се посъвзе, престана да върти очи на всички посоки и заговори свързано. — Такъв калай ми дръпнаха!
	Сега вече аз се притесних. Явно Вадим се беше отпуснал, заразказва свободно, както си бъбрят момчетата насаме, и се увлече, а когато човек се увлече, може да издрънка и нещо излишно. Например, за днес.
	Така и стана. Вадим започна тъкмо от това, чудакът му неден!
	— Изобщо няколко дни не ходих на училище — подхвана той, като разсеяно и бегло ме измери с очи.
	„Внимавай! Внимавай!“ — опитах се да му внуша от разстояние. Но Вадка беше възбуден и не ме разбра.
	— А днес Маря ми казва: търсят те! — Той погледна последователно всички ни. — И наистина! Щом отидох и се съблякох, първият срещнат учител ме хвана за ръкава и ме поведе при директора. Е, мисля си, край! Накиснах се! Ще ме изключат! — Той погледна Машка, сякаш чу ням упрек, предупреждение, може би подсещане за майка им, и отговори само на нея: — Ох, разбира се! — и продължи да разказва: — Та така. Взе да ми се кара! Ама не защото съм отсъствал от училище, а защото не съм казал за мама и купоните.
	— Мъж ли е директорът ви? — попита мама.
	Вадка млъкна за секунда. И веднага се засмя:
	— Не се преструвайте! Вие сте им казали! Така че знаете мъж или жена е.
	Мама учудено сви рамене.
	— Но аз не зная дори в кое училище учиш — възкликна тя и кимна към мен. — Попитай Коля.
	Аз също кимнах. Разбира се, и дума да не става! Дори аз не знаех къде учи Вадка. Цяла сутрин се бях канил да го попитам и бях забравил.
	Сега беше негов ред да се учуди. Замълча. После се почеса по главата. От маминия поглед нищо не убягваше. И тя тутакси подхвана Вадка:
	— Отдавна ли не си ходил на баня?
	Той се смути окончателно. Мама, според мене, също.
	— Е, добре — каза тя, — продължавай. За банята по-късно ще се разберем.
	— Нашият директор е един старец — продължи Вадка. — С една дума, здравата ме нахока, после отвори шкафа и каза, че учителите събрали храна за нас. Всеки донесъл по нещо. А скоро ще получа купони за стола. Маря вече получи. И училището ще ходатайства да ни дадат и другите купони. — Вадим приповдигна панталоните си и се вторачи в мама. — А аз мислех, че вие сте се обадили — завърши той, възвръщайки обичайната си форма: мъжество плюс спокойствие.
	— Е-ех, чуден човек! — намеси се баба. След това подуши с нос кухненските аромати и бързо отиде при котлона. И оттам, от дъното на полутъмната ниша, продължи: — Зер сред хора живееш, а не в гората. А ти!…
	Стори ми се, че искаше да каже. „А ти си станал чакал!“, но навреме се сдържа.
	Прекъсна я Маря.
	— А за мама предупреди ли ги? — обади се тя.
	Вадим изхъмка.
	— Не се наложи. Всички знаят. — Той се позасмя. Беше се съвзел напълно. — Знаеш ли дори какво ми предложи? Директорът.
	Маря врътна късата си косица.
	— Да отидем в сиропиталище. Временно. Докато се върне мама. А ще учите, каза, в своите училища.
	— Чуден човек — повтори Маря с интонацията на баба и дори с нейния израз на лицето.
	После бавно, сякаш се взираше във всеки и искаше потвърждение от него, обиколи с поглед мама, баба, мен и Вадка.
	И продължи с някакъв необикновено сух и официален тон, питайки и едновременно потвърждавайки.
	— Та нали в сиропиталище — каза мъничката Маря — отиват ония, на които всичките родители са загинали, а ние с тебе си имаме мама.


>
	Чантата на Вадим с малки кесийки брашно и грис, микроскопично пакетче масло, хляб и дори парче домашна сланина, загъната в чиста кърпа, беше първото събитие от трите последни събития на този ден.
	Второто събитие беше банята. По-точно разговорът за нея. Защото и разговорът може да стане събитие, щом като дава повод за размисъл, нали така?
	Мама беше упорит човек. Така че щом се нахранихме с варените сипкави картофи…
	Но отначало Вадка се заинати. Когато баба сложи чинии на масата, той заповяда на Машка да се облича, за да си ходят.
	— Тръгваме! — каза той с категоричен тон, станал изведнъж твърд като желязо, и Маря послушно, някак уплашено и припряно взе да облича палтото си.
	— Какво те прихвана! — възкликнах изненадан. — Не усещаш ли на какво мирише? Да не си хремав?
	— Нали си имаме храна! — искрено се учуди моят приятел и посочи чантата.
	— Ча-акайте — усмихна се баба, — има време да си изядете запасите. Не са чак толкова много!
	Но Вадка решително поклати глава и аз си спомних как още днес ми каза, че те с Машка няма да ни подяждат. С други думи, сега всички гладуват и всеки залък се пести.
	Ето защо думите на баба не му подействаха. Тогава се намеси мама. Такава си беше тя! При нужда можеше и да ти подвикне. Да те хване здраво за рамото. Да те застави насила да седнеш. Или да те обърне към себе си и да те погледне в очите. Мама често ми повтаряше, че сега тя е не само майката, но и бащата вкъщи. Всъщност мен тя можеше да ме хване с мъжка ръка за рамото, защото й бях син. Но с Вадик никога не би постъпила така. С Маря — също. Тази мъдра жена им се усмихна и каза:
	— И какво, щом като има война и гладуваме, значи да не си ходим на гости, така ли?
	Тя зададе въпроса на Вадим с кротък и благ поглед и може би затова той запримига, затрепка с клепачи, пак се смути, постоя с наведена глава, после въздъхна, сякаш взе някакво решение, погледна мама и се усмихна.
	Тя не каза нито „браво“, нито „така те искам“, както казваше на мен, а с мила усмивка посочи масата.
	— Заповядайте!
	След вечеря моята упорита майка отново се върна на своето.
	— Разбирате ли — подхвана тя, като местеше поглед от Вадим към Маря и обратно, сякаш ги призоваваше към благоразумие, — аз съм медицински работник, а майка ви е болна, така че от хигиената… да речем, от това колко често ходите на баня, зависи не само здравето, но и животът ви.
	И ето че мама се оказа права. Изглежда и братът, и сестрата бяха разумни, но и двамата си имаха проблеми. Те сведоха очи и замълчаха. Пръв заговори Вадка.
	— Ами не-е! — каза той, сякаш спореше с някого. — Щом откараха мама, веднага ни взеха и нас. И цялото бельо, за онова там, как се казваше…
	— Санитарна обработка — подсказа мама.
	— А така! — Той изхъмка и заговори по-бързо, накрая взе да се поклаща. — Накараха ни да се съблечем чисто голи и да се напарим, доколкото издържим, в най-обикновена баня. И взеха всичките ни дрехи. Когато ги донесоха, бяха просто врели! Трябваше да изчакаме, докато изстинат.
	— А пък аз — усмихна се Машка, — си бях забравила в палтото едно целулоидно патенце. После се обличам. И хоп! Вместо патенцето напипвам само една корава топка. Цялото се беше стопило.
	— Така, така! — насърчи ги мама. — А после? Ходихте ли пак на баня?
	Те отново замълчаха, но Маря махна с ръка и каза:
	— Добре де, ще разкажа!
	Вадим облекчено въздъхна. Сякаш Маря свали товар от гърба му. Впрочем и нейното лице се проясни. Така става, когато човек вземе решение за нещо сериозно. Макар че както се разбра по-късно, тук нямаше нищо сериозно. Само смехории. Наистина сега Машка се кискаше в шепа. Но тогава изглежда хич не й е било весело.
	И така майка им обяснила и на двамата, че най-добре е малките деца да не ходят сами на баня. Първо, казала тя, сами не могат да се изкъпят както трябва. Ами да, права е била. И аз, когато веднъж отидох сам на баня, през цялото време се мъчех да запомня какво вече съм сапунисвал, и какво не съм. Ръка ли, крак ли и точно кой.
	Е, добре, добре, после ще разказвам за себе си. А сега за Машка.
	Та първо, значи, малките не могат сами да се изкъпят. Разбира се, това не се отнасяло за Вадка.
	И докато майка им била здрава, водела Машка в женската баня. Всичко било добре. Но ето че се разболяла и почувствала, че ще я откарат в болница. Тогава се разтревожила и взела да им заръчва какво трябва да правят. За купоните — да не ги загубят. За училището — да учат и за нищо друго да не мислят. И за банята.
	В банята, казала тя, Машка в никой случай не бива да се къпе сама, има нужда от помощ, пък и е опасно, може да се попари с вряла вода, ако се опита сама да вдигне кофата, няма да й стигнат сили и ще излее водата върху себе си, или не дай боже, ще се подхлъзне на мокрия циментов под, ще падне и ще си счупи я ръка, я крак, а още по-лошо, може и главата си да удари.
	Майката била цялата в пот, имала треска, но продължавала да говори за банята, и сигурно вече почнала да бълнува, защото заръчала на Вадик да не пуска Маря сама, а да я взема със себе си в мъжкото отделение, няма нищо срамно в това братът да заведе сестричката си, малките ги пускат, не е страшно.
	Майката била зле и Вадим и Маря не могли да спорят, обещали да правят всичко, както им е заръчала.
	Така, значи. Откарали майката. Дошло време да идат на баня. Машка започнала да се дърпа, а Вадим да й се кара. Тогава Маря била загубила вече купоните, ето защо нямала голям шанс да докаже, че може да не ходят заедно на баня. Когато в някоя къща има или е имало тифус, човек трябва да се къпе по-често. За това радиото бе проглушило ушите на всички. И навсякъде бяха окачени плакати, едни такива страшни: с голяма нарисувана въшка, под която пишеше с едри черни букви: „ТИФУС“.
	Вадка, като по-грамотен от Маря, четял плакатите, пък и понякога чувал предаванията по радиото. Затова взел изтривалката и сапуна — още повече че изтривалката била единствена, а сапунът — някаква люспа — заповядал на Маря да изглади с ютия гащичките и фланелките, нейните и неговите, хванал я за ръка и насила я повел на баня.
	— Да знаете какъв ужас беше! — възкликна Маря, като дори и сега се изчерви. — Какъв срам! Наоколо само голи мъже! И аз сама сред тях! А Вадка! Само ми крещеше! И някакви момчета се подиграваха.
	— Мъже! — подразни я Вадим. За първи път го виждах да не е много ласкав към сестричката си. Изглежда казаното бе прехвърлило границите на търпението му. — Само старци и деца!
	— Все едно! — възрази Маря. — И така, аз реших да става каквото ще. Съблякох се и като че ли се бухнах в пропаст.
	— И какво? — попита Вадим с тон на човек, който знае отговора. — Нямаше нищо страшно. Щом като трябва, значи трябва!
	— В къпалнята беше по-лесно — съгласи се Маря, — имаше гъста пара и нищо не се виждаше. Позакрих се с тасчето, пък и нали съм с къса коса, както виждате, никой не ми обърна внимание…
	— И се забихме в един ъгъл! — прекъсна сестра си Вадим. — Сложих я да седне с гръб към другите. Хубаво я насапунисах. Сам носех вода. — Той се засмя. — А тая бъзливка седеше със затворени очи. Цялата се тресеше от страх.
	Баба и мама през цялото време се усмихваха и ме поглеждаха, и аз прекрасно разбирах защо. Накрая мама каза:
	— Няма нищо особено, Машенка. Какво да се прави? И нашият Коля ходи с мен на баня!
	И таз добра! Не можа да премълчи.
	Усетих, че се обливам в гореща пот, че цялото ми лице пламва, че сигурно ушите ми приличат вече на пионерски флагчета.
	Маря опули срещу мен големите си очи, като че ли с фарове ме освети. Е, какво видя, искаше ми се да я попитам. И в същия миг Вадка възкликна:
	— Видя ли, Маря!
	Сякаш беше възтържествувала някаква велика истина. А Вадка пак викна:
	— Оттогава не ще да ходи на баня!
	Не беше се изтеглила още кръвта от лицето ми, когато видях, че Машкиното пламва. Дори й избиха капчици пот.
	И това беше. Мама взе да обяснява на Маря, че е глупаво, че се налага редовно да ходи на баня, нали е момиче, трябва да си вземе шкафче в ъгъла и там незабелязано да се съблече, без да се озърта, после бързо да влезе в къпалнята и пак да иде в някой ъгъл, много правилно е постъпил Вадим, браво, веднага си личи, че е голямо момче, съзнателен човек, грижовен брат.
	Навярно мама говореше със същите думи, с каквито майката на Вадим и Маря, или може би така говорят всички майки, съвсем еднакво обясняват разните прости неща, защото Вадим се умълча, наведе глава, а от очите на Маря закапаха сълзи: кап-кап, кап-кап.
	Мама виждаше, но не спираше да говори, може би смяташе за необходимо да обясни всичко най-подробно и както трябва, а аз си мислех, че все пак хич не е хубаво да си малък.
	Уж и ти си свободен, като всички, ама нищо подобно, нямаш свобода. Рано или късно непременно ще се наложи да направиш нещо, срещу което се бунтуваш с цялото си сърце. Но ти казват, че трябва, че се налага, и ти се тормозиш, страдаш, упорстваш, но накрая вършиш каквото искат.
	И ето че се получават най-различни глупости. Аз, дето съм момче, ходя с мама в женската баня, а Машка, момичето — с брат си в мъжката.
	Къде е тук правдата? Къде е справедливостта?
	Е, и третото събитие за тази вечер.
	Да. Има неща, за които дори ти е неприятно да си спомняш… И така, Вадим и Маря си тръгнаха, аз поисках да ги изпратя, но мама не ме пусна.
	— Защо? — учудих се аз.
	— Имаме работа — строго отговори тя.
	Пак ми се разтупа сърцето и взе да прескача. Но какво означава тази необичайна строгост, какво? Не се наложи много да чакам.
	Веднага щом излязоха Вадим и Маря, мама се обърна към мен и аз видях, че лицето й стана съвсем същото както на гипсовата жена с греблото в градинката пред киното.
	— Ти къде! Беше! Днес! — не попита, а отсече мама.
	„Откъде е могла да узнае, откъде?“ — повтарях си тъпо аз. Сякаш имаше някакво значение откъде точно е узнала.
	— Ами… — замънках. — Просто… Изобщо… Ние…
	И така се изтървах. Ето как поставих под въпрос значението на Вадим в живота ми. И разбира се в очите на мама.
	— Ах, ние! — възкликна мама. И вече не ми даде възможност да се опомня. — С Вадим? — повтори тя и на мен нищо друго не ми оставаше, освен покорно да кимна с глава.
	— И с Маша! — Ами то се знае, че и с нея. — И тримата! — ахна мама. — Избягали от училище! — Завъртях отрицателно глава. — А-а, не било тримата! Значи, само вие с Вадим. — Не можех да си изкривя душата и да оклеветя невинния човек. — Тогава с Машка! — Но тя също отиде на училище. — Така-а! — Дори за мама не беше толкова лесна тая задача. Трябваше да поразмисли. Но само за миг. — Отначало — произнесе тя обвинителното заключение — си бил с Вадим! — Очите й пръскаха светкавици и мълнии. — А после с Маша.
	Кимнах още веднъж, после още веднъж. Сякаш я насърчавах — добре, добре. Но в края на краищата защо не ме изслуша. Дори закоравелите престъпници имат право да обяснят постъпките си.
	Мама стоеше със скръстени ръце, също като Наполеон Бонапарт. Липсваше й само триъгълна шапка на главата. А иначе — същински император. А до него верният му слуга — баба, която внимателно слушаше и осъдително клатеше глава. Но чакайте, опомних се аз. Изслушайте ме. И измънках:
	— Търсихме храна.
	— Какво?! — възкликна мама. А баба тъжно подпря с ръка брадата си. — Какво! Какво! Какво — закрещя мама. Сякаш се съмняваше, че не е разбрала, че не е чула добре. — Ти? Си търсил? Храна?
	— Ами да! — отговорих аз. — С Вадим. Намерихме кюспе. Само че не е вкусно. Трябва да се стърже. С пила.
	Когато някой е обвинен, и то не без основание, в повечето случаи започва да обяснява съвсем незначителни подробности. И по правило с това само ядосва обвинителите. Мама също се ядоса, чак побесня. Това кюспе, което може би никога през живота си не беше виждала, сякаш я подлуди.
	Неочаквано взе да приказва на баба. Възрастните имат такъв навик. В твое присъствие да говорят на друг и да задават най-различни въпроси.
	— Представяш ли си? — обърна се тя към баба. — Ние се блъскаме! Като грешни дяволи! Работим! Без да подвиваме крак! Правим икономии! Мислим за него и деня, и нощя, а той! Да бяга от училище!
	Има и друг начин на мъчение. Уж се обръщат към теб, а не ти дават възможност да отговориш. Сами си отговарят.
	— Гладен ли си останал? — попита мама, но дори не ме погледна. — Не, сит си! Бос ли ходиш? Не, обут си! Нямаш тетрадки? Имаш. Мръзнеш ли? Живееш на топло! Тогава какво ти трябва? — възкликна тя и аз си помислих, че сега вече ще ме остави да говоря. Ама нищо подобно! Мама си имаше отговор за всичко. — Да се учиш добре! — каза тя. И отиде от масата до шкафа. — И разбира се да не отсъстваш от училище!
	Ох, тези жени! Без никакъв преход Наполеон Бонапарт отпусна ръце и заподсмърча. Най-лошият вид мъчение са майчините сълзи. И то заради тебе. Това ми беше непоносимо, ужасно непоносимо. Изведнъж ми се прииска да пробия с глава стената.
	Но ето че като подсмръкна за последен път, мама каза през краткотрайните като летен дъжд сълзи, вече с обикновения си, истински мамин глас:
	— Ние с баба ти се изпотрепваме, а ти!
	— Няма вече така да правя! — искрено, дори с жар казах единственото, което се казва при подобни случаи.
	— Излиза… — неочаквано се успокои мама. И после изтърси страшна глупост: — Излиза, че Вадим ти влияе зле.
	Чак ми писнаха ушите от гняв.
	— Как не те е срам! — изкрещях аз. Не, не беше лесно да креснеш такива думи на мама. И на всичкото отгоре да ги повториш. — Как не те е срам!
	Целият се тресях от яд. Ох, тези възрастни! Мързи ги да повярват на собствените си деца. Все си мислят, че ги лъжат. Толкова ли е трудно да помолиш детето си да ти обясни подробно какво е правило през деня. Опитай се да разбереш! Най-лесно е да нахокаш човека. Опитай се да го разбереш, ето какво е най-важното. И после, защо трябва да мислят, че децата са безразсъдни? Че винаги се стремят към лошото, лудориите, че все гледат да направят някоя пакост?
	Отчаяният ми вик накара мама да млъкне. Така ми се стори. Но нещо се прекърши в мен. Скъса се някаква тъничка нишка.


>
	Ах вие, възрастни, умни, мъдри хора!
	Ако знаете колко тежки са вашите упреци! Колко погрешно — не звучи, а действа — думата ви, в която може и да не сте вложили такъв смисъл, но вече сте я изрекли. И дълги, дълги години тя продължава да звучи в детската душа като отекващ звук на камертон.
	Мнозина смятат, че да нахокаш някого, още повече дете, е нещо съвсем безвредно, дори напротив — нека хубаво запомни, да го има за обица на ухото, защото животът е пред него и трябва доста важни истини да се натъпчат в тази упорита глава.
	Кой ще ви обясни на вас, възрастни, че крехкото лесно се чупи? Счупеното, пукнатината дори няма да се забележат, но душата ще се изкриви и гледаш — добрият през цялото си детство малчуган когато порасне, става лош човек, на който нито приятелството, нито честността, нито дори светите майчини ласки не са скъпи и обични.
	Крехко и чупливо нещо е детската душа. Ох, колко трябва да се пази…


>
	Дали тогава бях твърде послушен, или може би твърде слаб, или пък бях свикнал да живея в пашкула, който бяха изплели около мене мама и баба, но духът ми се прекърши.
	Не успяхме да станем приятели с Вадим и Маря, останахме си само познати. От време на време се отбивах у тях, те също идваха у дома, баба ги гощаваше с каквото можеше. Най-често се срещахме в стола — сега Маря и Вадик имаха купони за допълнителна храна, пък и още преди края на април получиха и другите купони.
	Случваше се при нас да седне момче или момиче, да помоли унизено с тих разтреперан глас: „А да ми оставиш мъничко! А?“ — и те оставяха. Сега те оставяха. Носа и кратунестият вече ни избягваха, макар че идваха в стола. Всички тук добре познаваха бившия чакал Вадка и предпочитаха да си нямат работа с него.
	Впрочем може би причината да не се сприятелим е била съвсем друга — времето?
	С твърде малко време разполагахме. Твърде малко!
	С Вадка и Маря се запознахме през първите дни на април, а пролетта е най-краткотрайното годишно време — кой не го знае?
	Пролетта лети. Тази прекрасна обновителка прилича на добросъвестна портиерка! Изчиства снега и почернелия лед от улиците. С ручеи измива калта от града. Издухва тежките облаци от небето и като грижовна домакиня го бърше ли, бърше с чистите гъбки на белите облачета, за да светне с кристална синева.
	Пролетта е помощник на слънцето, негов изкусен бояджия. Мацне веднъж — и оцветява тополите в розово с лепкави пъпки. Мацне втори път и обагря земята със зелена трева. Мацне трети — и изпъстря градините и горите с побелели от цвят дървета.
	Пролетта влияе на хората. Изправя гърбовете. Премахва бръчките. Кара те да вдишваш опияняващия въздух, докато ти се замае главата.
	Пролетта подготвя земята и хората за лятото, подтиква да бързат дори децата, които смятат, че животът е пред тях и няма защо да бързат. Разбира се, това е така, но всеки знае, че идва краят на четвъртия срок, краят на учебната година, последните бележки, а в четвърти клас — изпитите и съвсем незабележимата крачка в по-горен клас. Тъй е то.
	А онази пролет бе изобщо съвсем необикновена. Гласът на Левитан ставаше все по-тържествен. Все по-бавно и тежко изговаряше всяка дума от съобщенията на Съветското информбюро, сякаш да им придаде още по-голяма важност.
	Ами разбира се!
	Нашите се сражаваха в Германия!
	Водеха боеве в Берлин!
	Първи май дойде в градчето ни със зеленина и обещание за необикновено щастие.
	Още малко, още ден-два. Още…
	А мама беше умен човек. Често, когато се прибереше от работа, ми казваше леко усмихнаха:
	— Ако срещнеш Вадик или Маша, кажи, че майка им се чувства добре.
	Когато ми го каза за първи път, не повярвах:
	— Ти откъде знаеш? Там никого не пускат!
	— Е-е — загадъчно се усмихна тя. — Нали съм медицински работник.
	И на два-три пъти предадох маминото съобщение на Вадка. Мама никога не лъжеше. И кажеше ли нещо, човек можеше със сигурност да й вярва.
	Пък и изобщо! Наоколо беше пролет! Скоро щеше да свърши войната! Мрачната приемна с черните като гарги санитарки вече ми се струваше нереална, сънувана в болестен кошмар. Всичко се подготвяше за мир и щастие, а когато човек е погълнат от мислите за празника, забравя за нещастието.
	Както всяка година, така и през четиридесет и пета имаше в живота ни такъв ден — осми май. Когато настъпи и стрелките на часовника взеха да отмерват неговата продължителност, никой у дома пък и в целия град още не знаеше, че е някакъв особен ден. А и след това не мислихме много за него — кой ще си спомня за последния ден на войната, щом като е последван от първия ден на мира! Но все пак имаше такъв ден. Последният ден на войната.
	Войната умираше неохотно. Всичко беше ясно, но някъде там, в Берлин, още чаткаха автомати и боботеха оръдия.
	Осми май започна като всеки делничен ден. Пролетта нахлуваше през прозорците с щедри слънчеви лъчи, клокочеше на мътни ручеи, крещеше с птичи гласове. Изобщо всичко си вървеше по реда.
	Отдавна си бях научил уроците, когато мама се върна от работа.
	Общо взето аз се смятах за наблюдателен човек, но отначало нищо не забелязах. Макар че по-късно, когато мина време и разбрах повече, отколкото знаех в началото, си обясних защо мама не влезе веднага при мен, защо първо си намери някаква работа в кухнята, защо така дълго се ми и говори на баба с подчертано безгрижен тон.
	Накрая влезе в стаята, порови в скрина, после в кутийката пред огледалото — върху тази кутийка сияеха на яркото слънце красиви палми на зелен морски бряг, а вътре имаше най-различни женски дреболии: фиби, напръстници, празно флаконче от парфюм, останало отпреди войната, засъхнало от неупотреба червило, пак отпреди войната. Нито едно от действията на мама не заслужаваше особено внимание. Пък и аз не им придавах никакво значение. Едва по-късно си помислих, че тя твърде дълго се рови в кутийката, като се има предвид припреният й характер.
	По едно време се обърна, пристъпи крачка към мен и ме целуна по главата. Дори се сепнах. Не че мама не ме галеше, напротив! Заобиколен от две жени, аз растях по-скоро като галено момиче. Но мама ме целуна така ненадейно, че се изненадах, поисках да я погледна в лицето, но не можах: тя здраво ми бе притиснала главата. Не искаше да го виждам.
	После както обикновено стремително се отдръпна и отиде до прозореца. И аз разбрах, че плаче.
	Ужас! Винаги ме обземаше страшен ужас, когато видех мама неочаквано да се разплаче. Защото никога не бе плакала, през цялата война. Няколкото пъти — три, четири, а може би и пет, не влизаха в сметката. Бях сигурен, че мама може да плаче само от голяма радост и от голяма скръб. Затова, когато видях потръпващите й рамене, си помислих най-лошото: татко! Нещо се е случило с татко!
	Естествено скочих и извиках:
	— Какво е станало с татко?
	Мама стреснато се обърна.
	— Не! Не! — възкликна тя. — Как ти хрумна!
	— Защо плачеш тогава? — запитах все така високо, макар че се бях поуспокоил…
	— Просто така! — отговори мама. — Просто така!
	На вратата се беше появила баба, която я наблюдаваше също с подозрение, и на нея не й се вярваше, че мама ще се разплаче хей така без нищо.
	Мама се усмихна, но усмивката й излезе някак жална.
	— Честна дума — проговори тя, — просто ми се плаче. Сетих се за татко ти… Къде ли е сега?
	Къде ли е сега? И какво става с него? Боже, тази мисъл не ми излизаше от главата… С една дума, мама ни залиса и естествено ние с баба се размислихме, натъжени за татко, при което аз реших, че може би мама има право да си поплаче. Нали все пак е жена.
	Ядохме мълчаливо. Неочаквано мама попита:
	— Какво прави Вадик? А Маша?
	— Редовно ходят на баня — отговорих аз.
	— Ето, виждаш ли — каза мама, — браво, какви добри деца. — Тя помълча, като не откъсваше внимателен поглед от мен, и добави: — Просто герои. Същински малки герои.
	Очите й пак се насълзиха, сякаш от дим, тя сведе глава над чинията си, после бързо стана и отиде при котлона. Оттам се обади с пресилено бодър глас:
	— Коля, хайде да идем днес у тях! Аз дори не зная къде живеят!
	— Ами добре! — казах по-скоро изненадан, отколкото зарадван. И повторих по-оживено: — Добре!
	— Мамо! — Сега вече тя се обръщаше към баба. — Нека да им приготвим нещичко, а? Все пак неудобно е да идеш с празни ръце на гости.
	— Но аз нямам нищо подходящо! — отговори баба.
	— Може малко брашънце — занарежда мама от антрето, като разтваряше кесии и местеше буркани. — Ето и картофи! Захар, масълце.
	Баба неохотно стана от масата и оттатък двете нещо си зашепнаха, по едно време мама каза по-високо:
	— Нищо, нищо!
	Мама влезе първа и някак много решително в стаята на Вадик и Маря. Не се учуди на мизерията, дори избягваше да гледа и децата, ето кое ме порази. Беше някак странно! Захвана се да шета, донесе вода, взе парцала, изми пода, а междувременно сложи чайника на печката, изми и всички съдове, макар че не бяха много и се оказаха чисти до един.
	Имах чувството, че мама нарочно се измъчва, измисля си работа, която може и да не върши, например, подът беше чист. Изглежда, се чудеше какво да прави. И не поглеждаше към Вадик и Маря, извръщаше очи. Макар че бъбреше, без да спира.
	— Машенка, миличка — припряно говореше мама, — умееш ли да кърпиш, сама разбираш колко е тежък сега животът, трябва да се научиш, детето ми, а това е много лесно, вземаш една гъбка, такава дървена, е, то се знае, че не е задължително точно гъбка, може и електрическа крушка, изгоряла, дори на чаша може да се кърпи, опъваш чорапа с дупчицата отгоре, и правиш с конеца първо един шев надълго, а после нашироко, но без да бързаш, старателно, и така се получава кръпка от конци, това винаги ще ти потрябва…
	Изобщо, приказки на женски теми, първо за кърпенето, после как се готви борш, после с какво трябва да си мие косата, за да й бъде пухкава, и така едно след друго, не само без точка, без пауза, но дори без точка и запетая.
	И всичко това нямаше да ми направи впечатление, ако не беше едно важно обстоятелство, впрочем, известно само на мен. Обстоятелството, че мама не можеше да търпи такова бръщолевене и меко, но решително, прекъсваше подобни разговори, ако ги подхванеше някоя позната, отбила се пътьом у дома. Слушах и не вярвах на ушите си — така се беше развързал езика на мама.
	Накрая цялата стая беше оправена и почистена, чаят беше кипнал и не оставаше нищо друго освен да насядаме около масата.
	За първи път през цялата вечер мама погледна в лицето Вадик и Маря. Тутакси млъкна и сведе глава. Вадка го разбра по свой начин и започна неумело, но учтиво да й благодари. Мама вдигна за миг очи към него и пресилено се засмя:
	— Но моля ти се, няма защо!
	А аз виждах, че мисли за друго. Не, честна дума, днес мама не беше на себе си. Сякаш й се беше случило нещо и тя искаше да го скрие. Ала не й се удаваше.
	Изпихме чая.
	Пихме го със захар и филийки с тънък, почти прозрачен слой масло. Също като на празник. Само че захарта беше ограничена, затова на всяка глътка си отгризвахме по малко и в това нямаше нищо чудно. През войната се смяташе за непозволен разкош да пиеш чая подсладен. А захарта за този чай също беше военна, бабино производство. Когато вземаше дажбата ситна захар, баба я изсипваше в една купа, прибавяше вода и търпеливо вареше гъстия сироп на тих огън. След като изстинеше, от него се получаваше жълтеникава шуплеста захар, която лесно се отчупваше с щипци. А най-важното — ставаше малко повече. Ето каква беше военната хитрост.
	И така пиехме чай, като си отхапвахме по мъничко захар, ядяхме черен хляб с масло, а стрелките на часовника отмерваха края на последния ден от войната, след който настъпваше мирът. Нима можех да си помисля, че това беше последният ни чай в тази неуютна стая?…
	После си тръгнахме. Вадик и Маря усмихнати ни изпратиха. Стояха на прага, махаха с ръце и се усмихваха.
	Неочаквано ми хрумна: сякаш заминават за някъде. Стоят на стъпалото на вагона, влакът още не е потеглил, но всеки миг ще потегли. И те ще заминат нанякъде.
	Излязохме на улицата и аз почувствах, че с мама нещо става. Устните й просто подскачаха, не трепереха. И пак изкрещях:
	— Какво се е случило с татко?
	Мама спря, притегли ме до себе си и притисна неудобно главата ми.
	— Чедо! — разхълца се тя. — Миличко мое! Чедо!
	Аз също заплаках. Бях сигурен, че татко не е жив. Мама едва успя да ме разубеди. Кле се, дава ми честна дума. И аз с мъка се поуспокоих. Ала въпреки това не можех да повярвам и все питах:
	— Но какво се е случило?
	— Просто ми се плаче! — повтаряше мама и очите й се наливаха със сълзи. — Някакво глупаво настроение. Извинявай! Разстроих те аз, глупачката!


>
	А после настъпи утрешният ден! Първият ден без война.
	Аз естествено не знаех как свършват войните, а след година и един месец трябваше да получа свидетелство за начално образование! Просто нямах представа какво се прави. Всъщност мисля, че и баба не можеше да си представи, и мама, и много, много възрастни, които не са били на фронта, пък и онези, които са били, не можеха да си представят как е завършила тази проклета война там, в Берлин.
	Навярно са престанали да стрелят? И е настъпила тишина? Ами после какво? Нали не може само да спрат стрелбата и всичко да свърши! Сигурно нашите са викали. Крещели са „ура“ с всичка сила. Разплакани са се прегръщали и са танцували, пускали са разноцветни ракети?
	Не, каквото и да измислиш, каквото и да си спомниш, всичко ще бъде недостатъчно, за да се опише това необикновено щастие.
	Този ден дори си казах: може би трябва да заплачем? Всички, ама всички да заплачем — и момчета, и момичета, и жени, и разбира се, военните, бойци и генерали, дори Върховният главнокомандващ там, в Кремъл. Всички да се изправим на крака и да заплачем, като от нищичко не се срамуваме, да заплачем от голямата, необятна като небето и земята, честита радост.
	Разбира се! Сълзите винаги са горчиви на вкус, дори когато човек плаче от радост. Но има ли мъка, горчилката в тях е огромна, остра, непоносима… И така този ден мама направо ме окъпа със сълзи. Още спях, когато ме прегърна и нещо зашепна, за да не се стресна, а по лицето ми капеха горещи сълзи: кап-кап, кап-кап.
	— Какво се е случило?
	Скочих уплашен и рошав като врабец. Първото, което си помислих беше: прав излязох. Татко. Ами че човек не може да плаче без сериозни причини цяла вечер, та чак и на сутринта!
	Но мама ми пошепна:
	— Край! Край! Свърши войната!
	Но защо шепне, мина ми през ум. За това трябва да се вика. И закрещях колкото ми глас държи:
	— Ура-а-а!
	Баба и мама заподскачаха до леглото ми като момиченца, смееха се, пляскаха с ръце и също крещяха сякаш в надпревара:
	— Ура! Ура! Ура!
	— А кога? — попитах, изправен на леглото по гащета и потник. Я виж ти! Оттук, отгоре, стаята ни изглеждала огромна, цял един свят, пък аз, глупчото, да не знам това.
	— Какво — кога? — засмя се мама.
	— Кога е свършила войната?
	— Съобщиха рано тази сутрин. Ти още спеше!
	— И да не ме събудите! — ядосах се аз.
	— Жал ни беше! — каза мама.
	— Какво говориш! — викнах пак. — Как така ви беше жал? Когато такава, такава… — Не знаех каква дума да употребя. Как да нарека тази радост. Така и не измислих. — А как, как?
	Мама се смееше. Днес ме разбираше, чудесно разбираше несвързаните ми въпроси.
	— Ами ние с баба ти изскочихме на улицата. Едва се зазоряваше, а беше пълно с народ. И ти ставай! Сам ще видиш!
	Никога през живота си, нито преди, нито по-късно, не съм имал толкова силно желание да изляза навън. Трескаво се обличах, обувах, миех, ядях. Излетях на улицата с разкопчано палто.
	Времето беше мрачно и унило, както се казва, кишаво, но дори буря да вилнееше и гръмотевици да трещяха, този ден щеше да ми се стори светъл и слънчев.
	Хората вървяха направо по платното на улицата, очистена от снега. По тротоарите нямаше нито един човек. И знаете ли каква мисъл ми хрумна веднага? Нали тротоарите са от двете страни. В делнични дни хората вървят в едната и в другата посока, всеки по своята пътечка. А сега тези пътечки изглеждаха смешни! Отвратително глупави! Хората вървяха на тълпа, точно по средата на улицата. Че как може да вървиш на разстояние от другите? Трябва всички да са заедно, за да виждат своите усмивки, да си казват топли думи, да си стискат ръцете!
	Каква радост беше!
	Сякаш всички бяха познати или дори роднини.
	Първо ме настигна група момчета. Те крещяха „ура“ и всяко от тях ме удари — кой по хълбока, кой по рамото, но не да ме заболи, а приятелски, и аз също завиках:
	— Ура-а-а!
	После срещнах нисък и набит старец с широка гъста брада. Видя ми се, че лицето му е мокро и си помислих, че той също плаче.
	Но старецът ми викна с бодър глас:
	— Честита ти Победа, момчето ми! — И се разсмя.
	На пътя стоеше млада жена, почти момиче, с карирана забрадка. В ръцете си държеше пеленаче и високо говореше:
	— Гледай! Запомни! — после щастливо се смееше и пак повтаряше: — Гледай! Запомни!
	Сякаш мъничкото бебе можеше да запомни нещо! Изглежда, това дебеланче хич не се интересуваше от празника, защото взе да се дере от рев в пелените си. А майката пак се засмя и каза:
	— Ха така, миличкото ми: Ура! Ура! — и се обърна към мен: — Чуваш ли? Как крещи „ура“!
	— Браво! — усмихнах се аз, а жената викна:
	— Честито!
	На ъгъла стоеше инвалидът, на когото в делнични дни почти всяка жена, която минаваше покрай него, даваше милостиня. Той нямаше дясна ръка и ляв крак. На тяхно място висяха подгънатият ръкав на гимнастьорката и подвит крачол на брича.
	Обикновено инвалидът седеше на едно дървено трупче, сложил пред себе си ушанка със звездичка, където му хвърляха монетите, и винаги беше пийнал, впрочем и мълчалив, никога не говореше, не псуваше, само гледаше минувачите и скърцаше със зъби. Отляво на гърдите му слабо проблясваше медал „За храброст“, а отдясно беше зашит като пагон цял низ от жълти и червени лентички — за раняване.
	Днес инвалидът пак беше пийнал, и то доста, но не седеше, а стоеше прав, подпрян на патерицата с оная страна, където трябваше да бъде дясната му ръка. Лявата държеше опряна до слепоочието, отдавайки чест — днес нямаше къде да слага подаянията.
	Дори сигурно не би взел. Стоеше на ъгъла като жив паметник и към него от четирите страни прииждаха хора. По-смелите жени се приближаваха, целуваха го разплакани и пак тръгваха по пътя си. А той козируваше на всяка една. Все така мълчалив, като ням. Само скърцаше със зъби.
	Продължих нататък. Но изведнъж краката ми се подкосиха от уплаха — такъв трясък се чу. Съвсем близо до мене стоеше мъж с майорски пагони и стреляше с пистолет. _Дум, дум, дум!_ Изстреля цял пълнител и се засмя. Беше много хубав майор! Младолик, с мустаци на хусар, а на гърдите с цели два ордена. Пагоните му грееха като злато, ордените подрънкваха и блестяха, а майорът се смееше и крещеше:
	— Да живеят нашите славни жени! Да живее нашият героичен тил!
	Около него веднага се насъбра тълпа. Жените се смееха, хвърляха се на врата му и по едно време се увесиха толкова много наведнъж, че той не издържа и се строполи заедно с тях. А те весело запискаха и закрещяха. След миг всички се изправиха, като вдигнаха майора високо над главите си, подържаха го така, после го пуснаха да падне, но не на земята, а в ръцете им, извикаха задружно „хо-оп“ и го подхвърлиха нагоре. Сега блестяха не само ордените и пагоните му, но и лъскавите му ботуши. Едва придума жените да го пуснат на земята, едва се измъкна. Но за да сторят това, те го накараха да целуне всяка поотделно.
	— По руски обичай! — извика енергична, макар и вече на възраст, лелка. — По три пъти!
	А в училище ставаше нещо невъобразимо. Всички тичаха по стълбището, крещяха, бутаха се весело. Никога не бяхме допускали разни глупави нежности помежду си, смятахме ги за неприлични, но в щастливия ден на победата аз се прегърнах с Вовка Крошкин, и с Витка, дори с Мешето, макар че беше голям овен!
	На този ден всичко се прощаваше! Всички бяха равни — и отличници, и двойкаджии! Нашите учители обичаха всички ни еднакво — и буйните, и кротките, и будните, и заспалите. Сякаш всички стари сметки бяха приключени и всеки казваше: сега животът ще се промени, ти също трябва да се промениш.
	Накрая учителите, мъчейки се да надвикат крясъка и олелията, ни накараха да се строим. По класове, на долната площадка, където правехме общите си сборове. Но не можахме да се строим по класове. Всички се бутаха, обикаляха, притичваха от едно място до друго, от приятел към познат от съседен клас и обратно. През това време директорката Фаина Василиевна с всички сили биеше прословутия училищен звънец, който приличаше по-скоро на малко бакърче. Звънът му беше ужасен, обикновено си запушвахме ушите, но днес и той не помогна. Фаина Василиевна звъня близо десет минути, не по-малко, докато училището притихна.
	— Скъпи деца! — започна тя и чак тогава се умълчахме напълно. — Запомнете днешния ден. Той ще влезе в историята. Честита ни Победа!
	Това беше най-краткият митинг през живота ми. Започнахме да крещим, да ръкопляскаме, да викаме „ура“, да подскачаме високо, и никой вече не можеше да ни обуздае. Фаина Василиевна стоеше на най-долното стъпало на стълбището. Отначало изненадана ни гледаше как лудуваме и беснеем, после добродушно се засмя и махна с ръка.
	Вратата се отвори и пие на потопи се вляхме в класовете си. Но никой не седна. Всичко в нас вреше и кипеше. Накрая Анна Николаевна ни поукроти. Всъщност ние се укротихме по необичаен начин. Едни останаха прави, други насядаха върху чиновете, а трети — направо на пода до печката.
	— И тъй — тихо започна Анна Николаевна, сякаш повтаряше някакъв въпрос. Обичаше да ги задава по два пъти. Първия път — високо, втория — по-тихо. — И тъй — каза тя още веднъж, — войната свърши. Вие я преживяхте като деца. И макар че не изпитахте целия й ужас, все пак станахте нейни свидетели.
	Анна Николаевна вдигна глава и отново погледът й се зарея някъде над нас, сякаш отвъд училищната стена, а и по-далеч, отвъд плътната стена на времето, виждаше нашия по-нататъшен живот, нашето бъдеще.
	— Вие знаете — проговори тя и позамълча, сякаш се готвеше да ни каже нещо много важно и сериозно като на възрастни. — Ще мине време, много, много време, и вие ще станете големи. Ще имате не само деца, но и деца на вашите деца, внуци. Ще мине време и всички, които през войната са били големи, ще умрат. Ще останете само вие, сегашните деца. Децата от миналата война. — Тя замълча. — Естествено, нито вашите дъщери и синове, нито внуците ви няма да познават тази война. На цялата земя ще останете само вие, които я помните. И може тъй да се случи, че новите малчугани да забравят нашата мъка, нашата радост, нашите сълзи! Та вижте какво! Не им позволявайте да забравят! Разбирате ли? Вие няма да забравите, но и на другите не позволявайте да забравят!
	Сега вече се умълчахме съвсем.
	В класа настъпи пълна тишина. Само от коридора и от улицата се чуваха възбудени гласове.


>
	Когато ни пуснаха, не хукнах веднага при Вадка: нали вече не отсъстваше от училище, пък и възможно ли беше в един такъв ден някой да се заседи вкъщи?
	И така отидох у тях привечер.
	Триетажната сграда, в която живееха, приличаше на кораб: всички прозорци светеха в различен цвят — в зависимост от пердетата. И макар че не се чуваше смях и глъч, от пръв поглед се разбираше, че зад цветните прозорци хората празнуват Победата. Може би някои както се полага — с вино, ала повечето — с подсладен чай или картофи, за днешния случай пържени, а не варени. Пък и то се знае! И без вино всички бяха пияни от радост!
	В тясното пространство под стълбището страхът ме докосна с ледена си ръка. Ами разбира се! Вратата на стаята, където живееха Вадим и Маря, беше открехната на една педя и вътре беше тъмно. Първо си помислих, че са идвали крадци: как не ги е срам, на такъв празник… Но в същия миг усетих някакъв тъмен лъч от пролуката на вратата.
	Сякаш вътре горещо припичаше черно слънце, лъчите на което минаваха през процепа и стигаха до стълбището. Нищо че беше невидимо. Затова пък се усещаше, усещах го с цялото си същество като дъха на страшен голям звяр.
	Дръпнах вратата. Провлечено изскърцаха пантите, сякаш проплакаха. В полумрака съгледах Маря легнала на кревата с дрехи и с обувки. А Вадим седеше на стола до студената печка.
	Искаше ми се да кажа, че е грехота да седиш на тъмно в такава вечер, искаше ми се да напипам ключа и да светна лампата, за да изчезне, да се стопи това зловещо слънце, нали и обикновената електрическа светлина ще се справи с него. Ала нещо ме възпря да светна, да заговоря високо, да сграбча Вадим отзад, за да го накарам да се раздвижи, да оживее в този мрак.
	{img:staia.png}
	Влязох в стаята и видях, че Маря лежи със затворени очи. Нима спи, зачудих се аз. И попитах Вадим:
	— Какво се е случило?
	Той седеше, стиснал длани между коленете си, а лицето му ми се стори чуждо. Имаше някаква промяна в него. Беше изострено, изпито, пухкавите детски устни бяха стиснати в горчива линия. Но най-важното очите! Бяха огромни. И сякаш виждаха нещо страшно.
	Вадим не се помръдна, когато влязох и минах пред него, за да го погледна в лицето.
	— Какво се е случило? — повторих, без дори да предполагам какъв можеше да бъде отговорът.
	А Вадка замислено ме погледна, по-скоро погледна през мен и проговори с изтънелите си вдървени устни:
	— Мама умря.
	Обзе ме желание да се изсмея, да кресна какви са тези шеги! Но нима Вадка щеше… Значи бе истина… Но как? Сетих се какъв ден беше днес и потръпнах. Нали войната свърши, настъпи голям празник, нима бе възможно на празника, точно на празника да се случи такова нещо…
	— Днес ли? — попитах, като все още не ми се вярваше. Нали мама, моята майка, на която винаги можеше да имаш доверие, ми беше казала да предам на Вадик и Маша, че състоянието на майка им се подобрява. А излезе…
	— Преди няколко дни… Погребали са я без нас…
	Той, моят Вадим, говореше с някакъв безжизнен глас. И аз просто физически усещах как с всяка негова дума помежду ни се разтваря бездна с черна вода.
	Все по-широка и по-широка.
	Сякаш те с Маря отплуват с малкия сал на своята стая от брега, на който стоя аз, клепоухият малчуган.
	И аз зная: още малко и черният бързей ще повлече крехкия сал, над който черното, невидимо, но прежурящо слънце вече е изгряло и го следва в незнайния му път.
	— Какво ще правите сега? — едва чуто попитах.
	Вадим леко се размърда.
	— Ще идем в сиропиталище — отговори той. И за пръв път от началото на разговора ни премигна. Погледна ме вече с виждащ поглед.
	И внезапно каза.
	И внезапно каза нещо, което никога няма да забравя:
	— Знаеш ли — започна този чудесен и необикновен човек Вадка, — иди си. Защото има поверие, че… — Той позамълча. — Който се навърта край нещастието, може да го прихване, да се зарази. А татко ти е на фронта!
	— Но нали войната свърши — тихо прошепнах аз.
	— Всичко се случва — каза Вадим. — Войната свърши, ама виждаш какво става. Иди си!
	Той се изправи и бавно се обърна, сякаш тръгва да ме изпрати. Заобиколих го и му подадох ръка, но Вадим поклати глава. Маря все още спеше, сякаш потънала в някакъв вълшебен сън от приказка, но лоша приказка, не за спящата красавица. Тази приказка не оставяше никаква надежда.
	— А Маря? — попитах безпомощно. По-скоро измънках с тънък жален гласец.
	— Маря спи — спокойно отговори Вадим. — А когато се събуди…
	Така и не каза какво ще стане, когато Маря се събуди.
	Бавно отстъпвайки назад, излязох от стаята. И затворих вратата след себе си.
	Черното слънце не стигаше вече до тук, в полумрака под стълбището. Беше останало вътре, в стаичката, чиито прозорци бяха все още облепени с ивици хартия, като в началото на войната.


>
	Видях се с Вадим още един път.
	Мама ми каза в кое сиропиталище да го намеря. Вече знаех защо бе плакала в деня преди Победата.
	Отидох.
	Но не можахме да си поговорим, нищо не излезе от нашата среща.
	Съзрях Вадим в двора на сиропиталището — носеше наръч дърва: краят на лятото се случи студен и сигурно вече палеха печки. Когато ме видя, кимна мълчаливо, без да се усмихне, и изчезна в зейналата паст на голямата врата, след малко дойде при мен. Исках да го попитам как е, но това беше глупав въпрос, и без него беше ясно. Тогава Вадим ме попита:
	— Как си?
	Ето на`. Един и същи въпрос можеше да изглежда и глупав и съвсем уместен, ако го зададат различни хора. По-точно хора в различно положение.
	— Ами горе-долу — отговорих. Не се обърна езикът ми да кажа „добре“.
	— Скоро ще заминем на запад — проговори Вадим. — Цялото сиропиталище.
	— Радваш ли се? — попитах и сведох очи. Какъвто и въпрос да зададях, излизаше неудобен. Затова го прекъснах с друг: — Как е Маря?
	— Ами добре е — отговори той.
	Да, разговорът не вървеше.
	Вадим стоеше пред мен възмъжал и сериозен, като че ли му бях далечен познат.
	Беше в сиви панталони и сива риза, които не бях виждал, сигурно бяха от сиропиталището. Странно, те сякаш още повече го отчуждаваха от мен.
	И освен това ми се стори, че изпитва някакво стеснение. Сякаш се чувства виновен за нещо. Но за какво? Глупости!
	Просто аз живеех в един свят, а той в съвсем друг.
	— Аз да си тръгвам, а? — попита ме той.
	Странно. Нима се пита за това?
	— Разбира се — казах аз. И му стиснах ръка.
	— Бъди здрав! — каза Вадим, проследи ме за миг с очи, после решително се обърна и вече не погледна назад.
	Оттогава не го видях.
	В сградата на сиропиталището се настани кооперация за копчета. Нали през войната нямаше и копчета. Сега тя свърши и незабавно потрябваха копчета, за да се пришиват на новите палта, костюми и рокли.


>
	Наесен тръгнах в четвърти клас и пак ми дадоха купони за допълнителна храна.
	Пътят до осми стол беше украсен от слънчевата есен — кленовете полюшваха клони, изпъстрени като с разноцветни знаменца от празнично нагиздени листа.
	Сега много неща виждах и разбирах по друг начин. Татко беше жив и макар че още не беше се върнал, защото имаше друга война, с японците, това вече не ми изглеждаше толкова страшно, както всичко, което беше минало. Оставаше да уча само няколко месеца и — моля, заповядай — в джоба си щях да имам свидетелство за начално образование.
	Всичко наоколо расте. Растат дърветата, ние, малките, също растем, поумняваме и започваме да виждаме всичко с други очи.
	Абсолютно всичко!
	Есента беше топла, но се налагаше да оставяме палта на гардероба и леля Груша поглеждаше от прозорчето с черните си антрацитни очи просто така, от любопитство и веднага навеждаше глава, сигурно плетеше.
	Пък и в стола напоследък имаше по-малко хора. И кой знае защо, сега никой не се блъскаше. Спокойно взех яденето си — пак чудесната винаги вкусна грахова супа, кюфте и компот — засърбах с лъжицата без да се оглеждам и вече дояждах супата, когато пред мен изникна непознато момче.
	Войната беше свършила, слава богу, и аз бях забравил вече всичко, толкова помни човек. Всякакви причини можеше да има, за да дойде това момче при мен и аз изобщо не помислих за неотдавнашното минало.
	На слепоочието на момчето потрепваше, пулсираше синя жилка, като хармоника, то внимателно ме гледаше право в очите и внезапно каза:
	— Момченце, остави ми малко, ако можеш!
	Пуснах лъжицата.
	Пуснах лъжицата и вдигнах очи към него. Но нали войната свърши, поисках да кажа, по-точно да попитам.
	Но срещнах гладния му поглед.
	Когато те гледат с гладни очи, нямаш сили да кажеш каквото и да било.
	Замълчах.
	Подадох му виновно чинията с останалата супа и разделих с вилица кюфтето на две равни половини.


	Да, войните свършват — рано или късно.
	Ала гладът отстъпва по-бавно от врага.
	И сълзите дълго не пресъхват.
	И работят столове за допълнителна храна. А в тях се въдят „чакали“.
	Малки, гладни, съвсем невинни деца.
	Но ние помним това.
	Не го забравяйте и вие, нови хора.
	Не го забравяйте! Така заръча нашата учителка Анна Николаевна.


	Всичко това е истина. Всичко това се случи.
