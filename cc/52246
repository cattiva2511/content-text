D>
	За всички, които се чудят какъв би бил животът им, ако бяха поели по различен път.
D$


E>
P>
	Което е могло да бъде и което е
	сочат към един и същи край — все в настоящето.
	Стъпки отекват в паметта
	през прохода, по който не поехме,
	към врата, която не отворихме.*
	[* Преводът е на Владимир Левчев (1993). — Б.пр.]
@	Т. С. Елиът, „Бърнт Нортън“
P$
E$


>	1

	Обожавам вечерите в четвъртък. Тогава времето като че ли спира да тече. Превърнали са се в наша традиция — само тримата сме, семейна вечер.
	Синът ми Чарли седи на масата и рисува. Почти на петнайсет е. Това лято порасна с пет сантиметра и вече е висок колкото мен.
	Извръщам се от лука, който режа:
	— Може ли да погледна? — питам го.
	Чарли вдига скицника и ми показва планина, която не прилича на тези от нашата планета.
	— Харесва ми — казвам му. — За удоволствие ли я нарисува?
	— Не, имам домашно. Трябва да съм готов за утре.
	— Тогава се захващай за работа, господин Последна минута.
	Стоя си щастлив и леко пиян в кухнята и не осъзнавам, че тази вечер всичко това ще приключи. Всичко, което познавам и обичам, ще свърши.
	Никой не ти казва, когато дойде краят, никой не те предупреждава, че всичко ще ти бъде отнето. Не засвирват аларми, нито сирени, които да те уведомят, че си застанал на ръба на пропастта. Вероятно поради тази причина трагедиите са толкова трагични. Не само заради самите тях, но и заради _начина_, по който се случват: те са удар, който идва отникъде и винаги когато най-малко го очакваш. Нямаш време да се предпазиш или да се вземеш в ръце.
	Лампите се отразяват в повърхността на виното ми, а лукът щипе очите ми. Телониъс Монк* се чува от стария грамофон в кабинета. Аналоговите записи са толкова великолепни, че не мога да им се наситя. В пукането между песните се крие огромен чар. Кабинетът е пълен с купища стари плочи, които все се каня да подредя.
	[* Телониъс Сфиър Монк (1917–1982) — джазов композитор и пианист, смятан за един от най-великите музиканти в историята на джаза. — Б.пр.]
	Съпругата ми Даниела е седнала на кухненския плот, с едната си ръка върти почти празната чаша с вино, а с другата държи телефона си. Усеща погледа ми и се усмихва, без да вдига очи от дисплея.
	— Знам — заявява тя. — Нарушавам основното правило на семейните вечери.
	— Какво е толкова важно, че не може да почака? — питам аз.
	Съпругата ми ме поглежда с тъмните си испански очи.
	— Нищо.
	Отивам при нея, вземам нежно телефона от ръката й и го оставям на плота.
	— Можеш да се захванеш с пастата — нареждам й аз.
	— Предпочитам само да те гледам как готвиш.
	— Така ли? — И допълвам по-тихичко: — Това те възбужда, а?
	— Не, просто е много по-забавно да си пия и да не правя нищо.
	Дъхът й ухае приятно на вино, а на лицето й играе усмивка, която е архитектурно невъзможна и все така продължава да ме изумява.
	Довършвам виното в чашата си.
	— Трябва да отворим нова бутилка, какво ще кажеш? — питам аз.
	— Ще е глупаво от наша страна, ако не го направим.
	Докато махам корковата тапа, Даниела си взема отново телефона и ми показва дисплея.
	— Бях се зачела в едно ревю в „Чикаго Мегъзин“ за изложбата на Марша Олтман.
	— Мили ли са към нея?
	— Да, в основни линии е като любовно писмо.
	— Извадила е късмет.
	— Винаги съм смятала…
	Съпругата ми не довършва изречението, но знам какво има предвид. Преди петнайсет години, още преди да се запознаем, беше направила първите си крачки в изкуството. Имала студио в Бъктаун, излагала произведенията си в няколко галерии в Чикаго и се готвела за първата си самостоятелна изложба в Ню Йорк. Тогава животът я притисна. Появих се аз. После Чарли. И за капак — депресията след раждането.
	Промяната.
	Сега преподава частни уроци по изобразително изкуство на ученици.
	— Не че не се радвам за нея. Наистина е брилянтна и заслужава всичко.
	— Ако ще се почувстваш по-добре, Раян Холдър спечели наградата „Павия“ — опитах се да я успокоя аз.
	— За какво се дава тя?
	— Това е мултидисциплинарна награда за постижения във физическите науки*1. Раян спечели заради работата си в невронауката*2.
	[*1 Физическите науки са клон на природните науки, изучаващ неживата материя. — Б.пр.]
	[*2 Научно изследване на нервната система. — Б.пр.]
	— Важна ли е?
	— Става въпрос за милиони долари. Признание. Отваря вратите към големите пари.
	— И ти осигурява по-секси асистентки?
	— В интерес на истината това е истинската награда. Раян ме покани на малкото си парти, но му отказах.
	— Защо?
	— Защото това е нашата вечер.
	— Трябва да отидеш.
	— Предпочитам да не го правя.
	Даниела вдига празната си чаша.
	— Доколкото разбирам, двамата имаме основателна причина да изпием много вино тази вечер.
	Целувам я и й наливам щедро от новата бутилка.
	— Можеше да спечелиш тази награда — казва ми съпругата ми.
	— Можеше да властваш на сцената на изкуството.
	— Но решихме да сме тук. — Даниела посочва просторния ни дом, закупен, преди да се съберем, с получено наследство. — И създадохме него — заявява тя и посочва Чарли, който рисува с красива вглъбеност, която ми напомня за нея, когато е погълната от рисуването си.
	Странно е да си родител на тийнейджър. Едно е да гледаш малко дете, съвсем друго е да възпитаваш личност, която е на ръба на съзряването. Имам чувството, че няма на какво да го науча. Много бащи гледат на света по точно определен начин — за тях всичко е ясно и са изключително уверени в себе си, когато дават съвети на синовете и дъщерите си. Аз не съм един от тях. Колкото повече остарявам, толкова по-малко неща са ми ясни. Обичам сина си. Той е всичко за мен. Въпреки това не мога да се отърва от усещането, че го провалям. Имам чувството, че го изпращам на вълците само с трошички от моя собствен несигурен мироглед.
	Отварям шкафа под мивката и се опитвам да намеря фетучини.
	Даниела се обръща към Чарли и му заявява гордо:
	— Баща ти можеше да спечели Нобелова награда.
	Засмивам се.
	— Мисля, че преувеличаваш.
	— Не го слушай, Чарли. Той е гений.
	— Сладка си — отвръщам аз. — И малко пияна.
	— Истина е и го знаеш. Науката изостана, защото обичаш семейството си.
	Не мога да направя нищо друго, освен да се усмихна. Когато съпругата ми пие, се случват три неща: родният й акцент започва да се появява отново на бял свят, става войнствено мила и обожава да преувеличава.
	— Една вечер баща ти ми каза, никога не го забравяй, че изследователската работа отнема целия ти живот. Каза ми… — За момент, и за моя изненада, Даниела е сломена от емоциите. Очите й се замъгляват и тя поклаща глава, както прави винаги преди да се разплаче. В последната секунда съумява да се вземе в ръце и продължава: — Каза ми: „Даниела, предпочитам, когато легна на смъртния си одър, да имам спомени за теб, а не за някаква стерилна лаборатория“.
	Чарли завърта очи, докато рисува. Вероятно е засрамен от родителските ни мелодрами. Забивам поглед в шкафа и изчаквам болката в гърлото ми да отмине.
	Когато това се случва, грабвам пастата и затварям вратичката.
	Даниела изпива виното си. Чарли продължава да рисува.
	Моментът _отминава_.
	— Къде е партито на Раян? — пита съпругата ми.
	— „Вилидж Тап“.
	— Това е твоят бар, Джейсън.
	— Е, и?
	Даниела идва до мен и взема кутията с паста от ръката ми.
	— Върви да пийнеш със старото си приятелче. Кажи му, че се гордееш с него. Дръж главата си високо вдигната. Прати му поздравленията ми.
	— Няма да му пращам поздравленията ти.
	— Защо?
	— Защото си пада по теб.
	— Я стига.
	— Така е. Още от едно време. Когато бяхме съквартиранти. Помниш ли миналото коледно парти? Постоянно се опитваше да те спипа под имела.
	Съпругата ми се изсмива.
	— Вечерята ще е на масата, когато се прибереш.
	— Което означава, че трябва да се върна след…
	— Четиридесет и пет минути.
	— Какво щях да правя без теб?
	Даниела ме целува.
	— Дори не си го помисляй.
	Вземам ключовете и портфейла си от керамичната чинийка до микровълновата и отивам в трапезарията. Погледът ми се спира на полилея във формата на тесеракт* над масата. Даниела ми го подари на десетата годишнина от сватбата ни. Най-хубавият подарък, който някога съм получавал.
	[* Четиримерен хиперкуб, аналог на куба в четиримерно пространство. — Б.пр.]
	Едва стигнал до вратата, съпругата ми се провиква:
	— Купи сладолед на връщане!
	— Ментов, с шоколадови пръчици! — допълва Чарли.
	Вдигам одобрително палец.
	Не поглеждам назад.
	Не казвам сбогом.
	И този момент отминава незабелязано.
	Това е краят на всичко, което познавам и обичам.

	* * *

	Живея в квартал Логан Скуеър от двайсет години, където времето е хубаво само през първата седмица на октомври. Това винаги ме кара да се сещам за онази мисъл на Ф. Скот Фицджералд: „Животът започва отначало, когато стане прохладно през есента“.
	Вечерта е прохладна, а небето е достатъчно ясно, за да видя няколко звезди на него. Баровете са по-шумни от обикновено. Тази вечер клиентелата им се състои предимно от разочаровани фенове на „Къбс“.
	Спирам до тротоара пред ярко светещия знак на „Вилидж Тап“ и поглеждам през отворената му врата. Заведения като това може да се намерят на ъгъла на всеки уважаван квартал в Чикаго. Идвам тук, когато искам да пийна нещо. Най-близо е до дома ми — само на няколко пресечки от него.
	Минавам покрай синия неонов знак на предния прозорец и влизам.
	Мат, който е едновременно барман и собственик, ми кима, когато ме забелязва да приближавам бара, проправяйки си път през тълпата около Раян Холдър.
	— Тъкмо разказвах на Даниела за теб — казвам на стария си приятел и съквартирант от университета.
	Раян се усмихва. Изглежда изключително добре за лектор — стегнат, с тен, облечен в черен пуловер с яка, а брадата му е добре поддържана.
	— Проклятие, радвам се да те видя. Трогнат съм, че дойде. Скъпа? — Раян докосва рамото на младата жена на стола до него. — Имаш ли нещо против старият ми приятел да открадне мястото ти за минутка?
	Жената се подчинява покорно и веднага се настанявам до Раян.
	Той вика бармана.
	— Искаме от най-скъпото питие в заведението.
	— Раян, не е необходимо.
	Приятелят ми ме сграбчва за ръката.
	— Ще пием най-доброто тази вечер.
	— Имам двайсет и пет годишен „Макалън“ — предлага Мат.
	— Нека бъдат двойни. Аз черпя.
	След като барманът се оттегля, Раян ме удря по ръката. Силно. Човек не би повярвал, че приятелят ми е учен. Играеше лакрос в студентските си години и все още е широкоплещест и гъвкав като атлет.
	— Как са Чарли и прекрасната Даниела?
	— Чудесно.
	— Трябваше да я вземеш със себе си. Не съм я виждал от миналата Коледа.
	— Тя те поздравява.
	— Имаш си много добра жена, но едва ли вече не го знаеш.
	— Какви са шансовете и ти да се задомиш в близкото бъдеще?
	— Доста малки. Ергенският живот и преимуществата му ме устройват. Все още ли преподаваш в „Лейкмонт“?
	— Да.
	— Уважавано учебно заведение. Катедра „Физика“, нали?
	— Да.
	— Значи си професор по…
	— Основи на квантовата механика. Нищо прекалено секси.
	Мат се връща с напитките ни, Раян ги взема от ръцете му и оставя моята пред мен.
	— Значи, това празненство…
	— … е просто едно импровизирано парти, което някои от студентите организираха за мен. Обожават да ме напиват и да ми се мазнят.
	— Очаква те голяма година, Раян. Помня как едва не се издъни на диференциалните уравнения.
	— Тогава ти ми спаси задника. Правил си го повече от веднъж.
	За секунда зад увереността и блясъка успявам да видя онзи глуповат и весел студент, с който година и половина споделях един ужасен апартамент.
	— Получи наградата „Павия“ за…
	— Идентифициране на префронталния кортекс като генератор на съзнанието.
	— Вярно. Разбира се. Четох труда ти.
	— Какво мислиш?
	— Смайващ е.
	Приятелят ми изглежда искрено доволен от комплимента.
	— Ако трябва да бъда честен, Джейсън, а можеш да бъдеш сигурен, че въобще не се правя на скромен, винаги съм смятал, че ти ще си човекът, който ще публикува подобни революционни трудове.
	— Наистина ли?
	Раян ме поглежда над черните рамки на очилата си.
	— Разбира се. Ти си по-умен от мен. Всички го знаят.
	Отпивам от уискито и се опитвам да не показвам колко много ми харесва.
	— Много искам да ти задам един въпрос — започва приятелят ми. — Как се приемаш в последно време, като учен или като учител?
	— Ами…
	— Защото аз виждам себе си предимно като човек, който търси отговори на фундаментални въпроси. Ако хората в обкръжението ми… — Раян посочва студентите, които са го заобиколили — са достатъчно схватливи и успяват да абсорбират знанията ми благодарение на близостта си до мен… чудесно. Но самото предаване на тези знания не ме интересува. Единственото важно нещо е науката. Изследователската работа.
	Усещам раздразнение, дори гняв в гласа му. Имам чувството, че иска да ми каже нещо.
	Опитвам се да смекча ситуацията.
	— Сърдиш ли ми се, Раян? Като че ли смяташ, че съм те предал.
	— Виж, Джейсън, преподавал съм в Масачузетския, в „Харвард“, в „Джон Хопкинс“, в най-добрите учебни заведения на планетата. Срещал съм най-умните шибаняци на света, но ти, приятелю, ти щеше да промениш света, ако беше решил да тръгнеш по различен път. Ако беше останал с мен. Вместо това преподаваш физика на бъдещи докторанти и адвокати.
	— Не можем всички да бъдем суперзвезди като теб, Раян.
	— Не и ако се откажеш.
	Довършвам уискито си.
	— Много се радвам, че се отбих.
	Ставам от стола.
	— Не се дръж като малък, Джейсън, това беше комплимент.
	— Гордея се с теб, човече. Сериозен съм.
	— Джейсън.
	— Благодаря за питието.
	Излизам навън и тръгвам по тротоара. Колкото повече се отдалечавам от Раян, толкова повече се ядосвам. Дори не знам на кого. Лицето ми гори. По бузите ми потича пот.
	Без много да му мисля, излизам на улицата на червено и веднага чувам спирачки и пищене на гуми върху асфалта.
	Обръщам се и невярващо се опулвам срещу връхлитащото отгоре ми жълто такси.
	Виждам съвсем ясно шофьора през приближаващото предно стъкло — мустакат мъж, ококорен от паника и очакващ всеки момент да ме блъсне.
	Слагам ръце върху топлия жълт метал на капака, а таксиметровият подава глава през прозореца на вратата.
	— Тъпо лайно, едва не умря! Извади си главата от задника!
	Зад таксито започват да вият клаксони.
	Оттеглям се на тротоара и гледам как движението отново бива подновено.
	Три от колите са достатъчно мили, за да намалят, когато минават покрай мен, и да ми покажат среден пръст.

	* * *

	„Хол Фудс“ мирише като хипарката, с която излизах преди Даниела — тинктура от пресни продукти, смляно кафе и етерични масла.
	Случката с таксито ме е замаяла. Докато разглеждам фризерите, имам чувството, че съм в мъгла — летаргично и сънено ми е.
	Приключвам с пазаруването и отново излизам навън, където е станало по-студено, от езерото е задухал силен вятър, който предвещава идването на неприятната зима, чиято глава се подава иззад ъгъла.
	С пълна със сладолед платнена чанта поемам по различен път за дома. Така си удължавам пътя с шест пресечки, но поне ще мога да остана за известно време сам с мислите си, а след Раян и таксито определено имам нужда от малко спокойствие, за да се взема в ръце.
	Минавам покрай строеж, изоставен за през нощта, и няколко пресечки по-късно се озовавам до площадката на основното училище, което посещава синът ми. Металната пързалка блести под уличната лампа, а люлките се поклащат на вятъра.
	Има някаква енергия в тези есенни вечери, която докосва нещо първично вътре в мен. Нещо от едно време. От детството ми в Западна Айова. Сещам се за футболните мачове в гимназията и светлините на стадиона, които блестят върху играчите. Усещам аромата на узрели ябълки и киселата миризма на бира от партитата в царевичните ниви. Чувствам вятъра върху лицето си, докато се возя в каросерията на стар пикап през нощта, прахолякът е червен на блясъка от габаритите и целият ми живот се разкрива пред мен.
	Младостта е нещо много красиво.
	Има една безтегловност във всичко, защото не се налага да се вземат проклети решения и да се избира по кой път да се тръгне със съзнанието, че всяко разклонение крие неограничен потенциал.
	Обичам живота си, но не съм усещал тази безтегловност от векове. Есенните нощи са най-близкото до това чувство.
	Студът помага да си прочистя главата.
	Вече искам да се прибирам. Мисля да запаля огън. Никога не сме палили такъв преди Хелоуин, но тази вечер е толкова необичайно студена, че след километър и половина в този вятър искам само да седна пред камината с Даниела, Чарли и чаша вино.
	Улицата минава под Ел*.
	[* Влаковата система за градски транспорт на Чикаго. — Б.пр.]
	Вървя под ръждясалите релси на железницата.
	За мен именно Ел е символът на града.
	Това е любимият ми участък от пътя до дома, защото е най-тъмен и най-спокоен.
	В момента…
	Няма никакви влакове.
	Няма фарове.
	От кръчмите не се носят шумове.
	Не се чува нищо, освен някакъв самолет, който предприема кацане на „О’Хеър“.
	Чакай…
	Нещо приближава… стъпки по тротоара.
	Обръщам се.
	Една сянка ме приближава и разстоянието помежду ни се топи по-бързо, отколкото тече мисълта ми. Не осъзнавам какво се случва.
	Първото, което виждам, е лице.
	То е призрачно бяло.
	С високи сводести вежди, които изглеждат хлътнали. С червени свити устни — прекалено тънки, прекалено перфектни.
	И ужасяващи очи — големи и черни, без зеници и ириси.
	Второто, което забелязвам, е дулото на пистолет, който е на десет сантиметра от носа ми.
	Тихият дрезгав глас зад маската на гейша заповядва:
	— Обърни се.
	Поколебавам се, прекалено съм вдървен, за да се движа.
	Онзи навира оръжието в лицето ми.
	Обръщам се.
	Преди да успея да кажа, че портфейлът ми е в предния джоб, нападателят ми заговаря:
	— Не съм тук за парите ти. Тръгвай.
	Правя го.
	— По-бързо.
	Тръгвам по-бързо.
	— Какво искаш? — питам аз.
	— Да си държиш устата затворена.
	Един влак минава отгоре ни. Излизаме от мрака под Ел. Сърцето ми заплашва да излети като ракета от гърдите ми. Оглеждам обстановката с изненадващо и искрено любопитство. От другата страна на улицата има квартал от къщи, а от тази страна се намират офиси, които затварят в пет.
	Салон за маникюр.
	Адвокатска кантора.
	Майстор на домакински уреди.
	Магазин за гуми.
	Този квартал е истински призрачен район. Няма никой навън.
	— Виждаш ли онзи джип? — пита нападателят ми. Точно пред нас е паркиран черен джип „Линкълн Навигатор“. Алармата изчуруликва. — Качвай се на шофьорското място.
	— Каквото и да си намислил…
	— Или мога да те оставя да кървиш до смърт тук на тротоара.
	Отварям шофьорската врата и се разполагам зад волана.
	— Какво да правя с чантата с покупките? — питам аз.
	— Вземи я със себе си. — Непознатият се качва зад мен. — Запали двигателя.
	Затварям вратата и оставям платнената чанта на стелката на пода. Толкова е тихо, че наистина чувам пулса си — ушите ми туптят.
	— Какво чакаш? — пита ме той.
	Натискам бутона за запалване на двигателя.
	— Пусни навигацията.
	Изпълнявам нареждането.
	— Дай на „Предишни маршрути“.
	Никога не съм имал кола с вграден джипиес и ми е необходимо известно време да намеря правилния бутон на тъчскрийна. Появяват се три локации.
	Едната е домашният ми адрес. Другата е университетът, в който работя.
	— Следил ли си ме? — питам аз.
	— Избери „Пуласки Драйв“.
	Избирам „Пуласки Драйв“, Чикаго, Илинойс 60616, без да имам никаква представа къде се намира този адрес. Женският глас на джипиеса ми дава наставления:
	— _При първа възможност направете обратен завой и продължете да карате две цяло и девет километра._
	Включвам на първа и излизам на тъмната улица.
	— Сложи си колана — казва похитителят зад мен.
	Изпълнявам нареждането и той прави същото.
	— Джейсън, за да сме наясно, ако не правиш точно каквото ти кажа, ще те гръмна. Разбираш ли какво ти говоря?
	— Да.
	Минавам през моя квартал и се чудя дали не го виждам за последен път.
	Спирам на червения светофар пред кварталния ми бар. През затъмнения прозорец на пътническото място виждам, че вратата му все още е отворена. Зървам Мат и Раян, който се е завъртял на стола си и е застанал с гръб към бара. Лактите му са облегнати на протритото дърво, докато се наслаждава на вниманието на студентите си. Вероятно ги забавлява с ужасното падение на стария си съквартирант.
	Иска ми се да му извикам. Да му кажа, че съм изпаднал в беда. Че се нуждая от…
	— Зелено, Джейсън.
	Минавам през кръстовището.
	Навигацията ни отвежда на изток през Логан Скуеър към Кенеди Експресуей, където безличният женски глас ме инструктира:
	— _Завийте надясно след трийсет метра и продължете да карате трийсет и едно цяло и девет километра._
	Южният трафик е достатъчно слаб, за да ми позволи да карам със сто и десет без проблем. Дланите ми се потят върху кожения волан. Не мога да спра да се чудя дали ще умра тази вечер.
	Хрумва ми, че ако оцелея, завинаги ще нося в съзнанието си едно откровение: напускаме този свят по същия начин, по който идваме на него — напълно сами и без нищо. Страхувам се и нито Даниела, нито Чарли, нито някой друг могат да ми помогнат в този момент. Имам огромна нужда от тях, макар че дори не знаят какво преживявам.
	Междущатският път минава покрай западния край на центъра. „Уилис Тауър“ и другите небостъргачи осветяват нощта с топлото си сияние.
	Умът ми се опитва да се пребори с гърчещите се паника и страх и се мъчи да разбере какво се случва.
	Адресът ми е в джипиеса. Значи това не е случайна среща. Този мъж ме е следил. Познава ме. Следователно съм направил нещо, което го е подтикнало към подобни действия.
	Какво?
	Не съм богат.
	Животът ми няма никаква стойност, освен за мен и хората, които обичам.
	Досега не са ме арестували и не съм извършвал никакви престъпления.
	Никога не съм спал с чужда жена.
	Може и да съм блъснал някой и друг човек на улицата, но все пак това е Чикаго.
	Единственото ми и последно сбиване беше в шести клас, когато ударих един съученик в носа, защото изля мляко върху гърба ми.
	Не съм ядосвал никого, поне не сериозно. Не и по начин, който да го накара да ме качи в този линкълн навигатор и да насочи оръжие в мен.
	По професия съм атомен физик и преподавам в малък университет.
	Не се отнасям към студентите си, дори към най-лошите, с нещо различно от уважение. Онези, които не са си взели изпитите, са го направили от незаинтересованост и със сигурност не съм бил обвиняван, че съм опропастил нечий живот. Правя и _непозволеното_, за да помагам на тези млади хора да завършват.
	Светлините на хоризонта се губят ли, губят в страничното огледало и остават зад мен като хубав спомен.
	Накрая се осмелявам да попитам:
	— Направил ли съм ти нещо? Или на някого, за когото работиш? Просто не мога да разбера какво искаш от…
	— Колкото повече говориш, толкова повече влошаваш положението си.
	Едва сега осъзнавам, че има нещо познато в гласа на непознатия. Не мога да се сетя къде и кога, но сме се срещали. Сигурен съм.
	Усещам вибрацията на телефона ми — получавам съобщение.
	После идва още едно.
	И още едно.
	Похитителят забрави да ми вземе телефона.
	Поглеждам часа: 21:05.
	Излязох от нас преди малко повече от час. Със сигурност съобщенията са от Даниела, чуди се къде съм. Закъснявам с петнайсет минути, а закъсненията не са ми присъщи.
	Поглеждам в огледалото за обратно виждане, но е прекалено тъмно, за да видя нещо различно от частица от призрачно бялата маска. Смятам да рискувам и да си направя експеримент. Свалям лявата си ръка от волана, слагам я в скута си и броя до десет.
	Онзи не казва нищо.
	Връщам ръката си на волана.
	Компютризираният глас нарушава тишината:
	— _Продължете надясно към изхода на Осемдесет и седма след шест цяло и девет километра._
	Отново свалям бавно лявата си ръка от волана.
	Този път я плъзвам в джоба на панталона си. Телефонът ми е заровен надълбоко и едва успявам да го докосна с показалеца и средния. Някак си съумявам да го стисна между тях.
	Милиметър по милиметър го изваждам. Гуменият калъф се отърква във всяка гънка на плата. Усещам вибрация. Някой звъни.
	Когато най-накрая успявам да го извадя, го оставям в скута си и отново връщам ръка на волана.
	Докато гласът от навигацията съобщава какво разстояние остава до предстоящия завой, хвърлям поглед на телефона.
	Имам пропуснато повикване от Дани и три съобщения:
	Дани преди 2 минути: _Вечерята е на масата_
	Дани преди 2 минути: _Прибирай се по-бързо, че УМИРАМЕ ОТ ГЛАД!_
	Дани преди 1 минута: _Да не се изгуби? :)_
	Насочвам вниманието си обратно към пътя и се чудя дали светлината от телефона ми се вижда отзад. Дисплеят изгасва.
	Натискам бутона за включване и плъзвам пръст по него. Набирам четирицифрената си парола и докосвам иконката „Съобщения“.
	Тези от Даниела са най-отгоре и когато отварям комуникацията ни, похитителят ми се размърдва отзад.
	Отново хващам волана с две ръце.
	— _Продължете надясно към изхода на Осемдесет и седма след три километра._
	Скрийнсейвърът изгасва, телефонът се самозаключва и дисплеят потъмнява.
	По дяволите.
	Плъзвам отново ръка надолу, въвеждам паролата си и започвам да пиша най-важното съобщение в живота си. Показалецът ми е изключително непохватен върху тъчскрийна и всяка дума ми отнема два или три опита, като допълнително съм затруднен от автоматичната проверка.
	Дулото на оръжието се забива в тила ми.
	Реагирам, като навлизам в бързата лента.
	— Какво правиш, Джейсън?
	Изправям волана с една ръка, връщам се обратно в бавната лента, а с другата посягам към телефона и към бутона „Изпрати“.
	Похитителят ми се промушва между предните седалки, облечената му в ръкавица ръка се стрелва покрай мен и ми взема телефона.
	— _Продължете надясно към изхода на Осемдесет и седма след сто и петдесет метра._
	— Каква ти е паролата, Джейсън? — Не отговарям и онзи продължава: — Чакай. Обзалагам се, че ще позная. Месецът и годината, в които си роден, на обратно? Дай да видим… три-седем-две-едно. Идеално.
	В огледалото за обратно виждане се появява осветената от дисплея маска.
	Похитителят ми чете на глас съобщението, което не успях да изпратя:
	— „Пуласки хиляда и четиристотин обади се на девет едно…“ Лошо момче.
	Насочвам се към изхода на магистралата.
	Джипиесът ме наставлява:
	— _Завийте наляво по Осемдесет и седма и продължете на изток шест цяло и един километра._
	Навлизаме в южната част на Чикаго, в квартал, в който нямаме никаква работа.
	Покрай нас се нижат различни фабрики.
	Незавършени жилищни сгради.
	Празни паркове с ръждясали люлки и баскетболни кошове без мрежи.
	Витрините на магазините са заключени за през нощта зад метални решетки.
	Навсякъде са изрисувани символите на различни банди.
	— Как я наричаш, Дани или Даниела? — пита похитителят ми.
	Гърлото ми се стяга.
	В мен бушуват гняв, страх и безпомощност.
	— Зададох ти въпрос, Джейсън.
	— Върви по дяволите.
	Онзи се навежда над ухото ми. Усещам топлия му дъх.
	— Повярвай ми, че не искаш да се държиш по този начин с мен. Ще те нараня по-лошо, отколкото някога са те наранявали. Ще изпиташ болка, каквато не си подозирал, че съществува. Как я наричаш?
	Стискам зъби.
	— Даниела.
	— Не й казваш Дани? Макар че така си я записал в телефона си?
	Изведнъж ми се приисква да настъпя здраво газта и да убия двама ни.
	— Рядко — отвръщам аз. — Не й харесва.
	— Какво има в пазарската чанта?
	— Защо искаш да знаеш как я наричам?
	— Какво има в чантата?
	— Сладолед.
	— Семейна вечер, а?
	— Аха.
	Виждам го как набира нещо на телефона ми в огледалото.
	— Какво пишеш? — питам.
	Той не отговаря.
	Излизаме от гетото и продължаваме през някаква пустош, която дори не прилича на Чикаго. Небето е просто светло петно върху далечния хоризонт. Къщите са съборетини без светлина и живот в тях. Всичко е било изоставено много отдавна.
	Прекосяваме някаква река и пред нас се разкрива езерото Мичиган. Черната му маса е подходяща добавка към този пущинак.
	Имам чувството, че светът свършва точно на това място.
	Вероятно същото ще се случи и с живота ми.
	— _Завийте надясно и продължете на юг по „Пуласки Драйв“ осемстотин метра до крайната цел._
	Похитителят ми се усмихва на себе си.
	— Уау, да не си се издънил пред госпожата?
	Стискам силно волана.
	— Кой беше мъжът, с който пи уиски тази вечер, Джейсън? Не можах да го видя от вън.
	Тук, на границата между Чикаго и Индиана, е много тъмно.
	Минаваме покрай останките на железопътни релси и фабрики.
	— Джейсън.
	— Казва се Раян Холдър. Някога бяхме…
	— Съквартиранти.
	— Откъде знаеш?
	— Близки ли сте? Не го намирам в контактите ти.
	— Не. Откъде знаеш…?
	— Знам почти всичко за теб, Джейсън. Бих казал, че животът ти е моята специалност.
	— Кой си ти?
	— _Ще достигнете крайната си цел след сто и петдесет метра._
	— Кой си ти?
	Похитителят ми не отговаря, но вниманието ми започва да се насочва към изключително отдалеченото ни местоположение.
	Пътната настилка направо се лее пред фаровете на джипа.
	Зад нас няма никой.
	Пред нас също.
	Вляво е езерото, а вдясно се редят изоставени складове.
	— _Достигнахте крайната си цел._
	Спирам линкълна в средата на пътя.
	— Входът е малко напред вляво — съобщава похитителят ми.
	Фаровете осветяват висока три метра и половина тежка ограда, на върха на която има тиара от бодлива тел. Портата е открехната, а веригата, с която някога е била заключвана, е захвърлена в тревата.
	— Просто бутни вратите с джипа.
	Дори в шумоизолираната вътрешност на линкълна се чува стъргането от отварянето им. Конусите светлина осветяват останките от пътя и напукания от годините на тежки чикагски зими асфалт.
	Включвам дългите.
	Те осветяват някакъв паркинг, където като клечки кибрит са разхвърлени улични лампи.
	Зад него се намира голяма сграда.
	Тухлената фасада на тази опустошена от времето структура е заобиколена от огромни цилиндрични цистерни и два трийсетметрови комина, които се опитват да пронижат небето.
	— Какво е това място? — питам аз.
	— Гаси джипа и дръпни ръчната.
	Спирам линкълна, освобождавам от скорост и изключвам двигателя.
	Настъпва мъртвешка тишина.
	— Какво е това място? — питам отново.
	— Какви са плановете ти за петък?
	— Моля?
	Един силен удар отстрани по главата ме запраща във волана. Зашеметен и изненадан съм, но се чудя дали това е усещането да те застрелят в главата.
	Не, само ме е ударил с пистолета си.
	Докосвам удареното място.
	По пръстите ми полепва кръв.
	— Утре — казва той. — Какви са плановете ти за утре?
	Утре. Имам чувството, че това е някаква непозната за мен концепция.
	— Ами… имам насрочен тест.
	— Какво друго?
	— Това е.
	— Свали си дрехите.
	Поглеждам в огледалото за обратно виждане. Защо, по дяволите, иска да се съблека?
	— Джейсън, ако искаше да опиташ нещо, трябваше да го направиш, докато имаше контрол над автомобила — отбелязва той. — От този момент насетне си изцяло мой. Сваляй си дрехите. Ако се наложи да ти го кажа още веднъж, ще те нараня. Много.
	Откопчавам предпазния колан.
	Свалям ципа на сивия си суитшърт и го събличам. В мен живее късче надежда — все още носи маска, което означава, че не иска да видя лицето му. Ако планираше да ме убие, нямаше да му пука дали щях да го сторя, или не.
	Нали?
	Разкопчавам си ризата.
	— И обувките ли? — питам аз.
	— _Всичко._
	Свалям си маратонките и чорапите. Следват панталонът и боксерките.
	Дрехите ми — абсолютно всички — са наредени на купчина на предната седалка от страната на пътника.
	Чувствам се уязвим.
	Незащитен.
	Изключително засрамен.
	Възможно ли е този да се опита да ме изнасили? Затова ли е всичко това?
	Похитителят ми оставя фенерче между седалките.
	— Излизай от джипа, Джейсън.
	Осъзнавам, че вътрешността на автомобила е един вид спасителна лодка. Докато съм вътре, няма да посмее да ме нарани. Няма да си позволи да я изцапа.
	— Джейсън.
	Гърдите ми се движат неудържимо, започвам да дишам забързано, а пред очите ми избухват черни петна.
	— Знам какво си мислиш — заявява онзи, — но мога да те нараня и тук, в джипа.
	Не успявам да си набавя достатъчно кислород. Започвам да се паникьосвам.
	Въпреки това съумявам да отговоря:
	— Глупости. Въобще не искаш да изцапаш колата си с кръв.

	* * *

	Идвам в съзнание и усещам, че ме е хванал под мишниците и ме изважда от джипа. Оставя ме на земята. Лежа замаян и чакам главата ми да се проясни.
	Край езерото винаги е студено и тази вечер не е изключение. Вятърът хапе жестоко настръхналата ми кожа.
	Тук е толкова тъмно, че звездите на небето са пет пъти повече, отколкото в града.
	Главата ми тупти, а по лицето ми тече кръв. Приливът на адреналин обаче смекчава болката.
	Похитителят ми хвърля фенерче на земята до мен и осветява със своето разпадащата се сграда.
	— След теб.
	Вземам фенерчето и едва успявам да стана на крака. Повеждам, олюлявайки се, напред. Настъпвам някакъв подгизнал вестник. Вървя покрай смачкани бирени кутийки и стъкла, които проблясват на лъча на фенерчето.
	Докато приближавам входа на сградата, си представям този изоставен паркинг в една друга нощ. Нощ, каквато ще настъпи съвсем скоро. Ранна зима, паднала е завеса от сняг, а през нея проблясват синьо-червени светлини. Навсякъде има детективи и кучета, които разглеждат тялото ми някъде вътре. То е голо, разложено и осквернено. Една патрулка спира пред дома ми в Логан Скуеър. Два през нощта е и Даниела отваря по нощница. Нямало ме е от седмици и вътрешно съпругата ми знае, че вече няма да се върна, смятала е, че е превъзмогнала този брутален факт, но когато вижда тези млади полицаи с техните измъчени и сериозни погледи, с натрупалия на раменете им сняг и фуражки, които уважително са стиснали под мишници… всичко това пречупва нещо вътре в нея, което не е знаела, че е останало още здраво. Усеща как коленете й омекват, силата й се изпарява от тялото й и пада на постелката. Чарли слиза по скърцащото стълбище зад нея със сънен поглед и рошава коса и пита: „За татко ли става въпрос?“.
	Докато се приближаваме до сградата, забелязвам две думи върху избелелите тухли над входа. Единствените букви, които все още личат, са КАГО ПАУЪР.
	Похитителят ми ме принуждава да вляза вътре.
	Лъчите на фенерчетата ни обхождат някакъв офис.
	Мебелите са изгнили и се виждат единствено металните им скелети.
	Стар диспенсър за вода.
	Останки от нечий огън.
	Скъсан спален чувал.
	Използван кондом върху мухлясал килим.
	Излизаме в дълъг коридор.
	Ако фенерчетата ни ги няма, ще се озовем в непрогледна тъмнина.
	Спирам, за да осветя пътя си напред, но лъчът е погълнат от мрака. На линолеума под краката ми няма много боклуци. Не се чува нищо друго освен тихия и далечен стон на вятъра отвъд тези стени.
	Става ми все по-студено и по-студено.
	Похитителят забива дулото на пистолета си в бъбреците ми и ме принуждава да продължа напред.
	Дали случайно не съм попаднал на психопат, който е решил да научи всичко за мен, преди да ме убие? Често се срещам с непознати. Може би сме говорили за кратко в онова кафене до кампуса на университета. Или в Ел. Или на по бира в моя бар на ъгъла.
	Дали има планове за Чарли и Даниела?
	— Искаш ли да ти се моля? — питам аз, а гласът ми е на път да се пречупи. — Защото ще го направя. Ще направя всичко, което поискаш.
	Най-ужасното в цялата ситуация е, че това е самата истина. Бих направил и немислимото. Бих наранил някой друг, ако знам, че това ще ме върне обратно в квартала ми и ще ми позволи да продължа нощта, както беше планирана — да се прибера у дома при семейството си със сладоледа, който им обещах.
	— Ако какво? — пита той. — Ако те пусна ли?
	— Да.
	Смехът му рикошира в стените на коридора.
	— Страхувам се да разбера какво е това „всичко“, на което си готов, за да се измъкнеш от тази ситуация.
	— Каква е тя по-точно?
	Похитителят не отговаря.
	Падам на колене.
	Лъчът на фенерчето ми се плъзва по пода.
	— Моля те — започвам аз. — Не е нужно да правиш това. — Едва разпознавам собствения си глас. — Можеш просто да си тръгнеш. Не знам защо искаш да ме нараниш, но просто помисли за минута…
	— Джейсън.
	— … обичам семейството си. Обичам съпругата си. Обичам…
	— Джейсън.
	— … сина си.
	— Джейсън!
	— Ще направя _абсолютно_ всичко.
	Треса се неконтролируемо — както от студ, така и от страх.
	Похитителят ме удря в стомаха и ми изкарва въздуха. Падам по гръб. Той се стоварва отгоре ми и навира дулото на пистолета между устните ми, в устата ми, стига чак до гърлото, докато не усещам неприятния вкус на стара смазка, който ме задушава.
	Две секунди преди да повърна изпитите вино и уиски, онзи изважда оръжието.
	— Ставай! — изкрещява той.
	Сграбчва ме за ръката и ме вдига на крака.
	Насочва пистолета в лицето ми и ми връща фенерчето.
	Поглеждам маската му, а лъчът осветява оръжието.
	Едва сега успявам да го видя добре. Не знам почти нищо за огнестрелните оръжия, но това е револвер с петле, барабан и огромна дупка в края на цевта, от която може да дойде смъртта ми. Светлината от фенерчето ми проблясва върху един от патроните. Поради някаква причина си представям този тип в единична стая как зарежда патроните в барабана и се приготвя да направи това.
	Ще умра тук, може би веднага.
	Краят ми вероятно ще настъпи всеки един момент.
	— Мърдай — изръмжава той.
	Тръгвам.
	Стигаме до едно разклонение и поемаме по друг коридор, който е по-широк, по-висок и по-сводест. Въздухът е много влажен. Чувам далечно кап… кап… кап от течаща вода. Стените са бетонни и вместо с линолеум подът е покрит от влажен мъх, който става по-дебел и по-мокър с всяка следваща крачка.
	Вкусът на револвера не иска да се махне от устата ми, примесен е с киселинната горчивина на жлъчка.
	Части от лицето ми се вдървяват заради студа.
	Един глас в главата ми крещи и ме приканва да направя нещо, да опитам нещо, каквото и да е то. Обяснява ми, че не трябва да вървя като агне на заколение и послушно да се подчинявам. Защо да улеснявам нещата за него?
	Леко.
	Все пак се страхувам.
	Толкова много се страхувам, че едва успявам да вървя изправен.
	Мислите ми са пораженски.
	Сега разбирам защо жертвите не се борят. Не мога да си представя да се опитам да надвия този човек. Да се опитам да му избягам.
	Най-унизителното е, че част от мен иска всичко това да приключва, защото мъртвите не изпитват страх и болка. Това означава ли, че съм страхливец? Може би се налага да се изправя пред тази последна истина, преди да умра?
	Не.
	Трябва да направя нещо.
	Излизаме от тунела и се озоваваме върху метална повърхност, която е ледена под ходилата на краката ми. Хващам се за ръждясалия метален парапет, който обгражда платформата. Тук е по-студено и усещането за отворено пространство е недвусмислено.
	Сякаш по поръчка, жълтата луна бавно запълзява над езерото Мичиган.
	Светлината й прониква през горните прозорци на огромно помещение и е достатъчна, за да видя всичко наоколо дори без помощта на фенерчето.
	Стомахът ми се преобръща.
	Стоим най-отгоре на открито стълбище, което е на петнайсет метра височина.
	Всичко тук прилича на излязло от маслена картина — начинът, по който светлината пада върху редицата неработещи генератори долу и мрежата от греди отгоре.
	Тихо е като в катедрала.
	— Слизаме — заявява похитителят ми. — Внимавай къде стъпваш.
	Тръгваме надолу.
	На две стъпала от следващата площадка се завъртам и замахвам с фенерчето, като се целя в главата му…
	… но не улучвам нищо. Инерцията ме връща в начална позиция и ме изважда от равновесие.
	Падам.
	Удрям се тежко в площадката, фенерчето изхвръква от ръката ми и пада долу.
	Секунда по-късно експлодира на пода дванайсет метра под мен.
	Похитителят ми ме гледа иззад безизразната си маска, главата му е килната на една страна, а револверът е насочен в лицето ми.
	Той издърпва петлето и пристъпва към мен. Изръмжавам, когато забива коляно в гърдите ми и ме притиска силно в площадката.
	Револверът е опрян в главата ми.
	— Трябва да призная, че се гордея, че опита — казва похитителят. — Макар че беше жалък. Предусетих те от километри, но поне ми беше забавно.
	Свивам се при бодването отстрани на врата ми.
	— Не се съпротивлявай — нарежда ми той.
	— Какво ми сложи?
	Преди да успее да ми отговори, нещо си проправя път през кръвта ми като булдозер. Чувствам се невъзможно тежък и лек едновременно. Светът се върти и преобръща.
	С бързината, с която медикаментът ме е ударил, спира.
	Друга игла пронизва крака ми.
	Изревавам, а похитителят ми хвърля двете спринцовки долу.
	— Да вървим.
	— Какво ми инжектира?
	— Ставай!
	Използвам парапета, за да се изправя на крака. Коляното ми кърви от падането. Главата ми още е окървавена. Студено ми е, мръсен и мокър съм, а зъбите ми тракат толкова силно, че имам чувството, че ще се счупят.
	Слизаме. Паянтовите метални стълби се клатят под нас. Стигаме долу и тръгваме между редицата стари генератори.
	Помещението изглежда още по-голямо от тук.
	Похитителят ми се спира и осветява с фенерчето си сак, оставен на един от генераторите.
	— Вътре има нови дрехи. Побързай.
	— Нови дрехи. Не раз…
	— Няма нужда да разбираш. Просто се облечи.
	През наслоилия се в мен страх виждам лъч надежда. Ще ме пощади ли? Защо иначе ще си прави труда да ме облича? Имам ли шанс да оцелея?
	— Кой си ти? — питам аз.
	— Побързай. Нямаш много време.
	Прикляквам до сака.
	— Първо се почисти.
	Най-отгоре има кърпа, с която почиствам калта от краката и кръвта от коляното и лицето си. Обувам си боксерки и дънки, които ми пасват перфектно. Онова, с което ме инжектира, започва да се усеща първо в пръстите ми — губя чувствителност, докато закопчавам копчетата на карираната риза. Съвсем лесно нахлузвам на краката си чифт скъпи мокасини. Те също ми пасват перфектно като дънките.
	Вече не ми е студено. Сякаш в гърдите ми има някакво горещо ядро, което пръска топлина към ръцете и краката ми.
	— Облечи си и якето.
	От вътрешността на сака изваждам черно кожено яке и го нахлузвам.
	— Перфектно — казва похитителят ми. — А сега седни.
	Разполагам се върху металната основа на генератора. Той е огромна машинария с размерите на локомотив.
	Онзи сяда отсреща, а оръжието му е насочено вяло към мен.
	Цялото място е осветено от лунна светлина, която се отразява в счупените стъкла горе на прозорците и разпръсква проблясъци, които улавят…
	Кабели.
	Зъбни колела.
	Тръби.
	Лостове и макари.
	Табла със счупени циферблати и контроли.
	Технология от една друга епоха.
	— Какво ще се случи сега? — питам аз.
	— Ще чакаме.
	— Какво?
	Похитителят не ми отговаря.
	Наляга ме странно спокойствие. Чувствам се в безопасност, а не съм.
	— За какво ме доведе тук? За да ме убиеш ли? — питам аз.
	— Не.
	Много ми е удобно да седя върху тази стара машина. Имам чувството, че потъвам в нея.
	— Но ме накара да го повярвам.
	— Нямаше друг начин.
	— За какво нямаше друг начин?
	— Да те доведа тук.
	— И защо дойдохме?
	Похитителят ми просто поклаща глава и пъха ръка под маската си на гейша, за да се почеше.
	Чувствам се странно.
	Сякаш едновременно гледам филм и участвам в него.
	Започвам да се отпускам.
	Главата ми увисва.
	— Просто не му се съпротивлявай — нарежда ми той.
	Не го слушам. Боря се и си мисля колко бързо държанието му се промени. Сега прилича на коренно различен човек. Разликата между този, който е в момента, и агресията, която показваше само преди минути, трябва да ме ужасява. Не бива да съм толкова спокоен, но тялото ми отказва да се безпокои.
	Чувствам се изключително ведър и отнесен.
	Похитителят ми заговаря, все едно е на изповед:
	— Пътят беше много дълъг. Не мога да повярвам, че стоя тук и те гледам. Че говоря с теб. Знам, че не ме разбираш какво имам предвид, но искам да те питам много неща.
	— Какви?
	— Какво е да бъдеш себе си?
	— Какво имаш предвид?
	Онзи се поколебава, но накрая казва:
	— Как се чувстваш относно мястото си в света, Джейсън?
	Не бързам да отговоря.
	— Интересен въпрос с оглед на всичко, което ме накара да преживея тази вечер.
	— Щастлив ли си?
	В сянката на този момент животът ми е болезнено красив.
	— Имам невероятно семейство. Задоволителна работа. Живеем си добре. Никой не е болен.
	Усещам езика си дебел. Думите ми са завалени.
	— Но?
	— Животът ми е чудесен — отвръщам аз. — Не е изключителен, макар да можеше да е такъв.
	— Сам заряза амбициите си, нали?
	— Починаха от естествена смърт. От пренебрежение.
	— Знаеш ли как точно се случи това? Имаше ли момент, когато…?
	— Синът ми. Бях на двайсет и седем години. Двамата с Даниела бяхме заедно от няколко месеца. Тя ми каза, че е бременна. Забавлявахме се, но още не беше любов. Или пък може би беше. Не знам. Определено никой от нас не мислеше за семейство.
	— Но създадохте такова.
	— Годините в края на двайсетте са критични за всеки учен. Ако не публикуваш нещо голямо преди да навършиш трийсет, никой не те взема на сериозно.
	Може би е заради наркотика, но е много приятно да говоря. Това е оазис на нормалното след двата часа лудост. Знам, че не е точно така, но имам чувството, че докато говоря, нищо лошо няма да се случи. Сякаш думите ме защитават.
	— Работил ли си над нещо голямо по това време? — пита той.
	Трябва да се съсредоточа, за да остана буден.
	— Да.
	— Върху какво?
	Гласът му е някак си далечен.
	— Опитвах се да създам квантова суперпозиция* на предмет, който е видим за човешкото око.
	[* Квантова суперпозиция — фундаментален принцип на квантовата механика, според който частица (например електрон) съществува частично във всичките си теоретично възможни състояния едновременно, но когато се измерва или наблюдава, дава резултат, кореспондиращ само на една възможна конфигурация. — Б.пр.]
	— Защо изостави изследването си?
	— Когато Чарли се роди, имаше сериозни здравословни проблеми през първата година от живота си. Трябваше да прекарам хиляди часове в Чиста стая*, но нямаше как да стане. Даниела се нуждаеше от мен. Синът ми се нуждаеше от мен. Изгубих финансирането си. Изгубих инерцията си. Бях младият гений в онзи миг, но когато се провалих, някой друг зае мястото ми.
	[* Чиста стая — работно помещение, в което замърсители като прах, аерозоли, микроорганизми и т.н. се поддържат единствено в необходимите нива. — Б.пр.]
	— Съжаляваш ли за решението си да останеш с Даниела и да създадеш семейство с нея?
	— Не.
	— Никога ли не си се разколебавал?
	Мисля си за съпругата си и емоциите нахлуват в мен, подкрепени от ужаса на този момент. Страхът се завръща, а с него и носталгията по дома, която реже до кокал. В този миг се нуждая от нея повече, отколкото някога съм имал нужда от нещо в живота си.
	— Никога.
	Лягам на пода с лице към студения бетон. Наркотикът ме поваля.
	Похитителят ми коленичи до мен и ме обръща по гръб. Пред мен се разкрива цялата прелест на лунната светлина, проникваща през високите прозорци на това забравено от бога място, мракът се набръчква под късчетата светлина и цвят и се вие около генераторите.
	— Ще я видя ли отново? — питам аз.
	— Не знам.
	Искам да го попитам за милионен път какво точно иска от мен, но не мога да намеря думите.
	Очите ми се затварят. Опитвам се да ги държа отворени, но тази битка вече е изгубена.
	Той сваля ръкавицата си и докосва лицето ми с гола ръка.
	Странно.
	Нежно.
	— Слушай ме внимателно — казва ми. — Ще си стресиран, но можеш да се справиш. Можеш да имаш всичко, което си изгубил. Съжалявам, че трябваше да те изплаша преди това, но исках да те доведа тук. Много съжалявам, Джейсън. Правя го за двама ни.
	Опитвам се да попитам: _Кой си ти?_
	Вместо да ми отговори, похитителят ми бърка в джоба си и вади нова спринцовка и малка ампула с прозрачна течност, която на лунната светлина блести като живак.
	Той маха капачката от иглата и издърпва съдържанието на ампулата.
	Клепачите ми бавно се затварят. Похитителят навива ръкава на лявата си ръка и се инжектира.
	Пуска ампулата и спринцовката на бетонния под и последното, което виждам, преди очите ми да се затворят, е как стъклената ампула се търкаля към лицето ми.
	— Сега какво? — прошепвам аз.
	— Нямаше да ми повярваш, ако ти бях казал — отвръща той.


>	2

	Нещо стиска глезените ми.
	Усещам ръце върху раменете си.
	— Как е излязъл от кутията? — пита някаква жена.
	Отговаря й непознат мъж:
	— Нямам представа. Виж, идва в съзнание.
	Отварям очи, но виждам единствено размазани движения и светлина.
	— Да го махнем от тук, по дяволите — излайва мъжът.
	Опитвам се да говоря, но думите излизат от устата ми неясни и грешни.
	— Доктор Десън? — обажда се отново същата жена. — Чувате ли ме? Ще ви сложим на носилка.
	Поглеждам краката си и лицето на мъжа постепенно се избистря. Той ме гледа през маската на алуминизиран защитен костюм със самостоятелен апарат за дишане.
	Мъжът хвърля поглед на жената над главата ми.
	— Едно, две, три.
	Слагат ме на носилка и завързват китките и глезените ми.
	— Правим го за _ваша_ безопасност, доктор Десън.
	Гледам как таванът се върти на четиринайсет-петнайсет метра над мен.
	Къде съм, по дяволите? В някакъв хангар?
	В съзнанието ми изниква спомен — една игла пронизва врата ми. Инжектираха ме с нещо. Това е някаква ненормална халюцинация.
	Някъде изписква радиостанция.
	— Екип едно, докладвай. Край.
	Жената отговаря с вълнение, което направо струи от гласа й.
	— Десън е при нас. Тръгваме. Край.
	Изскърцват колелца.
	— Разбрано. Каква е първоначалната оценка на състоянието му? Край.
	Тя протяга облечената си в ръкавица ръка и включва някакво мониторинг устройство, закачено за лявата ми ръка.
	— Пулс: сто и петнайсет. Кръвно налягане: сто и четиридесет на деветдесет и две. Температура: трийсет и седем. Концентрация на кръвта: деветдесет и пет процента. Гама: нула-точка-осем-седем. Идваме след около трийсет секунди. Край.
	Стряскам се от някакво жужене.
	Минаваме през две трезорни врати, които се отварят много бавно.
	Исусе Христе.
	_Успокой се. Това не е истинско._
	Колелцата скърцат все повече и по-бързо.
	Намираме се в някакъв коридор — целият е облицован в дебел найлон. Присвивам очи заради яростната атака на флуоресцентните лампи отгоре.
	Вратите зад нас се затварят със зловещ метален трясък, като портите на крепост.
	Вкарват ме в някаква операционна, където ме очаква друга фигура в защитен костюм, застанала под хирургическите лампи.
	Мъжът се усмихва през маската си и ми заговаря, сякаш ме познава:
	— Добре дошъл, Джейсън. Поздравления. Ти успя.
	Ти успя?
	Виждам единствено очите му, но те не ми напомнят на някого, когото познавам.
	— Изпитваш ли някаква болка? — пита ме непознатият.
	Поклащам глава.
	— Знаеш ли как получи раните и драскотините на лицето си?
	Поклащам глава.
	— Знаеш ли кой си?
	Кимам.
	— Знаеш ли къде си?
	Поклащам глава.
	— Разпознаваш ли ме?
	Поклащам глава.
	— Аз съм Лейтън Ванс, директор и медицинско лице. Двамата сме приятели и колеги. — Мъжът вдига някакви хирургически ножици. — Трябва да те извадя от тези дрехи.
	Маха мониторинг устройството и се заема с дънките и боксерките ми. След като приключва, ги хвърля в метален поднос. Следва ризата ми. Гледам светлините над мен и се опитвам да не се паникьосвам.
	Само че съм гол и завързан за носилка.
	Не, напомням си, просто _халюцинирам_, че съм гол и завързан за носилка. Защото нищо от това не е истинско.
	Лейтън вдига подноса с обувките и дрехите ми и ги подава на някого зад главата ми, когото не мога да видя.
	— Изследвайте всичко.
	Невидимият се изпарява.
	Усещам острата миризма на изопропилов алкохол секунда преди Лейтън да почисти малка част от вътрешността на ръката ми.
	Завързва турникет над лакътя ми.
	— Само ще взема малко кръв — съобщава той и взема голяма игла от подноса с инструменти.
	Добър е. Дори не усещам убождането.
	Когато приключва, Лейтън бута носилката в далечния край на стаята до една стъклена врата с монтиран в стената до нея тъчскрийн.
	— Иска ми се да ти кажа, че това е забавната част — обяснява той. — Може би е хубаво, че си дезориентиран и не знаеш какво да очакваш.
	Опитвам се да попитам какво става, но думите продължават да ми убягват. Пръстите на Лейтън танцуват върху тъчскрийна. Стъклената врата се отваря и той ме вкарва в помещение, което е толкова голямо, колкото да побере носилката.
	— Деветдесет секунди — казва той. — Всичко ще е наред. Никой от тестовите обекти не е умирал.
	Чува се пневматично съскане и стъклената врата се затваря.
	Вградените в тавата лампи светят в студено синьо.
	Извивам врат.
	На всички стени има странни отвори.
	От тавана се стеле фина и много студена мъгла и ме покрива от глава до пети.
	Тялото ми се напряга. Ледените капчици щипят кожата ми и я парализират.
	Стените започват да бръмчат.
	От отворите се разнася съскане, което се усилва все повече и повече, придружено от бяла пара. В началото парата просто блика. После започва направо да струи.
	Противоположните струйки се разбиват една в друга над носилката и изпълват помещението с гъста мъгла, която скрива светлините на тавана. Ледени капки докосват кожата ми и експлодират в болезнена агония.
	След малко процесът се обръща.
	За пет секунди газът е изсмукан обратно от помещението, но след него остава някаква странна миризма, все едно е летен следобед и всеки миг предстои гръмотевична буря — светкавици и озон.
	Реакцията от газа и много студената течност върху кожата ми е създала цвъртяща пяна, която гори като киселина.
	Ръмжа и се опитвам да се освободя от ремъците. Чудя се колко дълго може да продължи всичко това. Прагът ми на болка е висок, но вече съм достигнал момента, в който трябва да спре или да ме убие.
	Мислите ми препускат със скоростта на светлината.
	Съществува ли наркотик, който е способен на такова нещо? Да създава халюцинации и болка с подобна ужасна яснота?
	Всичко е прекалено крайно, прекалено истинско.
	Възможно ли е наистина да се случва?
	Дали не е някоя от поредните простотии на ЦРУ? Дали не се намирам в някоя черна клиника и не участвам в някакъв отвратителен експеримент? Тези хора отвлякоха ли ме?
	Със силата на пожарникарска струя от тавана потича великолепна топла вода и отмива пяната от мен.
	След това от отворите се завихря топъл въздух и гали кожата ми като горещ пустинен вятър.
	Болката изчезва.
	Напълно буден съм.
	Вратата зад мен се отваря и носилката е издърпана обратно.
	Лейтън ме поглежда.
	— Не беше чак толкова зле, нали?
	Той ме бута към съседната на операционната стая и маха ремъците от ръцете и краката ми.
	Помага ми с облечената си в ръкавица ръка, за да се изправя на носилката. Главата ми се люлее, а стаята се върти около мен, докато накрая не застава на едно място.
	Лейтън ме оглежда.
	— По-добре ли си?
	Кимам.
	Тук има легло и шкаф, върху който са сгънати дрехи. Стените са тапицирани. Никъде няма остри ръбове. Плъзвам се по носилката, а Лейтън ме хваща за ръката и ми помага да стана.
	Краката ми са меки като гума, безполезни.
	Той ме отвежда до леглото.
	— Ще те оставя да се облечеш и ще се върна, когато излязат резултатите ти. Няма да се бавя много. Ще се справиш ли сам, ако те оставя за малко?
	Най-накрая намирам сили да проговоря:
	— Не разбирам какво се случва. Не знам къде съм…
	— Дезориентацията ще отмине. Ще те следя изкъсо. Ще преживеем всичко това заедно.
	Лейтън избутва носилката към вратата, но се спира на прага и ме поглежда през маската на защитния си костюм.
	— Много е приятно да те видя отново, братко. Чувствам се като хората, посрещнали „Аполо 13“. Всички много се гордеем с теб.
	Вратата се затваря след него.
	Три резета се наместват в отворите си като три куршума.
	Ставам от леглото и се насочвам към шкафа. Краката ми са много нестабилни.
	Толкова съм слаб, че са ми необходими няколко минути, за да се облека — хубав панталон, памучна риза, няма колан.
	Над вратата има камера, която ме наблюдава.
	Връщам се на леглото. Сядам сам в тази стерилна и тиха стая и се опитвам да си припомня последните събития. Имам чувството, че започвам да се давя на три метра от плажа. Има късчета от паметта ми на същия този плаж — виждам ги, почти мога да ги докосна, но дробовете ми се пълнят с вода. Не мога да държа главата си над повърхността. Колкото повече се опитвам да събера парчетата, толкова повече енергия изразходвам и започвам да отмалявам и да се паникьосвам.
	Всичко, с което разполагам в тази бяла, тапицирана стая, е…
	Телониъс Монк.
	Ароматът на червено вино.
	В кухнята съм и режа лук.
	Един тийнейджър рисува.
	Почакай.
	Не _един_ тийнейджър.
	_Моят_ тийнейджър.
	Моят син.
	Не просто кухня.
	_Моята_ кухня.
	Моят дом.
	Имахме семейна вечер. Готвехме заедно. Спомням си усмивката на Даниела. Чувам гласа й и джаз музиката. Усещам миризмата на лук и сладкия дъх на вино от устата на съпругата си. Очите й са навлажнени. Кухнята ни е едно безопасно и перфектно място през семейните вечери.
	Не останах. Поради някаква причина излязох. Защо?
	На път съм да си спомня…
	Резетата се прибират рязко и вратата на стаята ми се отваря. Лейтън е сменил защитния костюм с класическа лабораторна престилка. Стои на прага и се хили, сякаш не е способен да сдържа нетърпението си. Едва сега виждам, че е горе-долу на моята възраст, красив мъж с набола брада.
	— Имам добри новини — заявява той. — Чист си.
	— Чист от какво?
	— Радиация, биологични опасности, заразни болести. Ще получим пълна кръвна картина утре сутринта, но вече не си под карантина. О, това е за теб.
	Подава ми найлонова торба, в която има връзка с ключове и щипка с пари.
	Върху парче хартиено тиксо с черен маркер е написано „Джейсън Десън“.
	— Готов ли си? Всички те очакват.
	Прибирам нещата, които очевидно са личните ми вещи, и тръгвам след него.
	Няколко работници свалят найлоните от стените в коридора.
	Когато ме виждат, започват да ме аплодират.
	Една жена се провиква:
	— Ти си върхът, Десън!
	Стъклените врати се отварят, когато ги приближаваме.
	Силата ми се е завърнала и отново мога да пазя равновесие.
	Лейтън ме отвежда до някакво стълбище и двамата се качваме по него. Металните стъпала дрънчат под краката ни.
	— По-добре ли си? — пита спътникът ми.
	— Да. Къде отиваме?
	— На оперативка.
	— Но аз не помня…
	— По-добре се пази за разпита. Сещаш се, протоколът е такъв.
	Изкачваме още два реда стълби и Лейтън отваря дебела стъклена врата. Влизаме в друг коридор с високи прозорци от едната страна. Намираме се над някакъв хангар, който коридорите явно заобикалят — виждам четири нива — като атриум.
	Отивам до прозорците, за да огледам по-добре, но Лейтън ме побутва към втората врата отляво. Озоваваме се в слабо осветена стая, където жена в черен костюм стои зад масата и като че ли очаква пристигането ни.
	— Здрасти, Джейсън — поздравява ме тя.
	— Здрасти.
	Погледите ни се срещат за момент, докато Лейтън слага мониторинг устройството на лявата ми ръка.
	— Нямаш нищо против, нали? — пита той. — Ще съм много по-спокоен, ако следя жизнените ти показатели. Съвсем скоро всичко ще свърши.
	Спътникът ми нежно ме побутва по гърба, за да вляза по-навътре в стаята.
	Вратата се затваря зад мен.
	Жената е на около четиридесет. Косата й е къса и черна, с бретон над поразителни очи, които са едновременно изключително мили и пронизващи.
	Осветлението е меко и приятно, като в киносалон, преди да започне филмът.
	Има два дървени стола с облегалка и малка маса, на която са оставени лаптоп, кана с вода, две чаши, метална гарафа и димяща чаша, която изпълва стаята с аромата на добро кафе.
	Стените и таванът са от матово стъкло.
	— Джейсън, разполагай се и да започваме.
	Пет много дълги секунди се колебая и се чудя дали просто да не изляза, но нещо ми подсказва, че това ще е много лоша, навярно дори катастрофална идея.
	Затова сядам на стола, вземам каната и си наливам чаша вода.
	— Ако си гладен, можем да донесем храна — предлага жената.
	— Не, благодаря.
	Най-накрая сяда срещу мен, бута очилата си нагоре и въвежда нещо в лаптопа си.
	— Часът е… — поглежда часовника си — … дванайсет и седем минути, втори октомври. Аз съм Аманда Лукас, служител номер девет-пет-шест-седем. Тази вечер с мен е…
	Прави ми жест.
	— Хм, Джейсън Десън.
	— Благодаря ти, Джейсън. За протокола: в двайсет и два часа и петдесет и девет минути на първи октомври, по време на рутинна проверка техникът Чад Ходж откри доктор Десън в безсъзнание на пода в хангара. Веднага беше изпратен специален екип и доктор Десън бе поставен под карантина в двайсет и три часа и двайсет и четири минути. След обеззаразяване и направени основни изследвания от доктор Лейтън Ванс, доктор Десън беше придвижен до конферентната зала на подниво две, където ще се проведе първият ни разпит.
	Жената ме поглежда и ми се усмихва.
	— Джейсън, много сме развълнувани, че отново си с нас. Късно е, но по-голямата част от екипа дойде от града специално за теб. Както вероятно вече се досещаш, те ни наблюдават в момента.
	Навсякъде около нас се разнасят аплодисменти, подкрепени от викове и скандирания на името ми.
	Светлините се усилват дотолкова, че да мога да видя през стените. Стъклената кабинка е заобиколена от редици с места като в киносалон. Петнайсет-двайсет души са на крака, повечето се усмихват, а неколцина дори търкат очи, сякаш съм се завърнал от някаква героична мисия.
	Забелязах, че двама от тях са въоръжени. Дръжките на оръжията им проблясват на светлината.
	Тези мъже нито се усмихват, нито ръкопляскат.
	Аманда бута стола си назад, става на крака и се присъединява към ръкопляскането.
	Тя също изглежда много развълнувана.
	В главата ми се върти само една мисъл: _Какво, по дяволите, се е случило с мен?_
	Аплодисментите затихват и Аманда се настанява отново на стола си.
	— Извини ентусиазма ни, но засега ти си единственият завърнал се — обяснява тя.
	Нямам представа за какво говори. Част от мен иска да каже точно това, но една друга част подозира, че не бива да го правя.
	Светлината отслабва отново.
	Стискам чашата си с вода, сякаш е животоспасяваща сламка.
	— Знаеш ли от колко време те няма? — пита Аманда.
	Къде ме е нямало?
	— Не.
	— Четиринайсет месеца.
	Господи.
	— Шокиран ли си, Джейсън?
	— И така може да се каже.
	— Е, всички сме развълнувани, затаили сме дъх, седнали сме на ръба на местата си и повече от година чакаме, за да ти зададем следните въпроси: Какво видя? Къде беше? Как се върна? Разкажи ни всичко и моля те, започни от самото начало.
	Отпивам глътка вода и се държа за последния си спомен като удавник за сламка — как излизам от къщата ни през семейната вечер.
	И тогава…
	Тръгвам по тротоара в хладната есенна вечер. От всички барове се носи врявата от мача на „Къбс“. Къде отивам?
	— Не бързай, Джейсън. Успокой се.
	Раян Холдър.
	Отивам да се видя с него.
	Във „Вилидж Тап“, където пия едно — по-скоро две питиета от първокласното уиски, ако трябва да бъда точен — със стария ми съквартирант Раян Холдър.
	Дали той не е отговорен за случилото се?
	Отново се питам: _Истина ли е всичко това?_
	Вдигам чашата с вода. Изглежда ми напълно истинска, изпотява се и влагата по пръстите ми е съвършено реална.
	Поглеждам Аманда в очите.
	Разглеждам стените.
	Не се топят.
	Ако всичко това е някакво създадено от наркотици пътуване, не прилича на нищо, за което съм чувал. Няма никакви визуални или слухови изкривявания. Няма еуфория. Това място изглежда напълно реално. Просто не трябва да бъда тук. Някак си _моето_ присъствие не е истинско. Не съм напълно сигурен какво точно означава това, но го чувствам с душата си.
	Не, не става въпрос за халюцинация. Това е нещо коренно различно.
	— Да опитаме нещо друго — предлага Аманда. — Какво е последното нещо, което помниш, преди да се събудиш в хангара?
	— Бях в един бар.
	— Какво правеше там?
	— Отидох да се видя със стар приятел.
	— Къде беше този бар? — пита тя.
	— В Логан Скуеър.
	— Значи си бил в Чикаго.
	— Да.
	— Добре, можеш ли да опишеш…?
	Аманда млъква.
	Виждам Ел.
	Тъмно е.
	Тихо.
	Прекалено тихо за Чикаго.
	Някой върви след мен.
	Някой, който иска да ме нарани.
	Сърцето ми забива като лудо.
	Ръцете ми се изпотяват.
	Оставям чашата на масата.
	— Джейсън, Лейтън ми казва, че жизнените ти показатели се повишават.
	Гласът й се е завърнал, но все още е на цял океан разстояние от мен.
	Това някакъв номер ли е?
	Някой ебава ли се с мен?
	Не, не я питай това. Не изричай тези думи. Бъди човекът, за когото те мислят. Тези хора са хладнокръвни и спокойни, а _двама дори са въоръжени_. Кажи точно онова, което искат да чуят. Защото, ако разберат, че не си онзи, за когото те вземат… какво ще стане?
	Вероятно никога няма да си тръгна от тук.
	Главата започва да ме боли. Докосвам тила си и напипвам някакъв възел, който ми причинява огромна болка.
	— Джейсън?
	Ранен ли съм бил?
	Някой нападнал ли ме е? Дали не съм бил доведен тук? Дали тези хора, колкото и мили да изглеждат, не са в един отбор с онзи, който ми причини това?
	Докосвам отново главата си, този път отстрани, и напипвам раната от втория удар.
	— Джейсън.
	Виждам маската на гейша.
	Гол и безпомощен съм.
	— Джейсън.
	Само преди няколко часа си бях у дома и готвех вечеря.
	Не съм човекът, за когото ме мислят. Какво ще се случи, когато разберат това?
	— Лейтън, би ли дошъл, ако обичаш.
	Нищо хубаво.
	Не трябва да оставам повече тук.
	Трябва да се разкарам от това място.
	Трябва да помисля.
	— Аманда. — Връщам се обратно в настоящето. Опитвам се да изгоня въпросите и страха от съзнанието си, но би ми било по-лесно да спра срутваща се дига. Няма да успея. Няма как. — Това е унизително — заявявам аз. — Много съм изтощен и ако трябва да бъда честен, обеззаразяването не е голяма забава.
	— Искаш ли да починем за минутка?
	— Ако не е проблем. Просто ми трябва малко време, за да си прочистя главата. — Посочвам лаптопа. — Също така искам да съм достатъчно интелигентен за това чудо.
	— Разбира се. — Тя натиска няколко клавиша. — Спирам записа.
	Ставам.
	— Мога да те заведа до личната ти стая… — предлага тя.
	— Не е необходимо.
	Отварям вратата и излизам в коридора.
	Лейтън Ванс чака.
	— Джейсън, искам да си легнеш. Жизнените ти показатели са се насочили в грешната посока.
	Свалям устройството от ръката си и му го подавам.
	— Оценявам загрижеността ти, но имам нужда да отида до тоалетната.
	— О, разбира се. Ще те заведа.
	Тръгваме по коридора.
	Лейтън бута с рамо масивната стъклена врата и се връщаме на стълбището, което в момента е безлюдно. Не се чува никакъв звук освен вентилационната система, която осигурява топъл въздух. Хващам се за парапета и се навеждам над него.
	Два реда стълби до долу и два до горе.
	Какво каза Аманда в началото на интервюто? Че се намираме на подниво две? Това означава ли, че сме под земята?
	— Джейсън? Идваш ли?
	Тръгвам след Лейтън, като се боря с несигурните си крака и болката в главата си.
	В горната част на стълбището се натъквам на знак до подсилена стоманена врата, на който пише: ПРИЗЕМЕН ЕТАЖ. Лейтън прокарва картата си, набира някакъв код и отваря.
	На стената пред нас с главни букви е написано: ЛАБОРАТОРИИ ВЕЛОСИТИ.
	Вляво: асансьори.
	Вдясно: пост на охраната, на който между детектора за метали и пропускателната бариера е застанал сериозен охранител. От другата страна е изходът.
	Изглежда, охраната се грижи повече да предотврати влизането, отколкото излизането.
	Лейтън ме повежда покрай асансьорите и по един нов коридор към две врати в края му, които отваря с картата си.
	Влизаме вътре и той задейства осветлението, за да разкрие добре обзаведен офис, чиито стени са покрити с пътнически самолети, военни изтребители и двигателите, които ги задвижват.
	Една снимка в рамка на бюрото привлича вниманието ми — възрастен мъж държи дете в ръцете си, което много прилича на Лейтън. Намират се в хангар пред полусглобен масивен въздушнореактивен двигател.
	— Сметнах, че ще ти е много по-удобно в личната ми тоалетна — сочи ми една врата в далечния край. — Ще те изчакам тук. — Сяда на ръба на бюрото и си изважда телефона от джоба. — Извикай ме, ако се нуждаеш от нещо.
	Тоалетната е студена и безупречно чиста. Има тоалетна чиния, писоар, душкабина и малък прозорец на задната стена.
	Сядам на тоалетната чиния.
	Гърдите ми са толкова свити, че едва успявам да дишам.
	Чакали са ме да се върна цели четиринайсет месеца. Няма начин да ме пуснат да изляза от тази сграда. Поне не тази вечер. Може би дори никога, след като разберат, че не съм човекът, за когото ме смятат.
	Освен ако всичко това не е някакъв сложен тест или игра.
	Гласът на Лейтън долита през вратата:
	— Всичко наред ли е там вътре?
	— Да.
	— Нямам представа какво си видял в онова нещо, но искам да знаеш, че можеш да разчиташ на мен, братко. Ако усещаш, че нещо не ти е наред, трябва да ми кажеш, за да мога да ти помогна.
	Ставам от тоалетната чиния.
	Лейтън продължава тирадата си:
	— Наблюдавах те. Трябва да призная, че не изглеждаш на себе си.
	Ако се върна във фоайето с него, дали ще успея да се откъсна и да мина през охраната? Онзи масивен охранител до детектора за метали изниква в съзнанието ми. Вероятно не.
	— Мисля, че физически си добре, но се тревожа за психическото ти състояние.
	Налага се да стъпя върху писоара, за да стигна прозореца. Изглежда заключен.
	Размерите му са шейсет на шейсет сантиметра и не съм убеден, че ще успея да се промуша през него.
	Гласът на Лейтън ехти в тоалетната. Връщам се на пръсти до мивката и думите му отново стават ясни.
	— … най-лошото, което можеш да направиш, е да се опиташ да се справиш сам с това. Нека си го кажем честно. Ти си от онзи тип хора, които смятат, че могат да излязат от всякаква ситуация.
	Приближавам вратата.
	Има резе.
	Бавно го издърпвам с треперещи пръсти.
	— Независимо какво чувстваш — продължава Лейтън, който се намира на сантиметри от мен, — искам да ми го споделиш и ако се налага, да отложим разпита за утре или за вдругиден…
	Млъква, когато резето изщраква тихо.
	Всичко застива за момент.
	Правя крачка назад.
	Вратата помръдва почти незабележимо и в следващия миг е разтърсена здраво.
	— Джейсън. Джейсън! — провиква се Лейтън. — Нуждая се от екип на охраната в офиса ми. Веднага! Десън се заключи в тоалетната.
	Вратата се разтърсва отново. Лейтън се опитва да я разбие, но резето удържа.
	Спускам се към евентуалния си изход, качвам се на писоара и отключвам прозореца.
	Лейтън крещи на някого и макар да не разбирам точните думи, чувам приближаващи стъпки.
	Отварям прозореца.
	Нощният въздух нахлува вътре.
	Макар че съм стъпил на писоара, не знам дали ще успея да се набера.
	Отскачам от ръба му и се опитвам да мина през рамката, но успявам да промуша само едната си ръка.
	Нещо се удря във вратата на тоалетната. Краката ми търсят опора върху гладката вертикална повърхност на стената. Няма сцепление, което да ми помогне.
	Падам на пода и бързам отново да се кача на писоара.
	Лейтън крещи на някого:
	— Хайде!
	Скачам отново и този път успявам да прокарам двете си ръце през перваза. Не е кой знае какво, но поне се задържам, а не падам.
	Опитвам се да се промуша. Най-накрая разбиват вратата на тоалетната.
	Лейтън извиква името ми.
	Спускам се с главата напред в мрака.
	Лицето ми се удря в земята.
	Ставам на крака. Зашеметен и замаян съм, ушите ми бучат, а кръвта се стича по лицето ми.
	Навън съм, в някаква тъмна алея между две сгради.
	Лейтън се появява на отворения прозорец над мен.
	— Джейсън, не го прави. Позволи ми да ти помогна.
	Обръщам се и побягвам, без да имам абсолютно никаква представа къде отивам, просто съм се насочил към края на алеята.
	Достигам го.
	Слизам по тухлени стъпала.
	Озовавам се в някакъв парк.
	Безлични, нискоетажни сгради са се скупчили около малко езеро и осветения в средата му фонтан.
	Като се има предвид часът, въобще не съм изненадан, че няма никой навън.
	Прелитам покрай пейки, подрязани храсти, беседка и табела, на която пише: КЪМ ПЪТЕКАТА.
	Хвърлям бърз поглед зад себе си — сградата, от която току-що съм избягал, е пететажна, безлична, напълно забравима представителка на архитектурната посредственост. Входът й бълва хора като сритан пчелен кошер.
	Стигам до края на езерото, слизам от тротоара и поемам по една чакълена пътека.
	Потта тече в очите ми и дробовете ми горят, но продължавам уверено напред.
	С всяка крачка светлините от парка остават все по-назад и по-назад от мен.
	Отпред не ме очаква нищо друго освен приветливия мрак, към който съм се запътил, сякаш животът ми зависи от това.
	Лицето ми е брулено от силен, освежаващ вятър. Чудя се къде отивам и се питам дали не трябва да има някакви светлини пред мен? Дори съвсем малки? Навлизам в гъст мрак.
	Чувам вълни.
	Озовавам се на плаж.
	Няма луна, но звездите са достатъчно ярки, за да разпозная набръчканата повърхност на езерото Мичиган.
	Поглеждам към парка и долавям прииждащите, носени от вятъра гласове. Няколко фенерчета пронизват мрака като игли.
	Обръщам се на север и побягвам. Обувките ми скърцат върху полираните от вълните камъни. На километри нагоре по брега от центъра се носи неясно, слабо нощно сияние, там, където небостъргачите се издигат зловещо над езерото.
	Поглеждам назад. Някои светлини са се насочили на юг, далече от мен, други на север.
	Настигат ме.
	Променям курса си, прекосявам една велоалея и бягам към близките храсти.
	Гласовете приближават още повече.
	Чудя се дали е достатъчно тъмно, за да ме видят.
	На пътя ми се озовава еднометрова дига. Изкачвам се по бетона, като ожулвам пищялите си и падам на четири крака, докато се промъквам през храсталака. Клоните се закачат за ризата и лицето ми и се опитват да ми извадят очите.
	Излизам от храстите и се озовавам в средата на път, разположен паралелно на езерото.
	От посоката на парка се чува ревът на двигател.
	Дългите светлини ме заслепяват.
	Прекосявам пътя, прескачам ограда от телена мрежа и попадам в нечий двор. Опитвам се да избегна захвърлените на земята велосипеди и скейтбордове, минавам като хала покрай къщата, в която има побесняло куче. Някой светва лампите, докато съм в задния двор. Продължавам през празно бейзболно игрище и се чудя колко още мога да издържа в това темпо.
	Отговорът ме удря със забележителна скорост.
	В края на игрището колабирам — цялото ми тяло е плувнало в пот и всеки мускул агонизира.
	Кучето продължава да се скъсва от лай в далечината. Поглеждам към езерото, но не забелязвам фенерчета, нито чувам гласове.
	Не знам колко време оставам да лежа на земята, но имам чувството, че са минали часове, преди да успея да си поема въздух, без да се задъхам.
	Най-накрая успявам да се изправя до седнало положение.
	Нощта е хладна, а вятърът, който идва от езерото, брули близките дървета и изсипва буря от листа върху бейзболното игрище.
	С усилие се изправям на крака. Жаден и изморен съм и се опитвам да обмисля последните четири часа от живота си, но нямам необходимата психическа настройка в момента.
	Напускам бейзболното игрище и се озовавам в бачкаторски квартал.
	Улиците са празни.
	Следват жилищна сграда след жилищна сграда от тихи домове.
	Вървя километър, може би и повече и се озовавам на празното кръстовище на някакъв бизнес квартал. Светофарите над мен се редуват в някакво забързано нощно темпо.
	Главната улица продължава две пресечки и няма никакъв признак на живот освен онази дупка, оправдание за бар, от другата страна на улицата, на който има три огромни реклами на известни марки бира. Докато посетителите му си тръгват в облак от дим и гръмки разговори, в далечината се появяват фаровете на първата кола, която виждам от двайсет минути.
	Такси, което е пуснало светлината, че не е на служба.
	Излизам на кръстовището и заставам под светофарите. Размахвам ръце. Таксито намалява и се опитва да ме заобиколи, но аз не му позволявам, постоянно се местя с него и го принуждавам да спре.
	Шофьорът сваля разгневен прозореца си.
	— Какво, по дяволите, правиш?
	— Трябва ми превоз.
	Мъжът е сомалиец. Кльощавото му като бръснач лице е осеяно с рехава брада. Наблюдава ме през чифт огромни очила с дебели стъкла.
	— Два часът през нощта е — отвръща той. — Приключих за тази вечер. Повече няма да работя.
	— Моля те.
	— Не можеш ли да четеш? Погледни знака.
	Таксиметровият шофьор удря тавана на колата си.
	— Трябва да се прибера у дома.
	Прозорецът тръгва да се затваря.
	Бъркам в джоба си и изваждам найлоновата торбичка, в която са личните ми вещи. Отварям я и му показвам щипката с парите.
	— Мога да ти платя повече от…
	— Махни се от пътя.
	— Ще ти удвоя тарифата.
	Прозорецът спира на петнайсет сантиметра от рамката на вратата.
	— Кеш.
	— Кеш.
	Преброявам набързо парите. Това пътуване до северната част на града принципно би ми излязло 75 долара, но сега трябва да удвоя сметката.
	— Качвай се, ако ще тръгваме! — провиква се таксиметровият шофьор.
	Някои от посетителите в бара са забелязали спряното такси. Навярно и те се нуждаят от превоз, защото тръгват към мен и ми крещят да го задържа.
	Приключвам с броенето на авоарите си — 332 долара и три кредитни карти с изтекъл срок.
	Качвам се на задната седалка на таксито и казвам на шофьора, че трябва да ме закара до Логан Скуеър.
	— Това са четиридесет километра!
	— За които ще получиш двойна цена.
	Таксиметровият шофьор ме поглежда в огледалото за обратно виждане.
	— Къде са парите?
	Отброявам 100 долара и му ги подавам.
	— Ще получиш останалото, когато пристигнем.
	Мъжът сграбчва парите и настъпва педала на газта, за да прелети покрай пияниците.
	Разглеждам щипката с парите. Под банкнотите и кредитните карти има илинойска шофьорска книжка с моя снимка, която никога не съм виждал, карта за фитнес, който никога не съм посещавал, и здравна карта, която не е моята.
	Таксиметровият шофьор постоянно ми хвърля погледи в огледалото за обратно виждане.
	— Явно си имал тежка вечер — казва той.
	— Така ли изглежда?
	— Мислех, че си пиян, но не си. Дрехите ти са скъсани. Лицето ти е окървавено.
	Ако бях на негово място, също нямаше да изгарям от желание да кача такъв като мен, който стои в средата на кръстовището в два часа сутринта и прилича на луд бездомник.
	— Загазил ли си? — пита той.
	— Да.
	— Какво се е случило?
	— Не съм много сигурен.
	— Искаш ли да те заведа в болница?
	— Не. Прибирам се у дома.


>	3

	Пътуваме на север към града по празната магистрала. Хоризонтът пълзи ли, пълзи към нас. С всеки изминат километър здравият ми разум като че ли се завръща. Основната причина е, че съвсем скоро ще се прибера у дома.
	Даниела ще ми помогне да осмисля случилото се.
	Таксиметровият шофьор ме спира пред къщата ми и аз му плащам остатъка от парите.
	Прекосявам улицата и се качвам по стълбите. Изваждам ключовете от джоба си, които не са моите. Докато се опитвам да намеря онзи, който пасва на ключалката, осъзнавам, че това не е моята врата. Е, моята е. Това е моята улица. Номерът на пощенската кутия е моят. Но ключалката е друга, дървото е прекалено елегантно, пантите са метални, в готическа форма, каквито са били в средновековните таверни.
	Отключвам.
	Вратата се отваря навътре.
	Нещо не е както трябва.
	Нещо е много, много сбъркано.
	Пристъпвам в трапезарията.
	Тази къща не мирише като моята. Тя не мирише на нищо друго освен на прах. Сякаш никой не е живял тук от известно време. Всички светлини са изгасени. До последната.
	Затварям вратата и опипвам в мрака, докато ръката ми не попада на ключ. Полилей, направен от еленови рога, осветява стаята и минималистичната стъклена маса със столове, които не са моите.
	— Ало? — провиквам се.
	Къщата е толкова тиха.
	Отвратително тиха.
	В моя дом на лавицата над камината, зад масата в трапезарията, има голяма снимка на Даниела, Чарли и мен в националния парк „Йелоустоун“.
	В _тази_ къща има черно-бяла снимка на същия каньон. Много по-професионална е, но няма хора на нея.
	Отивам в кухнята. При влизането ми се задейства сензор за осветлението.
	Тя е прекрасна.
	Скъпа.
	И безжизнена.
	В _моята_ къща Чарли е създал истинско макаронено изкуство с магнити върху белия ни хладилник. Кара ме да се усмихвам всеки път, в който го видя. В тази кухня няма дори петънце върху стоманената повърхност на този марков хладилник „Гагенау“.
	— Даниела!
	Дори гласът ми звучи различно тук.
	— Чарли!
	Има по-малко мебели и по-голямо ехо.
	Отивам в дневната. Първото нещо, което привлича вниманието ми, са старият грамофон до изключително модерна аудиосистема, колекцията ми от плочи с джаз, подредени с внимание по азбучен ред и прибрани във вградени рафтове.
	Насочвам се към стълбите, водещи до втория етаж.
	Коридорът е тъмен и ключът за лампите не е там, където трябва да бъде, но това няма никакво значение. Осветлението се задейства посредством сензори.
	Това не е моят паркет. Този е по-хубав, с по-широки дъски, макар и по-груби.
	Между банята в коридора и стаята за гости триптихът на семейството ми от Уисконсин Делс е заменен от скица на Нейви Пиер. Въглен върху месарска хартия. Подписът на художничката в долния десен ъгъл привлича вниманието ми — Даниела Варгас.
	Влизам в следващата стая вляво.
	Стаята на сина ми.
	Само дето не е неговата. Няма го сюрреалистичното му изкуство. Няма го леглото му, манга плакатите, бюрото с разхвърляни по него домашни, лава лампите, раницата и зарязаните на пода дрехи.
	Вместо всичко това има само монитор върху скъпо бюро с книги и книжа по него.
	Шокиран, тръгвам към края на коридора. Бутам плъзгащата се врата и влизам в една спалня, която е луксозна, студена и както всичко друго в тази къща — не е моята.
	Стените са украсени с още много скици с въглен в духа на онази в коридора, но основната атракция тук е стъклена витрина върху поставка от акациево дърво. От основата й грее мека светлина, която има за цел драматично да осветява някакъв сертификат в кожена папка, поставена върху плюшена кадифена възглавничка. От една тънка верижка виси златна монета с лика на Джулиан Павия.
	На сертификата пише:
C>
	Наградата „Павия“ се присъжда на
#	ДЖЕЙСЪН АШЛИ ДЕСЪН
	за изключителни постижения в разширяването на знанията и разбирането на произхода, еволюцията и характеристиките на Вселената чрез поставяне на макроскопичен предмет в състояние на квантова суперпозиция.
C$
	Сядам на ръба на леглото.
	Не ми е добре.
	Никак не ми е добре.
	Домът ми трябва да е моето убежище, той трябва да е мястото, което да ми вдъхва чувство за безопасност и удобство, където да съм заобиколен от семейството си. Този дом дори не е моят.
	Стомахът ми се свива.
	Хуквам към банята, вдигам капака на тоалетната чиния и изпразвам стомаха си в нея.
	Веднага започва да ме измъчва жажда.
	Пускам чешмата и започвам да пия направо от струята.
	Наплисквам лицето си с вода.
	Връщам се обратно в спалнята.
	Нямам представа къде е мобилният ми телефон, но на нощното шкафче има стационарен.
	Никога не ми се е налагало да набирам номера на Даниела, затова ми е необходимо известно време, докато си го спомня, но накрая успявам.
	Четири позвънявания.
	Отговаря мъжки глас — дълбок и сънен.
	— Ало?
	— Къде е Даниела?
	— Мисля, че сте сбъркали номера.
	Казвам на глас номера на съпругата си и мъжът отговаря:
	— Да, това е номерът, на който звъните, но той е мой.
	— Как е възможно това?
	Онзи затваря.
	Набирам отново и този път мъжът отговаря още на първото позвъняване.
	— Три часът през нощта е. Не ми звъни повече, задник.
	Третият ми опит е изпратен направо на гласовата поща. Не оставям съобщение.
	Ставам от леглото, отивам отново в банята и се поглеждам в огледалото над мивката.
	Лицето ми е натъртено, цялото е в рани, окървавено и изцапано е. Нуждая се от бръснене и очите ми са червени, но съм си аз.
	Изтощението направо ме нокаутира.
	Коленете ми ме предават, но успявам да се хвана за плота.
	От първия етаж се разнася шум.
	Тихо затваряне на врата?
	Изправям се.
	Отново заставам нащрек.
	Връщам се в спалнята, тихомълком се придвижвам до прага на вратата и надниквам в коридора.
	Чувам шепоти.
	Статичен шум от радиостанция.
	_Изскърцване_ на паркета под нечии крака.
	Гласовете стават по-ясни, ехтят между стените на стълбището и се носят нагоре-надолу по коридора.
	Виждам сенките върху стените, които предшестват посетителите като призраци.
	Пристъпвам колебливо в коридора. Мъжки глас — спокоен, премерен — се понася от стълбите.
	— Джейсън?
	Това е Лейтън.
	След пет крачки стигам до банята в коридора.
	— Не сме дошли, за да те нараним.
	Чувам стъпките им в коридора.
	Пристъпват бавно, методично.
	— Знам, че си объркан и дезориентиран. Ще ми се в лабораторията да ми беше споделил какво ти е. Не знаех, че се чувстваш толкова зле. Съжалявам, че не забелязах.
	Внимателно затварям вратата и я заключвам.
	— Просто искаме да те върнем, за да не нараниш себе си или някой друг.
	Банята е два пъти по-голяма от моята и е покрита с гранит и мрамор.
	Срещу тоалетната чиния е онова, което търся — голям шкаф, вграден в стената, в който има люк за мръсното пране.
	— Джейсън.
	Чувам статичния шум от радиостанцията през вратата на банята.
	— Джейсън, моля те. Говори с мен. — От нищото гласът му се изпълва с гняв. — Всички се отказахме от всичко, за да стигнем дотук. Излез! Това е някаква шибана лудост!
	Една дъждовна неделя, когато Чарли беше на девет-десет години, прекарахме следобеда, като се преструвахме, че сме пещерняци. Спусках го отново и отново в шахтата за мръсното пране, сякаш беше входът към пещерата ни. Дори носеше малка раница и импровизиран челник — едно фенерче, завързано за главата му.
	Отварям люка и заставам пред отвора.
	— Проверете спалнята — нарежда Лейтън.
	Стъпките в коридора се разбързват.
	Шахтата за прането не изглежда много широка, дори ми се струва прекалено тясна.
	Вратата на банята се разтърсва. Някой натиска дръжката. Разнася се женски глас:
	— Хей, тази е заключена!
	Надниквам в шахтата.
	Пълен мрак.
	Вратата на банята е достатъчно дебела, за да не им позволи да минат през нея след първия си опит да я разбият.
	Напълно възможно е да не успея да мина през люка, но след като блъскат вратата втори път, пантите й се откъртват и тя пада върху плочките в банята, осъзнавам, че нямам друга опция.
	Мъжете нахлуват и в огледалото за кратко се появява отражението на Лейтън Ванс и на един от охранителите в лабораторията, който държи тейзър в ръката си.
	Погледите на двама ни с Лейтън се срещат за половин секунда в огледалото. Мъжът с тейзъра хуква към мен и вдига оръжието си.
	Свивам ръце към гърдите си и влизам в шахтата.
	Виковете остават някъде зад мен, докато летя към празния контейнер за пране долу. Пластмасата се счупва и ме запраща между пералнята и сушилнята.
	Чувам стъпките на преследвачите си да слизат по стълбите.
	През десния ми крак преминава силна болка, причинена от падането. Успявам да стана на крака и се спускам към френските врати, които ще ме отведат в задната част на къщата.
	Вратите са заключени.
	Стъпките приближават, гласовете стават все по-силни, радиостанциите пищят, докато се крещят заповеди над статичния шум.
	Отключвам вратите, отварям ги и хуквам да бягам през веранда от секвоя със скара, която е по-хубава от моята, и джакузи, каквото никога не съм имал.
	Слизам по стълбите към задния двор и непозната за мен розова градина.
	Опитвам вратата на гаража, но е заключена.
	Заради цялото това движение всички светлини в къщата са задействани. На първия етаж сигурно има четирима-петима души, които се опитват да ме намерят. Те си крещят един на друг.
	Задният двор е ограден от висока два метра и половина ограда. Махам резето от вратата. В този момент някой излиза на верандата и извиква името ми.
	Алеята е празна и въобще не спирам, за да се чудя в коя посока да поема.
	Просто бягам.
	На следващата улица се обръщам назад и виждам, че две фигури ме преследват.
	Някъде в далечината оживява двигател на кола, последван от пронизителния писък на гуми върху асфалта.
	Свивам вляво и спринтирам, докато не стигам до следващата алея.
	Почти всички задни дворове са заградени с огради, но на петия по ред е висока само до кръста.
	Един джип дава на заден и тръгва по алеята. Спирам пред ниската ограда.
	Нямам достатъчно сила, за да я прескоча, затова непохватно се прекатурвам от другата й страна и падам тежко на земята. Запълзявам през тревата към един лек навес до гаража, на чиято врата няма катинар.
	Отварям я и се промъквам вътре точно навреме. Някой минава през задния двор.
	Затварям вратата, за да не чуят тежкото ми дишане.
	Не мога да си поема въздух.
	В навеса е пълен мрак и мирише на бензин и стара окосена трева. Гърдите ми се притискат във вратата.
	По брадичката ми тече пот.
	Махам една паяжина от лицето си.
	Дланите ми се отпускат върху стените от шперплат и пръстите ми напипват различни инструменти — градинарски ножици, трион, гребло, брадва.
	Вземам брадвата и стискам здраво сапа й. Прокарвам пръст, за да проверя дали е остра. Не виждам нищо, но имам чувството, че не е точена от години, а острието е нащърбено.
	Премигвам заради солената пот. Внимателно отварям вратата.
	Не издавам никакъв звук.
	Отварям я още няколко сантиметра, за да си осигуря видимост към задния двор.
	Няма никой.
	В този тъй спокоен и тих момент се сещам за Бръснача на Окам, а именно че най-простото решение обикновено е най-доброто. Дали идеята, че съм дрогиран и отвлечен от тайна експериментална група, която изследва контрола над разума или бог знае какво, се вписва в тази сметка? Едва ли. Трябвало е да ми промият мозъка, за да ме убедят, че къщата ми не е моята, или за няколко часа да се отърват от семейството ми и да променят интериора до такава степен, че да не мога да го разпозная.
	Или дали не е по-вероятно тумор в мозъка ми да е довел до тази рязка промяна?
	Дали не расте бавно в черепа ми от месеци, дори от години, и едва сега не се развихря и повлиява на когнитивните ми процеси, като изкривява възприятията ми за всичко.
	Тази идея е изключително убедителна.
	Какво друго е способно да причини подобни последици с такава невероятна скорост?
	Какво друго може да ме накара да изгубя връзка с идентичността и реалността си в рамките на няколко часа и да постави под съмнение всичко, което съм смятал, че познавам?
	Чакам.
	И чакам.
	И чакам.
	Най-накрая излизам навън на тревата.
	Не чувам никакви гласове.
	Нито стъпки.
	Няма дори сенки.
	Не се чуват двигатели на коли.
	Нощта отново изглежда реална.
	Вече знам накъде съм се насочил.

	* * *

	Болница „Мърси“ в Чикаго е на десет пресечки от къщата ми. Влизам в Спешното отделение точно в 4:05 часа.
	Мразя болници.
	Гледах как майка ми умира в такава.
	Чарли прекара първите седмици от живота си в неонатологията.
	Чакалнята е на практика празна. Освен мен има още някакъв строителен работник, който държи ръката си в кървава превръзка, и обезпокоено тричленно семейство, в което бащата е прегърнал зачервено и ревящо бебе.
	Сестрата на регистратурата вдига поглед от документите пред нея. Очите й са изненадващо ясни за този късен час.
	— Как мога да ви помогна? — пита ме през плексигласовата преграда.
	Не съм мислил предварително какво да кажа и как въобще да обясня какви са нуждите ми.
	Когато не отговарям веднага, тя продължава с въпросите:
	— Да не сте участвали в катастрофа?
	— Не.
	— Цялото ви лице е в рани.
	— Не съм добре — отговарям аз.
	— Какво имате предвид?
	— Мисля, че трябва да разговарям с някого.
	— Бездомен ли сте?
	— Не.
	— Къде е семейството ви?
	— Не знам.
	Сестрата ме оглежда от глава до пети — бързо и професионално.
	— Как се казвате, сър?
	— Джейсън.
	— Един момент.
	Тя става от стола си и се скрива зад ъгъла.
	Трийсет секунди по-късно се чува жужене и вратата на регистратурата се отваря.
	Сестрата ми се усмихва.
	— Елате с мен.
	Води ме в болнична стая.
	— Съвсем скоро ще дойде някой.
	Вратата се затваря след нея, а аз сядам на леглото за прегледи и затварям очи заради ярката светлина. Никога не съм бил толкова изморен в живота си.
	Брадичката ми увисва.
	Изправям се.
	Едва не заспивам прав.
	Вратата се отваря.
	Влиза едър млад лекар с клипборд в ръка. Следван е от друга сестра — естествена блондинка в синя престилка, която носи умората на лицето си като воденичен камък около шията.
	— Вие ли сте Джейсън? — пита лекарят, без да ми предложи да се ръкуваме или да се опитва да се прави, че е загрижен в този ранен час.
	Кимам.
	— Фамилия?
	Колебая се дали да му разкрия истинското си име, но може би в крайна сметка всичко се дължи на мозъчен тумор или на онова, което се е объркало в главата ми.
	— Десън.
	Казвам му го буква по буква, докато го попълва — вероятно във формуляр за приемане в болницата.
	— Аз съм доктор Рандолф, дежурен лекар. Какво ви води в Спешното тази вечер?
	— Мисля, че нещо не ми е наред с главата. Съмнявам се за тумор.
	— Какво ви кара да имате подобни съмнения?
	— Нещата не са каквито бяха.
	— Можете ли да ми разкажете повече?
	— Хм… добре, но вероятно всичко ще ви се стори много шантаво. Искам да отбележите, че осъзнавам това.
	Лекарят вдига поглед от клипборда.
	— Къщата ми не е моята.
	— Не ви разбирам.
	— Говоря буквално. Къщата ми не е моята. Семейството ми го няма. Всичко е много по-… хубаво. Обновено е и…
	— Но адресът ви е същият?
	— Точно така.
	— Казвате, че вътрешността е различна, но външността е същата?
	Лекарят ми говори като на дете.
	— Да.
	— Джейсън, как се сдобихте с раните по лицето си? С калта по дрехите си?
	— Някакви хора ме преследваха.
	Не биваше да му споделям това, но съм прекалено изморен, за да подбирам по-внимателно думите си. Вероятно звуча като напълно луд човек.
	— Преследвали са ви.
	— Да.
	— Кой ви е преследвал?
	— Не знам.
	— Знаете ли _защо_ са ви преследвали?
	— Защото… сложно е.
	Преценяващият и скептичен поглед на лекаря е много по-обигран и трениран от този на сестрата на регистратурата. Почти го пропускам.
	— Приемали ли сте някакви наркотици или алкохол тази вечер? — пита той.
	— Малко вино, после уиски, но това беше преди часове.
	— Извинявайте отново, това дежурство беше много дълго, но защо смятате, че ви има нещо на главата?
	— Защото последните осем часа от живота ми нямат никакъв смисъл. Всичко ми изглежда истинско, но няма как да бъде.
	— Наскоро да сте си наранявали главата?
	— Не. Всъщност не е така, мисля, че някой ме удари по тила. Боли ме, като пипна мястото.
	— Кой ви удари?
	— Не съм сигурен. Вече не съм сигурен за нищо.
	— Добре. Използвали ли сте наркотици? Сега или в миналото?
	— Пуша трева по два-три пъти на година, но напоследък не съм.
	Лекарят се обръща към сестрата.
	— Ще помоля Барбара да вземе кръв.
	Оставя клипборда на леглото и изважда фенерче от предния джоб на престилката си.
	— Имате ли нещо против да ви прегледам?
	— Не.
	Рандолф застава на сантиметри от главата ми. Достатъчно близо е, за да усетя дъха му, който мирише на старо кафе, и да видя мястото на брадичката, на което се е порязал, докато се е бръснал. Светва с фенерчето право в дясното ми око. За момент пред мен избухва галактика от светлина, която за секунди изгаря целия свят.
	— Джейсън, минават ли ви мисли да се нараните?
	— Не съм самоубийствен тип.
	Светлината се забива в лявото ми око.
	— Били ли сте хоспитализиран в психиатрична клиника?
	— Не.
	Рандолф внимателно взема китката ми в студените си меки ръце и измерва пулса ми.
	— С какво си вадите прехраната? — пита той.
	— Преподавател съм в университета „Лейкмонт“.
	— Женен?
	— Да.
	Инстинктивно посягам към халката си.
	Няма я.
	Господи.
	Сестрата навива левия ръкав на ризата ми.
	— Как се казва съпругата ви? — пита лекарят.
	— Даниела.
	— Двамата в добри отношения ли сте?
	— Да.
	— Може би сега се пита къде сте? Мисля, че трябва да й се обадите.
	— Опитах се.
	— Кога?
	— Преди около час, от къщата ми. Вдигна ми някакъв мъж. Грешен номер.
	— Може би наистина сте го сбъркали.
	— Знам номера на съпругата си.
	— Имате ли проблем с иглите, господин Десън? — пита сестрата.
	— Да.
	Тя стерилизира мястото и се обръща към лекаря:
	— Доктор Рандолф, вижте.
	Докосва следата от игла отпреди няколко часа, когато Лейтън ми взе кръв.
	— Кога се случи това? — пита той.
	— Не знам.
	Може би е най-добре да не споменавам лабораторията, от която избягах.
	— Не помните, че някой е забил игла в ръката ви?
	— Не.
	Рандолф кима на сестрата и тя ме предупреждава:
	— Ще усетите леко боцкане.
	— Мобилният ви телефон във вас ли е? — пита лекарят.
	— Нямам представа къде е.
	Той отново взема клипборда си.
	— Кажете ми отново как се казва съпругата ви. И телефонния й номер. Ще се опитаме да се свържем с нея.
	Произнасям буква по буква името на Даниела и след това им давам домашния и мобилния й. Кръвта ми пълни едно пластмасово шишенце.
	— Ще сканирате ли главата ми? — питам аз. — За да разберете какво ми има?
	— Разбира се.

	* * *

	Настаняват ме в самостоятелна стая на осмия етаж.
	Привеждам лицето си в по-приличен вид в банята, събувам си обувките и лягам в леглото.
	Сънят ме приканва да се предам, но ученият в главата ми отказва да му се даде.
	Не мога да спра да мисля.
	Формулирам хипотези и ги опровергавам.
	Опитвам се да намеря логика в случващото се.
	В този момент няма как да преценя кое е истина и кое не. Дори не мога да съм сигурен дали някога съм бил женен.
	Не. Почакай.
	Вдигам лявата си ръка и оглеждам безименния си пръст.
	Пръстена го няма, но доказателството за съществуването му все още е тук — светлият отпечатък в основата му. Бил е там. Оставил е следа. Това означава, че някой го е взел.
	Докосвам мястото, което доказва ужаса и утехата, които олицетворява — последната останка от _моята_ реалност.
	Чудя се…
	Какво ли ще стане, когато тази последна следа от брака ми изчезне?
	Когато вече нямам котва?
	Чикагското небе просветлява в безнадеждно, безоблачно лилаво и аз най-накрая изгубвам борбата със съня.


>	4

	Ръцете на Даниела са потопени в топлата сапунена вода, когато чува тряскането на предната врата. Спира да мие тенджерата, с която се мъчи през последната половин минута, вдига поглед от мивката и се обръща към приближаващите стъпки.
	Джейсън се появява под свода между кухнята и трапезарията и се хили — както би казала майка му — като пълен глупак. Даниела отново насочва вниманието си към чиниите.
	— Вечерята ти е в хладилника.
	В запотеното отражение на прозореца над мивката тя наблюдава съпруга си, който оставя пазарската чанта на плота и отива при нея.
	Ръцете му се плъзгат около кръста й.
	Даниела му казва донякъде на шега:
	— Ако смяташ, че един сладолед ще те измъкне от неприятностите, които те чакат, помисли отново.
	Джейсън се притиска в нея и шепти в ухото й. Дъхът му е огнен от уискито, което е пил.
	— Животът е кратък. Не се ядосвай. Само си губиш времето.
	— Как така четиридесет и пет минути се превърнаха в три часа?
	— По същия начин, по който едно питие се превръща в две, а после в три и така нататък. Чувствам се ужасно.
	Целува я по врата и по целия й гръб преминават тръпки.
	— Няма да се измъкнеш от това — заканва се Даниела.
	Той я целува отстрани по врата. От известно време не я е докосвал така.
	Ръцете му се плъзват във водата. Пръстите им се сплитат.
	— Трябва да хапнеш нещо — казва тя. — Ще ти стопля вечерята.
	Опитва се да мине покрай него на път към хладилника, но Джейсън й препречва пътя.
	Двамата се изправят лице в лице и Даниела го поглежда в очите. Може би защото са пили, но има някакво напрежение във въздуха между тях, сякаш всяка молекула е заредена с електричество.
	— Господи, как ми липсваше — казва той.
	— Колко точно изпи…?
	Джейсън я целува изневиделица, притиска я към шкафовете, плотът се забива в гърба й, прокарва ръце по бедрата й и изважда ризата й от дънките. Дланите му се озовават върху кожата й, която е гореща като фурна.
	Даниела го блъска обратно към острова в средата на кухнята.
	— Господи, Джейсън.
	Тя го оглежда на слабата светлина и се опитва да разбере на какво се дължи цялата тази енергия, с която се е прибрал у дома.
	— Нещо се е случило, докато си бил навън — констатира Даниела.
	— Не, няма такова нещо, просто изгубих представа за времето.
	— Значи не си се заприказвал с някоя млада мадама, която те е накарала да се почувстваш отново на двайсет и пет? И сега се прибираш надървен и се преструваш, че…
	Джейсън се засмива. Смехът му е прекрасен.
	— Защо се смееш? — учудва се Даниела.
	— Наистина ли мислиш, че сега се случва точно това? — Той прави крачка към нея. — Когато си тръгнах от бара, се бях отнесъл. Просто не мислех. Излязох на улицата и едно такси почти не ме премаза. Изкара ми ангелите. Не знам как да го обясня, но от този момент насетне — докато бях в хранителния магазин, докато се прибирах и сега, докато стоя тук в кухнята — се чувствам толкова жив. Сякаш за първи път животът ми е толкова истински и ясен. Има неща, за които трябва да бъда благодарен. За теб, за Чарли.
	Усеща как гневът на Даниела започва да се стопява.
	— Имам чувството, че толкова много сме се заровили в рутина, толкова много сме приели всичко за даденост, че не обръщаме достатъчно внимание на любимите си хора. Но тази вечер, точно сега отново те виждам както първия път, когато се срещнахме, когато гласът и ароматът ти бяха съвсем нови за мен. Може би говоря пълни глупости.
	Даниела отива при него, слага длани върху лицето му и го целува.
	Хваща го за ръцете и го отвежда горе.
	Коридорът е тъмен. Не може да се сети кога за последно съпругът й е накарал сърцето й да бие по този начин.
	Спира се пред стаята на Чарли и допира ухо до вратата му, за да чуе приглушената музика, идваща от слушалките му.
	— Чисто е — прошепва тя.
	Движат се по скърцащите дъски на коридора възможно най-тихо.
	Влизат в спалнята и Даниела заключва вратата. Отваря най-горното чекмедже на скрина в търсене на свещ, но Джейсън няма време за такава.
	Придърпва я до леглото и я хвърля на матрака, след което се озовава върху нея, целува я, ръцете му се пъхат под дрехите й, обхождат цялото й тяло.
	Даниела усеща влага върху бузите и устните си.
	Сълзи.
	Неговите.
	Тя хваща лицето му в ръце и го пита:
	— Защо плачеш?
	— Имах чувството, че съм те изгубил.
	— Твоя съм, Джейсън — отговаря му. — Тук съм, скъпи. Твоя съм.
	Докато я съблича в мрака на спалнята им, никога не е желала някого по-силно от сега. Гневът отдавна си е заминал. Сънливостта от виното се е изпарила. Той я е отвел назад във времето до първия път, в който правиха любов в апартамента й в Бъктаун на светлините от града, които заедно със свежия октомврийски въздух влизаха през открехнатия й прозорец и носеха със себе си шума от прибиращи се от баровете хора и далечните сирени — шумовете на един град, който приличаше на голям двигател: не работеше на пълни обороти в онзи късен час, но за сметка на това пък никога не спираше.
	Кулминацията идва и Даниела се опитва да не изпъшка силно, но не може да се сдържи, както и Джейсън.
	Не и тази вечер.
	Защото нещо е различно, нещо е по-добро.
	Не че са били нещастни през последните няколко години, точно обратното. Но е минало много-много време, откакто е изпитвала това шеметно чувство, когато са правили любов — това чувство, което кара стомаха й да се свива и пред нея да се отварят други светове.


>	5

	— Господин Десън?
	Събуждам се.
	— Здравейте. Извинявайте, че ви стреснах.
	Някаква лекарка стои пред мен и ме гледа — ниска е, със зелени очи и червена коса, облечена в бяла престилка, в едната си ръка държи чаша кафе, а в другата таблет.
	Изправям се до седнало положение.
	Поглеждам през прозореца навън, където вече е ден, и цели пет секунди нямам абсолютно никаква представа къде се намирам.
	Ниски облаци са обвили като одеяло града. От тук се виждат езерото и няколко чикагски квартала. Над всичко е надвиснала тежка сивота.
	— Господин Десън, знаете ли къде се намирате?
	— Болница „Мърси“.
	— Точно така. Дошли сте в Спешното миналата вечер. Били сте много дезориентиран. Един от колегите ми, доктор Рандолф, ви е приел и когато си тръгна тази сутрин, ме помоли да ви поема. Казвам се Джулиан Спрингър.
	В китката ми е забита система. Проследявам я до торбичката, която виси от метална поставка.
	— Какво ми вливате? — питам аз.
	— Обикновена вода. Бяхте много обезводнен. Как се чувствате сега?
	Правя пълна самодиагностика.
	Лошо ми е.
	Главата ме боли.
	Имам чувството, че устата ми е пълна с памук.
	Посочвам през прозореца.
	— Като времето навън — отговарям. — Имам странен махмурлук.
	Освен физическия си дискомфорт, усещам премазващо чувство на празнота, сякаш вали дъжд направо върху душата ми.
	Сякаш съм бил изпразнен.
	— Излязоха резултатите ви от магнитния резонанс — заявява лекарката и събужда таблета си. — Всичко е нормално. Имате леки натъртвания, но нищо сериозно. Токсикологичните ви изследвания са много по-просветляващи. Намерихме следи от алкохол, както сте съобщили на доктор Рандолф, но и нещо друго.
	— Какво?
	— Кетамин.
	— Не съм запознат с него.
	— Използва се за анестезия. Един от страничните му ефекти е краткотрайна амнезия. Може би той е обяснението за дезориентацията ви. Токсикологичната картина също така показа нещо, което никога досега не бях виждала. Психоактивно вещество. Наистина много странен коктейл. — Лекарката отпива от кафето си. — Трябва да ви попитам сам ли приехте тези медикаменти?
	— Разбира се, че не.
	— Миналата вечер сте осигурили на доктор Рандолф името и два телефонни номера на съпругата си.
	— Мобилния и стационарния.
	— Опитвам се да я открия цяла сутрин, но мобилният номер принадлежи на мъж на име Ралф, а стационарният постоянно ме препраща към гласова поща.
	— Можете ли да ми издиктувате номера й?
	Спрингър го прави.
	— Правилен е — отвръщам аз.
	— Сигурен ли сте?
	— Сто процента. — Лекарката поглежда таблета си. — Възможно ли е тези медикаменти, които сте намерили в тялото ми, да предизвикват подобно объркване?
	— Имате предвид заблуди? Халюцинации?
	— Именно.
	— Ако трябва да бъда честна, нямам представа какъв е този психохимикал, което означава, че не мога да знам със сигурност какъв ефект може да има върху нервната ви система.
	— Значи, може все още да ми влияе?
	— Пак казвам, нямам никаква представа колко дълго продължава да действа или колко време е необходимо на тялото да го изхвърли. В интерес на истината, не ми приличате на човек, който е под влиянието на нещо.
	В главата ми изникват спомени от миналата вечер.
	Спомням си как вървя гол на мушката на пистолет в някаква изоставена сграда.
	Инжекцията във врата ми.
	В крака ми.
	Части от странен разговор с мъж с маска на гейша.
	Помещение със стари генератори, осветено от лунна светлина.
	Случилото се миналата вечер е нещо, което помня ясно, но завършекът на спомените ми е неясен като сън или кошмар.
	Какво ми беше причинено в онази сграда?
	Спрингър си придърпва един стол и сяда до леглото ми. Достатъчно близо е, за да видя луничките по лицето й, които приличат на пръски ситен пясък.
	— Да поговорим за онова, което сте казали на доктор Рандолф. Той е записал… — Лекарката въздъхва. — Извинявам се, но почеркът му е умопомрачителен. „Пациентът заявява: Къщата е моята, но не е моята.“ Също така сте му споделили, че сте получили раните на лицето си, защото някакви хора са ви преследвали, но когато ви е попитал защо, не сте успели да му отговорите. — Спрингър вдига поглед от екрана. — Вие сте професор?
	— Правилно.
	— В…
	— Университета „Лейкмонт“.
	— Вижте, Джейсън, докато спяхте, не успяхме да открием никаква следа от съпругата ви…
	— Какво имате предвид, като казвате, че не сте успели да откриете никаква следа от нея?
	— Името й е Даниела Десън, нали?
	— Да.
	— На трийсет и девет години?
	— Да.
	— Не открихме никого с това име и възраст в Чикаго.
	Това ме изумява. Отвръщам поглед от Спрингър и поглеждам през прозореца. Навън е толкова сиво и мрачно, че не е ясно кое време на деня е. Сутрин, обед, вечер — не е възможно да се определи. Капки дъжд падат върху стъклото от другата страна.
	В този момент дори не знам от какво да се страхувам — че тази реалност може да е истина или че всичко в главата ми се преобръща. Много повече ми харесваше, когато смятах, че имам тумор. Това поне беше някакво обяснение.
	— Джейсън, позволихме си да ви проучим. Името ви. Професията ви. Всичко, което успяхме да намерим. Искам да ми отговаряте много внимателно. Наистина ли вярвате, че сте професор по физика в университета „Лейкмонт“?
	— Не го _вярвам_. Това е професията ми.
	— Претърсихме уебстраниците на научните катедри на всички университети и колежи в Чикаго. Включително „Лейкмонт“. Не бяхте вписан като преподавател в никой от тях.
	— Това е невъзможно. Преподавам там от…
	— Позволете ми да довърша, защото все пак открихме някаква информация за вас. — Лекарката набира нещо на таблета си. — Джейсън Ашли Десън, роден през 1973 година в Денисън, Айова, син на Рандал и Ели Десън. Тук пише, че майка ви е починала, когато сте били на осем. Как? Ако нямате нищо против да попитам.
	— Имаше проблеми със сърцето. Хвана лош щам на грип, който бързо се превърна в пневмония.
	— Съжалявам да го чуя. — Спрингър продължава да чете. — Бакалавърска степен от Университета на Чикаго, 1995-а. Докторска степен от същия университет, 2002-ра. Информацията дотук вярна ли е?
	Кимам.
	— Награда „Павия“, 2004. През същата година списание „Наука“ е написало голяма статия за работата ви, като я е нарекло „научното откритие на годината“. Били сте гост лектор в „Харвард“, „Принстън“ и „Бъркли“. — Лекарката вдига поглед, среща изуменото ми изражение и обръща таблета, за да видя, че чете от страницата на Джейсън А. Десън в Уикипедия.
	Сърдечният ми ритъм на монитора се повишава значително.
	Спрингър продължава:
	— Не сте публикували нови трудове и не сте приемали преподавателски длъжности от 2005 година, когато сте станали научен ръководител на лаборатории „Велосити“, занимаващи се с реактивни двигатели. На края на страницата пише, че сте обявен за издирване преди осем месеца от брат ви. Не сте забелязван на публично място от година.
	Толкова силно съм разтърсен от тази информация, че едва успявам да си поема въздух.
	Кръвното ми налягане задейства някаква аларма на сърдечния монитор, който започва да пиука изнервящо.
	На вратата се появява едра медицинска сестра.
	— Всичко е наред — казва й Спрингър. — Може ли да изключите това нещо?
	Сестрата отива при монитора и спира алармата.
	Когато сестрата излиза от болничната стая, лекарката се пресяга и ме докосва по ръката.
	— Искам да ви помогна, Джейсън. Виждам, че сте ужасен. Нямам представа какво ви се е случило и имам чувството, че вие също не знаете.
	Вятърът, който идва от езерото, е достатъчно силен, за да промени посоката на дъжда. Капките се врязват в прозореца и размазват света навън, превръщат го в импресионистичен сив пейзаж, пронизван от сиянието на далечни фарове и стопове.
	— Обадих се на полицията — казва Спрингър. — Ще изпратят детектив, който да вземе показанията ви и да стигне до дъното на случилото се миналата вечер. Това е първото, което ще направим. Ударих на камък в опитите си да се свържа с Даниела, но намерих контактите на брат ви Майкъл, който живее в Айова. Моля за вашето разрешение да му се обадим и да го уведомим, че сте тук. Желаем да обсъдим състоянието ви с него.
	Нямам представа какво да отговоря. Не съм говорил с брат ми от две години.
	— Не съм сигурен дали искам да му се обаждате.
	— Добре, но искам да сте наясно, че според Закона за здравното осигуряване, ако сметна, че мой пациент не може, не е съгласен или се противопоставя на споделянето на информация за състоянието му поради невъзможност или някакви извънредни причини, в правомощията ми е да реша дали да споделя тази информация с член от семейството му или приятел, ако мисля, че това е в негова полза. Затова имам намерение да се обадя на Майкъл.
	Спрингър поглежда пода, сякаш не иска да ми сподели какво следва.
	— Също така трябва да потърсим помощта на психиатър, за да се справим със състоянието ви. Ще ви прехвърлим в центъра за психично здраве „Чикаго Рийд“.
	— Вижте, признавам си, че не съм особено стабилен във възприемането на случващото се, но не съм луд. Ще се радвам да говоря с психиатър. В интерес на истината, бих се радвал да го сторя. Но не бих влязъл доброволно в психиатрично заведение, ако това намеквате.
	— Не искам да го правите. С цялото ми уважение, Джейсън, нямате голям избор при стеклата се ситуация.
	— Моля?
	— По закон, ако сметна, че сте заплаха за себе си и останалите, мога да наредя да бъдете задържан за седемдесет и два часа. Вижте, това е най-доброто за вас. Не сте в състояние да…
	— Дойдох в тази болница по собствено желание, защото исках да разбера какво не ми е наред.
	— Взели сте правилното решение, а ние имаме намерение да направим точно това — да разберем каква е причината да се откъснете от реалността и да ви назначим лечение, което да ви излекува.
	Кръвното ми налягане се повишава на монитора. Не искам да задействам отново алармата. Затварям очи и си поемам дълбоко въздух. Изпускам го. Поемам си отново. Нивата спадат.
	— Значи смятате да ме вкарате в гумена стая, без колан, без остри предмети и да ме лекувате, като ме направите лигавеща се кукла?
	— Не е така. Дойдохте в тази болница, защото искахте да се оправите, нали? Е, това е първата стъпка. Искам да ми имате доверие.
	Спрингър става от стола и го отнася отново под телевизора.
	— Просто си почивайте, Джейсън. Полицията скоро ще дойде и след като приключат, ще ви отведем в „Чикаго Рийд“.
	Лекарката си заминава и веднага бивам налегнат от безброй въпроси.
	Ами ако всичките ми спомени и убеждения, които ме изграждат като човека, който съм — професията ми, Даниела, синът ми — не са нищо повече от някакъв бъг в сивото вещество между ушите ми? Ще продължа ли да се боря, за да бъда човекът, който смятам, че съм? Или ще се откажа от него и от всичко, което обичам, и ще пристъпя в кожата на тази личност, която този свят иска да бъда?
	Какво следва, ако наистина съм си изгубил ума?
	Ами ако всичко, което знам, е грешно?
	_Не. Спри._
	_Не_ губя разсъдъка си.
	Има следи от медикаменти в кръвта ми и синини по цялото ми тяло. Ключът ми отвори вратата на онази къща, която не е моята. Нямам мозъчен тумор. Има следа от халката ми на безименния пръст. Намирам се в болнична стая и всичко това наистина се случва.
	Не мога да си позволя да мисля, че съм луд.
	Мога да си позволя единствено да реша този проблем.

	* * *

	Вратите на асансьора се отварят във фоайето и аз бързо минавам покрай двама мъже в евтини костюми и мокри палта. Приличат на ченгета и когато влизат в кабината и ме поглеждат, веднага си задавам въпроса дали са дошли за мен.
	Прекосявам чакалнята и се насочвам към автоматичните врати. Тъй като не съм под охрана, не ми е толкова трудно да се измъкна, колкото очаквах. Просто се облякох, изчаках коридорът да се изпразни и минах покрай стаята на сестрите, без никой да ме забележи.
	Стигам до изхода. Очаквам всеки момент да завият аларми, някой да изкрещи името ми и отнякъде да се появят охранители.
	Съвсем скоро вече съм навън под дъжда. Ранна вечер е. Трафикът е доста натоварен, което ми подсказва, че часът е около шест.
	Слизам бързо по стълбите, тръгвам по тротоара и не забавям крачка, докато не изминавам цяла пресечка.
	Поглеждам през рамо.
	Никой не ме следи, поне доколкото мога да преценя.
	Единственото, което виждам, е море от чадъри.
	Бързо ставам вир-вода.
	Нямам представа къде отивам.
	Спирам се до някаква банка и заставам под свода на входа й. Отпускам се на гранитната колона и известно време наблюдавам преминаващите хора.
	Изваждам щипката с парите от джоба на панталона си. Таксито от миналата вечер е ощетило сериозно скромното ми богатство. Останали са ми само 182 долара, а кредитните ми карти са безполезни.
	Не мога да се прибера у дома, но наблизо в квартала ми има евтин хотел, който е само на няколко пресечки от къщата ми. Достатъчно противен е, за да ме накара да повярвам, че мога да си позволя стая в него.
	Отново се връщам под дъжда.
	С всяка минута става все по-тъмно.
	И по-студено.
	Поради липсата на връхна дреха само след две пресечки вече съм подгизнал целият.

	* * *

	„Дейс Ин“ се намира от другата страна на улицата, на която е разположен моят бар „Вилидж Тап“. Само дето сега не е там. Навесът е в друг цвят и цялата фасада изглежда скъпарска. Тук се предлагат луксозни апартаменти. Дори виждам портиер с чадър на тротоара, който се опитва да извика такси на една жена в черно палто.
	На правилната улица ли съм?
	Хвърлям поглед на любимия ми бар на ъгъла.
	На предния прозорец трябва да има неонов знак, на който пише „Вилидж Тап“, но вместо него има тежък дървен панел с месингови букви, закачен за стълб, който се върти над входа и скърца на вятъра.
	Продължавам да вървя, дори забързвам крачка, но дъждът е толкова силен, че влиза право в очите ми.
	Минавам покрай…
	Шумни таверни.
	Ресторанти, които се подготвят за навалицата от посетители — на всяка маса са наредени чаши за вино и сребърни прибори върху бели памучни покривки, а сервитьорите запомнят новите специалитети.
	Едно кафене, което не разпознавам, е изпълнено от шума на еспресо машина, която мели кафе.
	Любимият италиански ресторант на двама ни с Даниела изглежда по абсолютно същия начин и ми напомня, че не съм хапвал нищо почти двайсет и четири часа.
	Въпреки това продължавам да вървя.
	Докато дори чорапите ми не подгизват.
	Докато не започвам да треперя неконтролируемо.
	Докато не пада нощта и не се озовавам пред триетажен хотел с решетки на прозорците и с огромна грозна табела над входа:
C>
#	ХОТЕЛ „РОЯЛ“
C$
	Влизам вътре и оставям локва вода върху пода, който прилича на шахматна дъска.
	Не е каквото очаквах. Не е долнопробен и мръсен в лошия смисъл на думата. Просто е позанемарен. Времето му отдавна е минало. Прилича на дневната на баба ми и дядо ми в разнебитената им ферма в Айова. Сякаш мебелите са тук от хиляда години, замръзнали във времето, докато останалата част от света е продължила напред. Във въздуха се носи миризмата на мухъл, а от високоговорителите на скрита аудиосистема звучи музиката на някакъв бигбенд. Нещо от 40-те години.
	Старият, облечен в смокинг рецепционист въобще не обръща внимание на външния ми вид. Просто взема влажните банкноти на стойност 95 долара и ми подава ключовете на стая на третия етаж.
	Кабината на асансьора е претъпкана и през цялото време се гледам в бронзовите врати, докато пътуваме нагоре — шумно и с грацията на дебелак, който се катери по стълбите до третия етаж.
	На средата на мрачния коридор, в който едва могат да се разминат двама души, намирам стаята си и се мъча да отключа старомодната ключалка с ключа си.
	Не е кой знае какво.
	Единично легло с метална рамка и издънен матрак.
	Баня с размерите на килер.
	Скрин.
	Телевизор с кинескоп.
	До прозореца, от другата страна на който свети нещо, има стол.
	Заобикалям леглото, дърпам завесата и поглеждам навън. Пред очите ми се открива неоновият знак на хотел, който е достатъчно близо, за да видя капките дъжд върху него.
	На тротоара долу, облегнат на уличната лампа, стои някакъв мъж. От цигарата му, чието огънче проблясва и потъмнява в мрака под шапката му, се издига дим.
	Мен ли чака?
	Може би съм параноичен, но отивам до вратата, проверявам дали съм я заключил и слагам веригата.
	Събувам си обувките, събличам се и се подсушавам с единствената кърпа.
	Най-хубавото нещо в стаята е старият метален радиатор под прозореца. Усилвам го до максимум и приближавам ръцете си до него, за да се възползвам от струящата топлина.
	Слагам мокрите си дрехи на облегалката на стола и го приближавам до радиатора.
	В чекмеджето до леглото намирам Библия и телефонен указател на Чикаго.
	Изпъвам се на скърцащото легло, отивам на буквата „Д“ и започвам да търся фамилията си.
	Бързо намирам правилната страница.
	Джейсън А. Десън.
	Адресът е същият.
	Номерът е същият.
	Вдигам слушалката на телефона и набирам домашния си.
	Звъни четири пъти и се включва гласовата поща:
	— Здравейте, вие се свързахте с Джейсън, е, не точно, защото всъщност ме няма вкъщи, за да приема обаждането ви. Това е само запис. Знаете какво да направите.
	Затварям преди сигнала.
	Това не е нашето записано съобщение.
	Усещам как лудостта отново ме завзема, заплашва да ме пречупи и да ме строши на милиони парчета.
	Бързо я разкарвам и се връщам към новата си мантра.
	Не мога да си позволя да мисля, че съм луд.
	Мога да си позволя единствено да реша този проблем.
	Експерименталната физика — по дяволите, цялата наука — има за цел да разрешава проблеми. Въпреки това не всички може да бъдат решени наведнъж. Винаги има някой по-голям, по-всеобхватен въпрос — голямата цел. Ако бъдеш погълнат от чудовищните му размери, бързо губиш фокус.
	Важното е да се захванеш с малките проблеми. Онези, с които можеш да се справиш. Да изградиш здрава основа, на която да застанеш. След като си го сторил, с малко повече _късмет_ мистерията на големия въпрос ще бъде разрешена. Като да се върнеш бавно назад в процеса на един фотомонтаж и да видиш как крайното изображение се разпада на частите си.
	Трябва да се откъсна от страха, параноята и ужаса и просто да атакувам този проблем, все едно се намирам в лаборатория. Ще отговарям на въпросите един по един.
	Първо ще построя здрава основа, на която да стъпя.
	Мащабният въпрос, който ме тормози, гласи: _Какво се случи с мен?_ Няма начин да му отговоря. Поне не още. Имам някакви съмнения, разбира се, но съмненията водят до предразсъдъци, а предразсъдъците не водят до истината.
	Защо Даниела и Чарли не бяха в къщата ни миналата вечер? Защо домът ни изглеждаше така, сякаш живея сам?
	Не, този въпрос е прекалено голям, прекалено комплексен. Трябва да стесня полето на информация.
	Къде са Даниела и Чарли?
	Така видът му е по-добре, но трябва още да го редуцирам. Даниела ще знае къде е синът ни.
	Трябва да започна от тук: Къде е Даниела?
	Скиците, които миналата вечер видях по стените на къщата, която не е моята, са нарисувани от Даниела Варгас. Подписала ги е с моминското си име. Защо?
	Вдигам безименния си пръст на неоновата светлина, която влиза през прозореца.
	Вдлъбнатината от халката ми я няма.
	Била ли е някога там?
	Откъсвам един висящ от завесата конец и го завързвам на пръста си, за да ми послужи като връзка със света и живота, които познавам.
	Вземам отново телефонния указател и отгръщам на буквата „В“. Намирам само една жена с името „Даниела Варгас“. Откъсвам цялата страница и набирам номера й.
	Познатият ми до болка глас ме кара да се развълнувам, макар записаното съобщение да ме обърква.
	— Свързахте се с Даниела. В момента рисувам. Оставете съобщение. Чао.

	* * *

	След около час дрехите ми са топли и почти сухи. Измивам се, обличам се и слизам по стълбите до лобито.
	Навън духа вятър, но дъждът е отслабнал.
	Пушещият до уличната лампа си е отишъл.
	Вие ми се свят от глад.
	Минавам покрай няколко ресторанта, докато стигам до един, който няма да погълне всичките ми финанси — хубава и мръсна пицария, която сервира огромни парчета пица. Вътре няма места, затова оставам вън на тротоара. Тъпча от храната в устата си и се чудя дали наистина е толкова вкусна, или просто съм гладен като вълк.
	Адресът на Даниела е в Бъктаун. Останали са ми 75 долара и някакви монети. Мога да си повикам такси, но смятам да повървя.
	Навсякъде има пешеходци и коли, което подсказва, че е петък вечерта. Въздухът е изпълнен с енергия.
	Насочвам се на изток, за да открия съпругата си.

	* * *

	Сградата на Даниела е от жълта тухла. Тя е покрита с бръшлян, станал червеникавокафяв от наскорошния студ. Домофонната система е старомодна и бързо намирам моминското й име на втория ред.
	Натискам звънеца три пъти, но никой не отговаря.
	През високите стъкла на вратата виждам жена във вечерна рокля и палто. Токчетата й тракат по коридора. Отдръпвам се и се обръщам, когато вратата се отваря.
	Жената говори по телефона и от миризмата на алкохол, която ме залива, когато минава покрай мен, разбирам, че е започнала вечерта доста ентусиазирано. Не ме забелязва, докато слиза по стълбите.
	Хващам вратата, преди да се затвори, и избирам стълбището пред асансьора до четвъртия етаж.
	Вратата на Даниела е в края на коридора.
	Почуквам и изчаквам.
	Никой не ми отговаря.
	Насочвам се към фоайето долу и се чудя дали не трябва просто да я изчакам да се върне. Ами ако е извън града? Какво ще си помисли, ако се върне и ме види да се навъртам около апартамента й като някакъв преследвач?
	На излизане погледът ми е привлечен от едно табло с обяви, което е покрито с какви ли не реклами за изложби, представяния на книги и поетични четения.
	В средата има огромен лист. Всъщност е плакат, който съобщава за изложбата на Даниела Варгас в галерия, на име „Сексапил“.
	Спирам се и потърсвам датата.
	Петък, 2 октомври.
	Тази вечер.

	* * *

	Връщам се обратно на улицата, където отново вали.
	Викам си такси.
	Галерията се намира на дванайсет пресечки от тук. Нервите ми се опъват до краен предел, когато минаваме по Деймън авеню. Навсякъде е пълно с таксита.
	Зарязвам своето и се присъединявам към голямата тълпа, която марширува през ледения дъжд.
	„Сексапил“ е стар склад, превърнат в галерия, а опашката на чакащите да влязат, е внушителна.
	След четиридесет и пет студени и неприятни минути, най-накрая се скривам от дъжда, плащам 15 долара вход и заедно с още десетина души сме допуснати в антре, в което имената на Даниела са изписани на стената с гигантски букви в стил графити.
	През петнайсетте ни години на съвместен живот съм присъствал на много изложби със съпругата си, но никоя от тях не е била като тази.
	Слаб, брадат мъж се появява през една скрита врата.
	Светлините притъмняват.
	— Аз съм Стив Конкъли — представя се той, — продуцентът на това, което предстои да видите. — Мъжът откъсва найлонова торбичка от диспенсъра до вратата. — Сложете телефоните си тук. Ще си ги получите на излизане.
	Торбичката минава през всички ни.
	— Искам да ви помоля да направите нещо през следващите десет минути от живота си. Художничката желае да забравите предубежденията си и да се опитате да преживеете творбите й емоционално. Добре дошли на „Оплитането“!
	Конкъли взема торбичката с телефони и отваря вратата.
	Аз съм последен.
	За момент групата ни се озовава в тъмно и тясно пространство, което е погълнато от пълен мрак, когато вратата зад нас се затваря. Бързо осъзнаваме, че се намираме в огромен склад.
	Вниманието ми е насочено нагоре към светлините над нас.
	Звезди.
	Изглеждат плашещо истински и като че ли тлеят.
	Някои са близо, други са далече и от време на време някоя пронизва празнотата.
	Поглеждам онова, което е пред нас.
	Някой от групата ни измърморва:
	— О, боже мой.
	Това е лабиринт от плексиглас, който поради някаква зрителна измама изглежда безкраен под тази вселена от звезди.
	През панелите преминават вълни от светлина.
	Групата ни тръгва напред.
	Лабиринтът има пет входа. Заставам в средата и наблюдавам как всеки поема по различна пътека.
	През цялото време ни съпътства някакъв тих звук, който привлича вниманието ми — не е музика, а по-скоро бял шум, като от телевизор, на който няма програма.
	Избирам си пътека и тръгвам по нея. Влизам в лабиринта и прозрачността веднага изчезва.
	Плексигласът е погълнат от ослепителна светлина, дори под краката ми.
	Само след минута на панелите се появяват свързани изображения.
	_Раждане — бебе пищи, а майка му плаче от радост._
	_Осъден човек рита и драпа на края на примката._
	_Снежна буря._
	_Океан._
	_Пустиня._
	Продължавам по пътеката.
	Стигам задънени улици.
	Завои, които не водят доникъде.
	Изображенията се появяват все по-бързо и по-бързо.
	_Смачкани останки от катастрофирала кола._
	_Двойка в разгара на страстен секс._
	_Гледната точка на пациент на носилка в болничен коридор, над който са надвиснали сестри и доктори._
	_Кръст._
	_Буда._
	_Знакът за мир._
	_Ядрена експлозия._
	Светлините изгасват.
	Звездите се завръщат.
	Отново мога да виждам през плексигласа, само дето сега има някакъв дигитален филтър върху прозрачните панели — статичен шум, пълзящи насекоми и падащ сняг.
	Другите в лабиринта изглеждат като силуети в пустош.
	Въпреки объркването и страха от последните двайсет и четири часа, или вероятно точно заради тях, изложбата ме удря здраво.
	Макар да виждам останалите в лабиринта, нямам чувството, че се намираме в едно помещение, дори в едно пространство.
	Изглеждат ми много далече, в свои собствени светове, изгубени в свои собствени вектори.
	За момент ме наляга неприятното чувство за загуба.
	Не е тъга или болка, а нещо по-примитивно.
	Последвано е от ужаса на безграничното безразличие, което ни заобикаля.
	Не знам дали всичко това е преднамерено, дали такава е била целта на Даниела с тази изложба, но определено ми действа по този начин.
	Всички просто се лутаме в тундрата на нашето съществуване, приписваме стойност на безполезното, а всичко, което обичаме и мразим, всичко, в което вярваме, за което се борим и за което бихме убили и умрели, е също толкова безсмислено, колкото изображенията върху плексигласа.
	На изхода от лабиринта се изправяме пред една последна поредица от образи — _мъж и жена държат малката ръчичка на детето си, докато бягат нагоре по тревист хълм под чисто, синьо небе_ — върху които бавно се материализират буквите:
C>
	Нищо не съществува.
	Всичко е сън.
	Бог — човекът — светът — слънцето, луната, пустошта от звезди — сън, всичко е сън, те не съществуват. Нищо не съществува, освен празно пространство — и ти… Но ти не си ти — ти нямаш тяло, нямаш кръв, нямаш кости, не си нищо друго освен една мисъл.
@	Марк Твен
C$
	Озоваваме се в друго антре, където групата се е събрала около найлоновата торбичка с телефоните ни.
	Продължаваме напред в огромна, добре осветена галерия с излъскан дървен под, с картини по стените, трио цигулари… и една жена с прекрасна черна рокля, която стои на подиум и говори на присъстващите.
	Необходими са ми цели пет секунди, за да позная Даниела.
	Направо сияе. В едната си ръка държи чаша с вино, а с другата ръкомаха.
	— … е най-невероятната нощ. Благодарна съм на всички ви, че дойдохте, за да подкрепите новия ми проект. Това означава всичко за мен.
	Даниела вдига чашата си.
	— ¡Salud!
	Присъстващите й отговарят „Наздраве!“ и докато всички отпиват, се приближавам до нея.
	Тя е направо наелектризираща, толкова е изпълнена с живот, че се налага да се възпра, за да не й извикам. Това е енергичната Даниела, която срещнах за първи път преди петнайсет години, преди цял един живот. Рутината, щастието, депресията, компромисите я промениха в жената, която сега споделя постелята ми — в невероятната майка и съпруга, която винаги ще се бори с онова, което е можело да бъде.
	Моята Даниела носи едно бреме и дистанция в погледа си, които понякога ме плашат.
	Тази Даниела е свикнала да постига своето.
	Намирам се на по-малко от три метра от нея, сърцето ми бие като лудо, чудя се дали ще ме забележи и тогава…
	Погледите ни се срещат.
	Очите й се разширяват, а устата й се отваря. Не мога да преценя дали е ужасена, радва се или е изненадана да ме види.
	Даниела си проправя път през тълпата, увива ръце около врата ми и ме стиска здраво.
	— О, божичко, не мога да повярвам, че дойде. Всичко наред ли е? Чух, че си напуснал страната и че те нямало.
	Не знам как да отговоря, затова просто отвръщам:
	— Е, сега съм тук.
	Даниела не си е слагала парфюм от години, но тази вечер има и мирише на Даниела без мен, на Даниела, преди отделните ни миризми да се слеят в _нас_.
	Не искам да я пускам, имам нужда от допира й, но тя се отдръпва.
	— Къде е Чарли? — питам аз.
	— Кой?
	— Чарли.
	— За кого говориш?
	Нещо вътре в мен се свива.
	— Джейсън?
	Тя не знае кой е синът ни.
	Въобще имаме ли такъв?
	Чарли съществува ли?
	Разбира се, че съществува. Присъствах на раждането му. Държах го в ръцете си десет секунди, след като се появи на този свят.
	— Всичко наред ли е? — пита Даниела.
	— Да. Тъкмо излязох от лабиринта.
	— Какво мислиш?
	— Едва не се разплаках.
	— Всичко това си ти — казва тя.
	— Какво имаш предвид?
	— Сещаш ли се за разговора ни отпреди година и половина? Когато дойде да ме видиш? Ти ме вдъхнови, Джейсън. Мислех за теб всеки ден, в който творях. Мислех за онова, което каза. Не видя ли посвещението?
	— Не, къде беше?
	— На входа на лабиринта. То е за теб. Посветих изложбата на теб. Опитвах се да ти се обадя. Исках да си специалният ми гост, но никой не успя да те открие. — Даниела се усмихва. — Но сега си тук. Това е най-важното.
	Сърцето ми бие изключително силно, а помещението заплашва да се завърти. Раян Холдър застава до Даниела и увива ръка около талията й. Носи сако от туид, косата му е посивяла, по-блед е и не толкова във форма, колкото последния път, когато го видях през онази невъзможна вечер във „Вилидж Тап“, където празнува спечелването на наградата „Павия“.
	— Я виж ти — казва Раян и се ръкува с мен. — Господин Павия. Самият той.
	— Момчета, трябва да съм учтива и да разговарям с гостите — обяснява Даниела. — Джейсън, организирам тайно парти в апартамента ми след изложбата. Ще дойдеш ли?
	— С удоволствие.
	Тя бързо се изгубва в тълпата.
	— Искаш ли питие? — пита Раян.
	Господи, да.
	Галерията се е погрижила за всичко необходимо — облечени в смокинг сервитьори носят подноси с ордьоври и шампанско, а в далечната част на помещението под триптих от автопортрети на Даниела има бар.
	Барманът налива уиски на двама ни — „Макалън“, дванайсетгодишно — в пластмасови чаши.
	— Знам, че се справяш добре, но тези питиета са от мен — настоява Раян.
	Толкова е странно — липсват му арогантността и самодоволството на човека, с когото се видях миналата вечер в любимия ми бар.
	Вземаме уискитата си и си намираме спокойно кътче, далече от тълпата, образувала се около Даниела.
	Наблюдаваме как залата се пълни с все повече и повече хора, които излизат от лабиринта.
	— Как са нещата при теб? — питам аз. — Мисля, че ти изгубих дирите.
	— Преместих се в Чикагския университет.
	— Поздравления. Значи преподаваш?
	— Клетъчна и молекулярна невронаука. Също така се занимавам с едно доста интересно изследване, което включва префронталния кортекс.
	— Звучи ми вълнуващо.
	Раян се навежда над мен.
	— Ако трябва да бъде честен, мелницата за слухове се е задействала и работи на пълни обороти. Цялото общество говори. Хората казват… — приятелят ми снижава глас, — че си се пречупил и си си изгубил ума. Че си в гумена стая някъде. Че си мъртъв.
	— Ето ме. Съвсем добре съм си и все още дишам.
	— Значи, онова съединение, което направих за теб… предполагам, че е проработило?
	Опулвам се насреща му, нямам представа за какво ми говори и когато не му отговарям веднага, Раян продължава:
	— Добре, разбирам. Затрупали са те с безброй договори за поверителност.
	Отпивам от питието си. Все още съм гладен и алкохолът стига много бързо до главата ми. Когато поредният сервитьор минава покрай нас, грабвам три ордьовъра от сребърния му поднос.
	Нещо тормози Раян и не го оставя на мира.
	— Виж, нямам намерение да хленча — започва той, — но мисля, че свърших доста работа за теб и „Велосити“, която остана на тъмно. Двамата с теб имаме дълга история. Разбирам, че се намираш на върха на кариерата си, но не знам… мисля, че получи каквото искаше от мен, и…
	— Какво?
	— Забрави.
	— Не, моля те.
	— Искам да ти кажа, че можеше да покажеш малко повече уважение към стария си съквартирант.
	— Какво е това съединение, което спомена?
	Раян ме поглежда със зле прикрито отвращение.
	— Майната ти.
	Стоим в ъгъла, докато залата бавно се пълни с хора.
	— Двамата заедно ли сте? — питам аз. — Ти и Даниела?
	— Един вид — отговаря той.
	— Какво означава това?
	— Виждаме се от известно време.
	— Винаги си си падал по нея, нали?
	Раян просто се ухилва.
	Оглеждам тълпата и намирам Даниела. Тя се е изпънала като струна. Заобиколена е от репортери с бележници, които пишат като луди, докато говори.
	— И как е? — питам, макар да не съм сигурен дали искам да чуя отговора. — Ти и моята… и Даниела.
	— Невероятна е. Тя е жената на мечтите ми.
	Раян се усмихва енигматично и през следващите три секунди ми се иска да го убия.

	* * *

	В един сутринта седя на дивана в апартамента на Даниела и я гледам, докато изпраща последните си гости. Изминалите няколко часа са истинско предизвикателство за мен — да се опитвам да водя някакви полусмислени разговори с приятелите й изкуствоведи, докато чакам да остана насаме с нея. Очевидно този момент няма да настъпи скоро, тъй като Раян Холдър, мъжът, който спи със съпругата ми, все още не си е тръгнал, и когато се разполага в кожения фотьойл срещу мен, имам чувството, че се приготвя да прекара нощта тук.
	Отпивам от малцовото уиски в чашата с лед. Не съм пиян, но главата ми е приятно замаяна. Алкохолът ми служи като успокояващ буфер между психиката ми и тази заешка дупка, в която съм попаднал.
	Тази страна на чудесата претендира да бъде моят живот.
	Чудя се дали Даниела иска да си ходя, дали съм от онези гости, които никога не знаят кога е време да си вървят.
	Тя затваря вратата и слага веригата.
	Изритва обувките си на високи токчета, затътря се до дивана и се стоварва върху него с думите:
	— Каква нощ само.
	Даниела отваря чекмеджето на масата до дивана и изважда запалка и бонг от него.
	Тя отказа тревата, когато забременя с Чарли, и никога не се завърна към нея. Наблюдавам я как си дърпа от бонга и след това ми го подава. Едва ли тази вечер може да стане по-странна, така че защо не?
	Съвсем скоро и тримата сме надрусани и просто седим в тишината на апартамента, чиито стени са покрити с еклектично* изкуство.
	[* Еклектика — подход към мисленето, при който човек не се придържа изцяло към едни и същи парадигми и заключения, а взема предвид различни теории. — Б.пр.]
	Даниела дърпа щорите на огромния южен прозорец, който служи като украса на дневната, а зад него центърът на града е един блестящ спектакъл.
	Раян подава бонга на съпругата ми и докато тя го зарежда отново, старият ми съквартирант се отпуска на фотьойла и се вторачва в тавана. Постоянно облизва зъбите си и това ме кара да се засмея, защото добре познавам този тик още от времето преди да завършим, прави го, когато пуши трева.
	Поглеждам през прозореца към всички светлини навън.
	— Колко добре ме познавате вие двамата? — питам аз.
	Това определено привлича вниманието им.
	Даниела оставя бонга на масата и се обръща на дивана с лице към мен. Коленете й са свити до гърдите й.
	Раян се ококорва. Изправя се във фотьойла.
	— Какво искаш да кажеш? — пита Даниела.
	— Имаш ли ми доверие?
	Тя се пресяга и ме докосва по ръката. Чисто електричество.
	— Разбира се, скъпи.
	— Дори когато двамата не сме били в най-добри отношения, винаги съм уважавал почтеността и честността ти — заявява Раян.
	Даниела изглежда обезпокоена.
	— Всичко наред ли е?
	Не бива да го правя. _Наистина_ не бива да го правя. Но го правя.
	— Да разгледаме нещо хипотетично — започвам аз. — Човек на науката, професор по физика, живее тук, в Чикаго. Не е толкова успешен, колкото винаги е искал, но е щастлив, доволен от живота си и женен… — Поглеждам Даниела и се сещам как я описа Раян в галерията. — … за жената на мечтите си. Двамата имат син. Имат добър живот. Една вечер този мъж отива в един бар, за да се види със стар приятел, със състудент от колежа, който наскоро е спечелил престижна награда. След като си тръгва, нещо се случва. Така и не успява да се прибере. Похитен е. Случилото се е малко неясно за него, но когато отново идва в съзнание, се озовава в някаква лаборатория в южната част на Чикаго и всичко се е променило. Къщата му е различна. Вече не е професор. Също така не е женен за тази жена.
	— Искаш да кажеш, че той си _мисли_, че тези неща са се променили, или че наистина са се променили? — пита Даниела.
	— Искам да кажа, че от неговата перспектива това не е неговият свят.
	— Този човек има мозъчен тумор — предполага Раян.
	Поглеждам стария си приятел.
	— Магнитно-ядреният резонанс казва „не“.
	— Навярно тогава някой му обърква главата. Разиграва му сложна шега, която засяга всички аспекти от живота му. Мисля, че гледах един подобен филм преди време.
	— За по-малко от осем часа вътрешността на къщата му е изцяло променена. Нямам предвид, че просто са сменени картините по стените. Нови уреди. Нови мебели. Ключовете на лампите дори са различни. Никоя шега не може да бъде толкова сложна. А и какъв е смисълът от такава? Това е просто един нормален човек. Защо му е на някого да се занимава с него?
	— Значи е луд — продължава с предположенията Раян.
	— Не съм.
	В апартамента настъпва тишина.
	Даниела ме хваща за ръката.
	— Какво се опитваш да ни кажеш, Джейсън?
	Поглеждам я.
	— По-рано тази вечер ми каза, че разговор, който сме водили, е вдъхновил тазвечерната ти изложба.
	— Така е.
	— Можеш ли да ми разкажеш повече за него?
	— Не го ли помниш?
	— Нито дума.
	— Как е възможно това?
	— Моля те, Даниела.
	Следва дълга пауза, през която тя търси очите ми, вероятно за да се увери, че съм сериозен.
	Най-накрая започва:
	— Мисля, че беше пролет. Не се бяхме виждали от известно време и не бяхме разговаряли сериозно, откакто пътищата ни се разделиха преди толкова много години. Разбира се, следях успеха ти. Винаги съм се гордяла много с теб. Както и да е, една вечер се появи в студиото ми. От нищото. Каза, че си си мислил за мен напоследък. В началото сметнах, че искаш да се пробваш със стара любов, но беше нещо различно. Наистина ли не помниш _нищо_?
	— Сякаш никога не ми се е случвало.
	— Заговорихме се за работата ти, за секретния проект, в който участваш. Ти ми каза, помня думите ти много ясно, че вероятно повече няма да се видим. Тогава осъзнах, че не си дошъл, за да наваксаме за изгубеното време, а за да се сбогуваме. Каза ми, че животът ни е изцяло изплетен от изборите, които правим, и че си се провалил в някои от тях, но най-вече си се провалил с мен. Каза, че съжаляваш за всичко. Беше много емоционален. Тръгна си и отново те видях едва тази вечер. Искам да те питам нещо.
	— Добре.
	Малко съм замаян заради алкохола, тревата и опитите да осмисля думите й.
	— Когато ме видя тази вечер, първото нещо, което ме попита, е дали знам къде е Чарли. Кой е той?
	Едно от нещата, които обичам най-много в Даниела, е нейната честност. Тя има директна връзка от сърцето до устата си. Няма филтри, които да й пречат да говори онова, което мисли. Не е коварна и лукава. Не увърта.
	Поглеждам я в очите, осъзнавам, че е напълно искрена, и едва не се пречупвам.
	— Няма значение — отговарям аз.
	— Очевидно има. Не сме се виждали година и половина и това е първото нещо, което ме попита.
	Довършвам питието си и схрусквам последните парченца лед между кътниците си.
	— Чарли е нашият син.
	Цветът се оттича от лицето й.
	— Чакай малко — намесва се рязко Раян. — Мислех, че просто водим наркомански разговор. Какво става тук? — Поглежда Даниела и мен. — Това някаква шега ли е?
	— Не.
	— Нямаме син, наясно си с това. Не сме били заедно от петнайсет години. Знаеш го, Джейсън. _Знаеш_ го.
	Предполагам, че сега е моментът да я убедя. Знам толкова много за тази жена — тайни от детството й, които ми разкри през последните пет години от брака ни. Опасявам се обаче, че тези „откровения“ може да се обърнат срещу мен. Притеснявам се, че няма да ги приеме като доказателство, а като някакъв трик. Евтин номер. Предполагам, че най-добрият начин да й разкрия всичко е, като й кажа истината.
	— Ето какво ми е известно, Даниела — започвам аз. — Двамата с теб живеем в къщата ми в Логан Скуеър. Имаме син на четиринайсет, на име Чарли. Аз съм посредствен професор в „Лейкмонт“. Ти си невероятна съпруга и майка, която пожертва кариера в изкуството, за да си останеш у дома. А ти, Раян, си известен учен в невронауката. _Ти_ спечели наградата „Павия“. _Ти_ изнасяш лекции по цял свят. Знам, че това ти звучи много шантаво, но нямам мозъчен тумор, никой не си играе с мен и не съм си изгубил ума.
	Раян се засмива, но определено го е обзело безпокойство.
	— Да предположим, за доброто на този спор, че всичко, което казваш, е истина. Или поне, че вярваш в него. Неизвестната променлива в историята е върху какво си работил през последните няколко години. Какъв е този твой таен проект. Какво можеш да ни кажеш за него?
	— Нищо.
	Раян става на крака.
	— Тръгваш ли си? — пита го Даниела.
	— Късно е. А и се наслушах на глупости.
	— Раян, не че _не_ искам да ти отговоря. Просто не мога. Не помня нищо. Аз съм професор по физика. Събудих се в онази лаборатория и всички смятаха, че съм техният човек, но не съм.
	Приятелят ми взема шапката си и се насочва към вратата.
	На половината път се обръща и ме поглежда.
	— Не си добре. Нека те отведа в някоя болница.
	— Вече бях там. Няма да се върна.
	Обръща се към Даниела.
	— Искаш ли да го накарам да си върви?
	Тя ме поглежда и обмисля какво да отговори — чуди се дали иска да остане насаме с един луд. Какво ще правя, ако сметне, че ми няма доверие?
	Най-накрая поклаща глава.
	— Не, всичко е наред.
	— Раян, какво съединение си направил за мен? — питам аз.
	Приятелят ми ме поглежда злобно. За момент си мисля, че ще ми отговори. Напрежението се отцежда от лицето му, сякаш се чуди дали съм луд, или съм просто един надрусан задник.
	Накрая стига до някакво заключение.
	Лицето му отново става изключително сериозно.
	— Лека нощ, Даниела — изрича с леден глас той.
	Обръща се.
	Заминава си.
	Затръшва вратата след себе си.

	* * *

	Даниела влиза в гостната, облечена с йога панталон и потник. Носи чаша с чай.
	Аз си взех душ.
	Не се чувствам по-добре, но поне съм по-чист, премахнал съм миризмата на болница от себе си.
	Седнал съм на ръба на леглото. Даниела ми подава чашата.
	— От лайка е.
	Обвивам с ръце топлата керамика.
	— Не е нужно да го правиш. Имам къде да отида — казвам аз.
	— Оставаш тук. Точка.
	Пропълзява покрай краката ми и сяда до мен, като обляга гръб на таблата на леглото.
	Отпивам от чая.
	Той е топъл, приятен и не много сладък.
	Даниела вдига поглед.
	— Какво ти казаха, че не е наред, когато отиде в болницата?
	— Не знаеха. Искаха да ме приемат.
	— В психиатрия?
	— Да.
	— Но ти не се съгласи?
	— Не, тръгнах си.
	— Искали са да те пратят против волята ти.
	— Да.
	— Сигурен ли си, че това не е най-доброто за теб в този момент, Джейсън? Имам предвид, какво би си помислил ти, ако някой ти каже нещата, които каза на мен?
	— Че си е изгубил ума. Но ще съм в грешка.
	— Тогава ми сподели какво смяташ, че се случва с теб?
	— Не съм напълно сигурен.
	— Но ти си учен. Трябва да имаш теория.
	— Не разполагам с достатъчно информация.
	— Какво ти нашепват инстинктите ти?
	Отпивам отново от чая от лайка и се наслаждавам на топлината, която потича в гърлото ми.
	— Всички живеем ден за ден, слепи за факта, че сме част от много по-огромна и странна реалност, отколкото можем да си представим.
	Даниела взема ръката ми в своите и макар че това не е Даниела, която познавам, не мога да скрия колко безумно обичам тази жена, дори тук и сега, в това легло, в този грешен свят.
	Поглеждам испанските й очи, които са оцъклени и напрегнати. Необходима е цялата ми воля, за да държа ръцете си далече от нея.
	— Страхуваш ли се? — пита тя.
	Спомням си мъжа, който ме държа на мушката на оръжието си. Лабораторията. Екипът, който ме последва до къщата ми и се опита да ме залови. Онзи тип, който пушеше цигара под хотелската ми стая. На върха на всички елементи на моята идентичност и тази реалност, които не се връзват едни с други, отвъд тези стени съществуват много реални хора, които искат да ме открият.
	Които са ме наранявали преди и вероятно ще го направят отново.
	Хрумва ми една отрезвителна мисъл — дали могат да ме намерят тук? Поставих ли Даниела в опасност?
	Не.
	Ако тя не е съпругата ми, ако е просто приятелка отпреди петнайсет години, защо му е на някой да я следи?
	— Джейсън? Страхуваш ли се? — пита ме отново Даниела.
	— Много.
	Тя се пресяга и нежно докосва лицето ми.
	— Имаш синини.
	— Не знам как са се озовали там.
	— Разкажи ми за него.
	— За кого?
	— Чарли.
	— Сигурно е много странно за теб.
	— Не мога да се преструвам, че не е.
	— Е, както вече ти казах, той е на четиринайсет. Почти на петнайсет. Рожденият му ден е на двайсет и първи октомври. Роди се преждевременно в „Мърси“, в Чикаго. Тежеше само деветстотин грама. Нуждаеше се от много грижи през първата година, но се бори през цялото време. Сега е силен и здрав и е висок почти колкото мен.
	В очите на Даниела се събират сълзи.
	— Косата му е черна като твоята и има чудесно чувство за хумор. Много добър ученик е. Много здравомислещ е, като майка си. Обича да чете японски комикси и да кара скейтборд. Обожава да рисува своите шантави пейзажи. Не е прекалено рано да кажа, че има твоето око за тези неща.
	— Стига.
	— Какво?
	Даниела затваря очи, сълзите се отронват от краищата на клепачите й и потичат по бузите.
	— Ние нямаме син.
	— Заклеваш ли се, че нямаш никакъв спомен за него? — питам аз. — Наистина ли това не е някаква игра? Ако ми кажеш сега, просто ще…
	— Джейсън, разделихме се преди петнайсет години. Е, ако трябва да съм точна, ти скъса с мен.
	— Това не е вярно.
	— Предния ден ти казах, че съм бременна. Трябваше ти време да помислиш. Дойде в апартамента ми и обясни, че това е било най-трудното решение, което ти се е налагало да вземеш, но проучването ти било по-важно, благодарение на него си щял да спечелиш онази голяма награда. Обясни ми, че ще прекараш следващата година от живота си в Чиста стая и че съм заслужавала нещо по-добро. Че нашето дете заслужавало нещо по-добро.
	— Не така се случиха нещата — заявявам аз. — Казах ти, че няма да е лесно, но че ще се справим. Оженихме се. Ти роди Чарли. Аз изгубих финансирането си. Ти се отказа от рисуването. Аз станах професор. Ти се превърна в майка на пълен работен ден.
	— Въпреки всичко, ето ни тук сега. Не сме женени. Нямаме деца. Просто се появи на изложбата, която ще ме направи известна, и все пак си спечелил онази награда. Нямам представа какво е положението в главата ти. Може би спомените ти са объркани, но аз знам какво се случи.
	Поглеждам парата, която се вдига от чая ми.
	— Мислиш ли, че съм луд? — питам аз.
	— Нямам представа, но определено не си добре.
	Даниела ме поглежда с добре познатото ми състрадание, което е важна част от същността й.
	Докосвам завързания на безименния ми пръст конец, сякаш е някакъв талисман.
	— Виж, може и да вярваш на нещата, които ти говоря, може и да не им вярваш, но искам да знаеш, че аз им вярвам. Никога не бих те излъгал.
	Това е възможно най-сюрреалистичният момент, който съм изпитвал, откакто се събудих в онази лаборатория — намирам се седнал на леглото в гостната на апартамента на жената, която е моя съпруга, но в същото време не е, говорим си за сина, който очевидно никога не сме имали, и за живота, който не е нашият.

	* * *

	Събуждам се сам в леглото по средата на нощта, сърцето ми бие силно, мракът се върти, а устата ми е изключително суха.
	За една дълга и ужасна минута нямам представа къде съм.
	Не е заради алкохола или тревата.
	Дезориентацията ми е много по-дълбока.
	Увивам здраво завивките около себе си, но не мога да спра да треперя. Цялото тяло ме боли все повече и повече с всяка изминала секунда. Краката ми са схванати, а главата ми направо ще се пръсне.

	* * *

	Следващия път, в който отварям очи, стаята е осветена от дневна светлина. Даниела е наведена над мен. Изглежда притеснена.
	— Целият гориш, Джейсън. Трябва да те заведа в Спешното.
	— Ще се оправя.
	— Не изглеждаш добре. — Тя поставя ледена кърпа на челото ми. — Сега как е?
	— По-добре, но няма нужда да правиш това. Ще си хвана такси до хотела ми.
	— Само се опитай да си тръгнеш.

	* * *

	Треската ми отминава в ранния следобед.
	Даниела ми сготвя пилешка супа с нудли. Храня се седнал в леглото, а тя седи на един стол в ъгъла. Погледът в очите й е някак си далечен, това е поглед, който познавам много добре.
	Изгубена е в мислите си, размишлява над нещо и не забелязва, че я гледам. Не искам да я зяпам, но не мога да сваля очи от нея. Тя си е моята Даниела, само дето…
	Косата й е по-къса.
	В по-добра форма е.
	Носи грим и дрехите й — дънки и прилепнала тениска — я правят много по-млада от трийсет и деветте й години.
	— Щастлива ли съм? — пита тя.
	— Какво имаш предвид?
	— В живота, който казваш, че споделяме… щастлива ли съм?
	— Мислех, че не искаш да говорим на тази тема.
	— Не можах да спя миналата вечер. Мислих само за това.
	— Според мен си щастлива.
	— Дори без изкуството ми?
	— Определено ти липсва. Някои от старите ти приятели преуспяват и виждам как се радваш за тях, но също така съм наясно, че те боли. Точно както е при мен. Това е общото между нас, онова, което ни държи заедно.
	— Искаш да кажеш, че и двамата сме загубеняци.
	— Не, не сме.
	— _Щастливи_ ли сме? Имам предвид, заедно.
	Оставям купичката със супа.
	— Да. Минали сме през трудни моменти, както при всеки друг брак, но имаме син, дом, семейство. Ти си най-добрата ми приятелка.
	Даниела ме поглежда право в очите и ме пита с дяволита усмивка:
	— Как е сексуалният ни живот?
	Изсмивам се.
	— О, господи, наистина ли те накарах да се изчервиш? — учудва се тя.
	— Да.
	— Не отговори на въпроса ми.
	— Не съм го сторил, нали?
	— Какво има, не е ли добър?
	Даниела флиртува с мен.
	— Не, чудесен е. Просто ме засрамваш.
	Тя става и идва до леглото.
	Сяда на края му и ме поглежда с тези нейни огромни и дълбоки очи.
	— Какво си мислиш? — питам аз.
	Даниела поклаща глава.
	— Че ако не си луд или не се правиш на такъв, то проведохме най-шантавия разговор в човешката история.

	* * *

	Седя си в леглото и наблюдавам как дневната светлина си заминава от Чикаго.
	Каквато и буря да е довела дъжда миналата нощ, вече я няма никаква, оставила е след себе си чисто и ясно небе. Докато се стъмва, светлината е красива и златиста.
	Като златистото на Робърт Фрост.
	Чувам тракането на тенджери в кухнята, отварянето и затварянето на шкафове и улавям подозрително познатия аромат на готвено месо, който се носи по коридора към гостната.
	Ставам от леглото, стъпвам на горе-долу стабилни крака за първи път през този ден и се насочвам към кухнята.
	Даниела слуша Бах, отворила е бутилка червено вино и е застанала до средния плот — реже лук с престилка и очила за плуване.
	— Мирише невероятно — казвам аз.
	— Би ли го разбъркал?
	Отивам до котлона и вдигам капака на дълбока тенджера. Парата, която залива лицето ми, ме връща у дома.
	— Как се чувстваш? — пита тя.
	— Като различен човек.
	— Значи, си… по-добре?
	— Много по-добре.
	Даниела готви традиционно испанско ястие — яхния от бобови с различни видове меса. Чоризо, панчета, кървавица. Моята Даниела го приготвя веднъж-дваж на година, обикновено на рождения ми ден или когато навън завали и единственото, което ни се прави, е да пием вино и да готвим заедно.
	Разбърквам яхнията и отново я похлупвам с капака.
	— Това е бобена яхния…
	Прекъсвам я, преди да се усетя, че не бива да го правя:
	— По рецепта на майка ти. Е, ако трябва да бъда по-точен, на _нейната_ майка.
	Даниела спира да реже. Поглежда ме.
	— Чакам следващите задачи — казвам аз.
	— Какво друго знаеш за мен?
	— Виж, погледнато от моята гледна точка, сме заедно от петнайсет години. Така че знам почти всичко за теб.
	— А от моята сме били заедно само два месеца и половина, и то преди цял един живот. Въпреки това знаеш, че тази рецепта е била предавана в семейството ми от поколение на поколение.
	За момент в кухнята настъпва изключително неловка тишина.
	Сякаш въздухът между нас е зареден с положителен заряд и жужи на честота, която е на ръба на възприятията ни.
	— Ако искаш да ми помогнеш — казва най-накрая Даниела, — заеми се да приготвиш заливката на яхнията. Мога да ти кажа каква е, но вероятно вече я знаеш.
	— Настърган чедър, кориандър и сметана?
	Съпругата ми ме дарява с лека усмивка и повдига вежда.
	— Както вече казах, знаеш я.

	* * *

	Вечеряме на масата до огромния прозорец. Пламъкът на свещта се отразява в стъклото, а отвъд него блестят брилянтните светлини на града — това е нашето лично съзвездие.
	Храната е прекрасна, Даниела е красива на оскъдната светлина, а аз се чувствам с всичкия си за първи път, откакто се събудих в онази лаборатория.
	В края на вечерята — чиниите ни са празни, както и втората бутилка с вино — тя се пресяга над масата и докосва ръката ми.
	— Не знам какво се случва с теб, Джейсън, но се радвам, че дойде при мен.
	Искам да я целуна.
	Даниела ме прие, когато се изгубих.
	Когато светът изгуби смисъла си.
	Но не я целувам. Само стискам ръката й и казвам:
	— Нямаш представа какво направи за мен.
	Разчистваме масата, зареждаме съдомиялната и се заемаме с останалите чинии в мивката.
	Аз ги мия. Даниела ги подсушава и ги прибира. Приличаме на стара женена двойка.
	Ей така от нищото заявявам:
	— Раян Холдър, а?
	Тя спира да подсушава вътрешността на една тенджера и ме поглежда.
	— Има ли нещо, което искаш да споделиш?
	— Не, просто…
	— Какво? Той ти беше съквартирант, приятел. Не одобряваш ли?
	— Винаги си е падал по теб.
	— Ревнуваш ли?
	— Разбира се.
	— О, я порасни. Той е красив мъж.
	Даниела се заема отново с подсушаването на съдовете.
	— Колко е сериозно? — питам аз.
	— Излизахме няколко пъти. Все още никой от нас не си е оставил четката за зъби в дома на другия.
	— Е, мисля, че на него би му харесало да го стори. Изглежда ми доста хлътнал.
	Даниела се ухилва.
	— Как може да не е? Аз съм невероятна.

	* * *

	Лежа на леглото в гостната. Прозорецът е открехнат едва, за да може шумът на града да ме приспи.
	Поглеждам навън към него, към този спящ колос.
	Миналата вечер трябваше да отговоря на един прост въпрос: _Къде е Даниела?_
	Намерих я — тя е успешна художничка, живее сама.
	Никога не сме се женили, не сме имали син.
	Освен ако не съм жертва на най-сложната шега на всички времена, всичко около Даниела потвърждава онова, с което се сблъсках през последните четиридесет и осем часа…
	Това не е моят свят.
	Дори когато тези пет думи прекосяват съзнанието ми, нямам представа какво точно означават или как да осмисля цялата им тежест.
	Затова ги изричам отново.
	Опитвам ги.
	Искам да чуя как звучат.
	Това не е моят свят.

	* * *

	Тихо почукване на вратата ме изважда от съня ми.
	— Влез.
	Даниела влиза и ляга в леглото до мен. Изправям се до седнало положение.
	— Всичко наред ли е? — питам аз.
	— Не мога да спя.
	— Какво има?
	Тя ме целува, но това не е съпругата ми след петнайсет години съвместен живот, а съпругата ми преди петнайсет години, когато я целунах за първи път.
	Чиста енергия и контакт.
	Лягам отгоре й и прокарвам ръце по вътрешността на бедрата й. Вдигам сатенената й нощница, но спирам.
	— Защо спря? — пита Даниела, задъхана.
	Едва не отговарям: _Не мога да го направя, ти не си съпругата ми!_, но това не е вярно.
	Това е Даниела, единственото човешко същество в този ненормален свят, което ми помогна, и, да, може би се опитвам да се оправдая, но съм толкова объркан, разпердушинен, ужасе`н, отчаян, че не просто искам това, а се нуждая от него, както и тя.
	Поглеждам я в очите, които блестят на светлината, прокрадваща се през прозореца.
	Очи, в които можеш да се гмурнеш и да потънеш завинаги.
	Тази Даниела не е майката на сина ми, не е съпругата ми, не сме създали семейство заедно, но въпреки това я обичам, и то не само онази версия, която съществува в главата и в миналото ми. Обичам жената в това легло под мен, където и да се намираме, защото е същата конструкция от материя — същите очи, същият глас, същата миризма, същият вкус…
	Любовта, която правим, не е на женена двойка.
	Това е страстна и лудешка любов, каквато може да бъде правена на задната седалка на колата, без предпазни средства, защото на кого му пука, тя отвсякъде размазва протоните.

	* * *

	Когато всичко приключва, лежим прегърнати, а телата ни са потни и разтърсени. Гледаме светлините на града през прозореца.
	Сърцето на Даниела тупти силно през гърдите й. Усещам ритъма му, който лека-полека се забавя.
	Става по-бавен.
	И по-бавен.
	— Всичко наред ли е? — прошепва тя. — Мога да чуя как се въртят зъбните колела на мислите ти.
	— Не знам какво щях да правя, ако не те бях намерил.
	— Е, стори го. Каквото и да се случи, аз ще съм тук. Знаеш го, нали?
	Даниела прокарва пръсти по ръката ми.
	Спира се на конеца, който завързах на безименния си пръст.
	— Какво е това? — пита тя.
	— Доказателство.
	— За какво?
	— Че не съм луд.
	Отново настъпва тишина.
	Не съм сигурен колко е часът, но определено минава два.
	Баровете вече са затворени.
	Улиците са тихи и пусти.
	Въздухът, който се промъква през открехнатия прозорец, е най-студеният за този сезон.
	Той гали запотените ни тела.
	— Трябва да се прибера у дома — заявявам аз.
	— В къщата ти в Логан Скуеър?
	— Да.
	— Защо?
	— Очевидно имам домашен офис там. Искам да седна на компютъра и да разбера върху какво точно съм работил. Може би ще намеря бележки, информация, нещо, което да хвърли светлина върху случващото се с мен.
	— Мога да те закарам на сутринта.
	— Вероятно не бива да го правиш.
	— Защо?
	— Може да не е безопасно.
	— Защо да не е…
	Вратата в дневната е здраво разтърсена, сякаш някой блъска по нея с юмруци. Ченгетата чукат по този начин.
	— Кой, по дяволите, се е разчукал по това време? — питам аз.
	Даниела става от леглото и излиза от стаята гола. Необходима ми е цяла минута, за да намеря боксерките си в намачканите завивки. През това време тя си е облякла халат.
	Отиваме в дневната.
	Тропането по вратата продължава.
	— Не отваряй — казвам аз.
	— Повече от ясно е, че няма да го направя.
	Даниела поглежда през шпионката. В този момент зазвънява телефонът.
	И двамата се стряскаме.
	Тя се насочва към безжичната слушалка, оставена на масичката за кафе.
	Поглеждам през шпионката и виждам някакъв обърнат с гръб към вратата мъж.
	Държи мобилен телефон до ухото си.
	— Ало? — отговаря Даниела.
	Мъжът е облечен в черно — кубинки „Док Мартенс“, дънки, кожено яке.
	— Кой се обажда? — пита тя.
	Отивам при нея, соча вратата и изричам беззвучно: _Той ли е?_
	Даниела кима.
	— Какво иска?
	Тя сочи към мен.
	Чувам гласа на мъжа едновременно през вратата и от слушалката.
	— Не знам за какво говорите — заявява Даниела. — Само аз съм тук, живея сама. Няма как да ви отворя в два през…
	Вратата експлодира, верижката се къса и полита. Мъжът влиза вътре. В ръката си държи пистолет с дълга черна тръба, завинтена на дулото.
	Насочва го към двама ни и изритва вратата, за да я затвори. От вън влиза застоял цигарен дим.
	— Дошъл си за мен — казвам аз. — Тя няма нищо общо с това.
	Този е четири-пет сантиметра по-нисък от мен, но е много по-набит. Главата му е обръсната, а очите му са сиви и някак си отнесени, сякаш не вижда в мен човешко същество, а само информация. Единици и нули. Както би действала една машина.
	Устата ми пресъхва.
	Не мога да осъзная какво се случва, сякаш се е образувала огромна бездна между мислите ми и действителността. Като че ли връзката е слаба. Бавна. Трябва да направя нещо, да кажа нещо, но съм парализиран от присъствието на този човек тук.
	— Ще дойда с теб — казвам аз. — Просто…
	Той се прицелва настрани от мен.
	— Почакай, не… — започва Даниела.
	Приглушеният изстрел я кара да млъкне.
	Тънка червена мъгла ме заслепява за половин секунда. Даниела сяда на дивана. Между огромните й тъмни очи се е появила голяма дупка.
	Тръгвам към нея, пищя, но всяка молекула в тялото ми се свива, мускулите ми се стягат неконтролируемо и се стоварвам върху масичката за кафе. Гърча се и ръмжа в натрошеното стъкло и си казвам, че това не е истина.
	Пушещият издърпва безполезните ми ръце зад гърба и ги връзва с миша опашка.
	Чувам отлепянето на тиксо.
	Мъжът залепя парче от него върху устата ми и сяда зад мен на кожения фотьойл.
	Пищя зад тиксото, моля се това да не е истина, но е и не мога да направя нищо, за да го променя.
	Чувам гласа на мъжа зад мен — спокоен е и много по-писклив, отколкото съм си представял:
	— Хей, тук съм… Не, защо не минеш отзад… Точно там. Където са контейнерите за боклук. Задната врата на сградата е отключена… Двама са достатъчни. Да, всички сме в доста добра форма, но искам да свършим по-бързо… Да… Да… Добре, звучи ми добре.
	Премазващият ефект на ударилия ме тейзър най-накрая отминава, но съм прекалено слаб, за да се движа.
	Единственото, което мога да видя от мястото си, е долната половина на краката на Даниела. По левия й глезен тече кръв, минава през пръстите й и образува локва на пода.
	Телефонът на мъжа иззвънява.
	— Здрасти, скъпа… — казва той. — Знам, но не исках да те будя… Да, изникна нещо… Нямам представа, може да е на сутринта. Какво ще кажеш да те заведа на закуска в „Златната ябълка“, когато се прибера? — Засмива се. — Добре. И аз те обичам. Сладки сънища.
	Очите ми се напълват със сълзи.
	Крещя през тиксото… крещя, докато гърлото ми започва да ме изгаря. Може би ще ме застреля или ще ме нокаутира, каквото и да е, само да спре тази премазваща болка.
	Явно обаче няма намерение да прави подобно нещо.
	Просто си седи тихо и ме оставя да пищя и да се гневя.


>	6

	Даниела седи на пейките под таблото, точно над покритата с бръшлян външна ограда на игрището. Събота следобед е и е време за последния домакински мач за сезона. Тя е с Джейсън, Чарли и с всички хора на пълните трибуни. Гледат как на „Къбс“ им наритват задниците.
	В този топъл есенен ден няма облаци.
	Няма вятър.
	Усеща се дори едно безвремие.
	Въздухът е наситен с…
	Аромата на печени фъстъци.
	Пуканки.
	Пълни с бира пластмасови чаши.
	Даниела намира врявата на тълпата изненадващо успокояваща. Достатъчно далече са от зоната на домакините, за да забележат забавянето между замахването и удрянето на топката с бухалката — скоростта на светлината срещу скоростта на звука — когато един от играчите я изпраща над оградата.
	Едно време, когато Чарли беше малко момче, идваха на много мачове, но от цяла вечност не бяха посещавали „Ригли Фийлд“. Когато вчера Джейсън предложи да го сторят, не смяташе, че синът им ще се навие, но вероятно го беше налегнала носталгия, защото сам пожела да дойде и сега изглежда доволен и щастлив. Всички са щастливи — те са трио доволни люде, които се тъпчат с чикагски хотдог и гледат тичащите по тревата играчи.
	Докато Даниела седи между двамата най-важни мъже в живота си и е леко замаяна от хладката бира, осъзнава, че този следобед е някак си различен. Не е сигурна дали причината е в Чарли, в Джейсън или в самата нея. Синът й е погълнат от играта и не си проверява телефона през пет секунди. Съпругът й изглежда по-щастлив от всякога. _Безтегловен_, тази дума й идва на ума. Усмивката му изглежда по-широка, по-красива, по-щедра.
	А и не може да държи ръцете си далече от нея.
	Възможно е причината да е в Даниела.
	Вероятно бирата й е въздействала, както и ясният есенен ден, и енергията от тълпата.
	Може би се чувства жива на този бейзболен мач, в този прекрасен миг, в сърцето на града й.

	* * *

	Чарли има планове след мача, затова го оставят до дома на негов приятел в Логан Скуеър. Отбиват се до къщата си, за да се преоблекат, и след това излизат, само двамата, без някаква причина и без посока, просто искат да се насладят на вечерта.
	Навалицата е нормална за събота.
	Вливат се във вечерния трафик на „Лейкшор Драйв“. Даниела поглежда през стъклото на десетгодишния им автомобил „Шевролет Събърбън“ и казва:
	— Мисля, че знам какво искам да направим първо.
	Трийсет минути по-късно вече са се качили на виенското колело, което е озарено от милиони светлини.
	Издигат се бавно над „Нейви Пиър“. Даниела се наслаждава на красивия хоризонт на града им, а Джейсън я е прегърнал силно.
	На върха на първото си завъртане — на близо петдесет метра над карнавала — съпругът й я хваща за брадичката и я обръща към себе си.
	Сами са.
	Дори тук горе нощният въздух е наситен с аромата на понички и захарен памук.
	Със смеха на децата на въртележката.
	Някаква жена пищи от радост на миниатюрното голф игрище долу.
	Вълнението на Джейсън обаче е по-силно от всичко това.
	Когато я целува, Даниела усеща сърцето му през якето — то тупти като чук в гърдите му.

	* * *

	Отиват на вечеря в града в по-скъп ресторант, отколкото могат да си позволят, и прекарват цялото време в разговори, сякаш не са говорили от години.
	Не за хора или за спомени, а за идеи.
	Изпиват бутилка темпранийо*.
	[* Стар червен винен сорт грозде, произхождащ от района Ла Риоха, Испания. — Б.пр.]
	Поръчват си нова.
	Може би ще прекарат цялата нощ в града.
	Минало е доста време, откакто Даниела е виждала съпруга си толкова разгорещен, толкова уверен в себе си.
	Превърнал се е в пламенен мъж, в човек, който отново се е влюбил в живота.
	На половината на следващата бутилка той я улавя да гледа през прозореца и я пита:
	— За какво си мислиш?
	— Доста опасен въпрос.
	— Наясно съм с това.
	— Мисля си за теб.
	— Какво за мен?
	— Имам чувството, че се опитваш да спиш с мен. — Даниела се засмива. — Имам предвид, че се държиш така, сякаш се опитваш да ме вкараш в леглото си, а няма смисъл да го правиш. Женени сме отдавна, а все едно ме…
	— Сваляш?
	— Точно. Не ме разбирай погрешно, не се оплаквам. Ама въобще. Всичко е прекрасно. Просто не разбирам откъде се взе това внимание. Добре ли си? Има ли някакъв проблем, за който не ми казваш?
	— Добре съм.
	— Значи всичко се дължи на онова такси, което едва не те е отнесло преди две вечери?
	— Не знам дали животът ми премина пред очите ми — отвръща той, — но когато се прибрах у дома, всичко ми се струваше различно. По-истинско. Особено ти. Дори сега имам чувството, че те виждам за първи път, и стомахът ми е свит. Мисля за теб през всяка една секунда. Мисля за всички избори, които сме направили, за да стигнем до този момент. До този миг, в който седим заедно на тази красива маса. После си мисля за всички евентуални събития, които са можели да ни лишат от всичко това, и чувството е… не знам…
	— Какво?
	— Много неприятно. — Джейсън се замисля за миг. Най-накрая продължава: — Ужасяващо е да осъзнаеш, че всяка наша мисъл и всеки избор, който можем да направим, водят до ново разклонение, до един нов свят. След бейзболния мач тази вечер отидохме на „Нейви Пиър“ и след това дойдохме тук на вечеря, нали? Но това е само една версия на случилото се. В друга реалност вместо на кея сме отишли да гледаме симфония. В трета пък сме си останали у дома. В четвърта сме попаднали във фатална катастрофа на „Лейкшор Драйв“ и не сме стигнали доникъде.
	— Тези други реалности не съществуват.
	— Всъщност те са също толкова истински, колкото е моментът, който преживяваме двамата с теб.
	— Как е възможно това?
	— Пълна мистерия е. Но съществуват факти, които го потвърждават. Повечето астрофизици вярват, че силата, която държи звездите и галактиките заедно, нещото, което кара цялата ни Вселена да _работи_, произлиза от теоретична субстанция, която не можем да видим или докоснем директно. Наричат я тъмна материя. Тя съставлява по-голямата част от познатата ни Вселена.
	— Но какво точно представлява?
	— Никой не знае. Физиците се опитват да съставят нови теории, за да обяснят произхода и същността й. Знаем, че има гравитация като обикновената материя, но вероятно е направена от нещо напълно ново.
	— Нова форма на материя.
	— Точно. Някои учени вярват, че може да е доказателство за съществуването на мултивселена.
	Даниела се замисля за момент.
	— Всички тези други реалности… какво представляват?
	— Представи си, че си риба в езеро. Можеш да плуваш напред, назад, настрани, но никога не можеш да излезеш от водата. Ако някой стои до езерото и те наблюдава, ти няма да разбереш това. За теб това малко езерце е цялата ти вселена. Сега си представи, че някой бръкне в него и те извади. Разбираш, че онова, което си смятала за цял един свят, е просто една локва. Виждаш други езера. Дървета. Небе над тях. Осъзнаваш, че си част от много по-голяма и мистериозна реалност, отколкото някога си предполагала.
	Даниела се отпуска в стола си и отпива от виното.
	— Значи, всички тези хиляди езера са навсякъде около нас, точно в този момент… но ние просто не можем да ги видим?
	— Точно така.
	Някога Джейсън постоянно говореше по този начин. Държеше я будна до късно през нощта и я запознаваше с невероятни теории, понякога просто предполагаше, а друг път искаше да я впечатли.
	Тогава сработваше.
	Сработва и сега.
	Даниела извръща поглед за момент и поглежда пред прозореца до масата им. Гледа как водата тече надолу, а светлината от съседните сгради създава едно непрестанно сияние върху повърхността на реката.
	Най-накрая отново го поглежда над ръба на чашата си. Очите им се срещат, разделени единствено от пламъка на свещта между тях.
	— Мислиш ли, че в едно от тези езера съществува друга твоя версия, която е завършила успешно изследването ти? Която е изпълнила всичките ти планове, които имаше, когато беше на двайсет, преди животът да застане на пътя ти? — пита Даниела.
	Джейсън се усмихва.
	— Минавало ми е през ума.
	— Вероятно съществува моя версия, която е известна художничка? Която е предпочела нещо друго, вместо това?
	Джейсън избутва чиниите настрани, за да може да я хване за ръцете.
	— Дори да съществуват милион езера с различни версии на теб и мен, които живеят подобни и различни животи, няма по-добра от тази тук, тази сега. По-сигурен съм в това от всеки друг човек на света.


>	7

	Голата крушка на тавана ме залива със светлина в малката ми килия. Завързан съм за метално легло. Глезените и китките ми са оковани една за друга и са закопчани с карабинери за шарнирните болтове в бетонната стена.
	Вратата се отключва, но съм прекалено упоен, за да се стресна.
	Отваря се.
	Лейтън е облечен в смокинг.
	Носи очила с рогови рамки.
	Усещам миризмата на одеколон и алкохола в дъха му. Шампанско? Чудя се откъде идва. Някое парти? Благотворително мероприятие? На сакото му все още има закачена розова лентичка.
	Лейтън сяда на ръба на тънкия като хартия матрак.
	Изглежда мрачен.
	И много тъжен.
	— Сигурен съм, че искаш да ми кажеш много неща, Джейсън, но се надявам да ми позволиш да бъда първи. Поемам голяма част от вината за случилото се. Ти се върна, а ние не бяхме подготвени за теб и за… състоянието ти. Каквото е в момента. Провалихме те и съжалявам за това. Не знам какво друго да кажа. Просто… всичко, което се случи, е ужасно. Завръщането ти трябваше да бъде истински празник.
	Макар че съм упоен, се треса от мъка.
	От ярост.
	— Мъжът, който дойде в апартамента на Даниела… ти ли го прати след мен? — питам аз.
	— Не ми остави никакъв избор. Дори възможността да си й казал за това място…
	— Ти ли му каза да я убие?
	— Джейсън…
	— Ти ли?
	Лейтън не отговаря, но мълчанието му само по себе си е отговор.
	Поглеждам го в очите и единственото, което искам да направя, е да изтръгна лицето от черепа му.
	— Ах, ти шибан…
	Пречупвам се.
	Разплаквам се.
	Не мога да изгоня от главата си спомена за окървавения крак на Даниела.
	— Много съжалявам, братко.
	Лейтън ме хваща за ръката и аз едва не си изваждам рамото в опит да се отдръпна.
	— Не ме докосвай!
	— От почти двайсет и четири часа си в тази килия. Не ми е приятно да те държим завързан и упоен, но докато си опасен за себе си и за останалите, ситуацията няма да се промени. Трябва да хапнеш и да пийнеш нещо. Съгласен ли си да го сториш?
	Съсредоточавам се върху една пукнатина в стената.
	Представям си как използвам главата на Лейтън, за да направя още една.
	Как я удрям в бетона отново и отново, докато не остава нищо друго освен червена паста.
	— Джейсън, или ще им позволиш да те хранят, или ще вкарам тръба в стомаха ти.
	Искам да му кажа, че ще го убия. Него и всички други в тази лаборатория. Думите са на върха на езика ми, но в крайна сметка надделява здравият разум — изцяло съм оставен на милостта на този човек.
	— Наясно съм, че онова, което видя в апартамента, беше ужасно, и съжалявам за него. Ще ми се никога да не се беше случвало, но понякога нещата излизат извън контрол… Виж, искам да разбереш, че наистина много, ама много съжалявам, че трябваше да видиш това.
	Лейтън става, отива до вратата и я отваря.
	Застава на прага и се обръща към мен. Лицето му е наполовина осветено от светлината, наполовина скрито в сенките.
	— Може би няма да ме разбереш точно сега — заявява той, — но това място нямаше да съществува без теб. Никой от нас нямаше да е тук, ако не бяха работата ти и твоята брилянтност. Не бих позволил на никого да забрави това, най-вече на теб.

	* * *

	Успокоявам се.
	_Преструвам_ се, че се успокоявам.
	Защото да стоя завързан в тази малка килия няма да ме доведе доникъде.
	Поглеждам към камерата над вратата и викам Лейтън.
	Пет минути по-късно той ме отвързва с думите:
	— И аз съм също толкова щастлив, колкото и ти, да те освободя от тези.
	Дава ми ръка, за да се изправя.
	Китките ми са протрити от кожените ремъци.
	Устата ми е суха.
	Не съм на себе си от жажда.
	— По-добре ли се чувстваш? — пита Лейтън.
	Хрумва ми, че първото нещо, което ми дойде на ума, когато се събудих на това място, е правилното. Да бъда човекът, за когото ме смятат. Единственият начин да го сторя е, като се преструвам, че спомените ми са ме изоставили. Трябва да им позволя да запълнят празнините. Защото, ако не съм човекът, за когото ме смятат, нямат никаква полза от мен.
	В такъв случай никога няма да напусна тази лаборатория жив.
	— Бях изплашен — отговарям аз. — Затова побягнах.
	— Напълно те разбирам.
	— Съжалявам, че ви създадох толкова много неприятности, но трябва да разбереш, че… съм изгубен. На мястото на спомените ми за последните десет години зее една огромна празна яма.
	— Ще направим всичко по силите си, за да запълним тази празнина. Ще се оправиш. Ще ти направим ядрено-магнитен резонанс. Ще те изследваме за посттравматичен стрес. Нашата психиатърка Аманда Лукас ще разговаря с теб съвсем скоро. Имаш думата ми. Няма да остане непреобърнат камък, докато не оправим всичко. Докато не те върнем напълно.
	— Благодаря ти.
	— Ти би сторил същото за мен. Виж, нямам никаква представа през какво си преминал през изминалите четиринайсет месеца, но мъжът, когото познавам от единайсет години, колегата и приятелят ми, който построи това място с мен, е заключен някъде там в тази твоя глава и бих направил абсолютно всичко, за да го намеря.
	Ужасяваща мисъл… ами ако е прав?
	_Мисля_, че знам кой съм.
	Една част от мен обаче се чуди… Ами ако спомените, които имам за истинския си живот — съпруг, баща, професор — не са истински?
	Ами ако са страничен ефект от мозъчна травма, която съм получил, докато съм работил в тази лаборатория?
	Ами ако съм човекът, за когото всички тук ме смятат?
	Не.
	Знам кой съм.
	Лейтън седи на края на леглото. Вдига крака и се обляга на таблата.
	— Трябва да те питам — започва той — какво търсеше в апартамента на онази жена?
	Излъжи.
	— Не съм много сигурен.
	— Откъде я познаваш?
	Давам всичко от себе си, за да скрия сълзите и гнева си.
	— Излизахме преди много години.
	— Да се върнем в началото. След като избяга през прозореца в банята преди три нощи, как стигна до дома си в Логан Скуеър?
	— С такси.
	— Каза ли на шофьора откъде идваш?
	— Разбира се, че не.
	— Добре. След като успя да ни се измъкнеш в къщата ти, къде отиде?
	Излъжи.
	— Скитах се цяла вечер. Бях дезориентиран и изплашен. На следващия ден видях постера, рекламиращ изложбата на Даниела. Така я открих.
	— Говори ли с някой друг, освен с нея?
	Раян.
	— Не.
	— Сигурен ли си?
	— Да. Отидохме в апартамента й и бяхме само двамата, докато…
	— Трябва да разбереш, посветихме всичко на това място. На работата ти. Всички сме едно семейство. Всеки от нас би дал живота си, за да го защити. Включително и ти.
	Изстрелът.
	Черната дупка между очите й.
	— Къса ми се сърцето, като те гледам такъв, Джейсън.
	Лейтън изрича тези думи с искрена горчивина и съжаление.
	Виждам това в очите му.
	— Приятели ли сме с теб? — питам аз.
	Той кима и стиска челюст, като че ли за да възпре напиращите емоции.
	— Просто не ми е ясно как убийството на някого е допустимо за теб и другите тук, дори за да се защити това място.
	— Джейсън Десън, когото познавам, не би се чудил много над случилото се с Даниела Варгас. Не казвам, че би се радвал за него. Никой от нас не се радва. Отвратен съм, че се наложи да го направим. Но щеше да разбере важността.
	Поклащам глава.
	— Забравил си какво постигнахме заедно — заявява Лейтън.
	— Покажи ми тогава.

	* * *

	Измиват ме, дават ми нови дрехи и ме нахранват.
	След обяда двамата с Лейтън се качваме на един от асансьорите и слизаме на подниво четири.
	Последния път, в който минах по този коридор, целият беше покрит с найлони и нямах представа къде се намирам.
	Не ме заплашиха.
	Не ми казаха, че не мога да си тръгна.
	Но вече бях забелязал, че с Лейтън рядко оставаме насаме. Двама мъже, които приличат на полицаи, винаги са наблизо. Помня тези охранители от първата ми вечер тук.
	— Поднивата са четири — обяснява Лейтън. — Фитнес, стая за почивка, столова и няколко спални помещения на първо. Лаборатории, Чисти стаи, конферентни зали на второ. На подниво три се правят опити. На четири са лазаретът и контролната зала.
	Вървим към двойка трезорни врати, които са достатъчно масивни, за да крият дори държавни тайни.
	Лейтън застава пред тъчскрийна на стената до тях. Изважда карта от джоба си и я задържа под скенера.
	Компютризиран женски глас казва:
	— _Име, моля._
	Той се навежда над устройството.
	— Лейтън Ванс.
	— _Парола._
	— Едно-едно-осем-седем.
	— _Гласовото разпознаване потвърдено. Добре дошли, доктор Ванс._
	Последващото жужене ме стряска. Ехото му се понася по коридора зад нас.
	Вратите бавно се отварят.
	Влизаме в някакъв хангар.
	Светлината в помещението идва от гредите горе. Пред нас се намира три метра и половина лъскав черен куб.
	Пулсът ми се ускорява.
	Не мога да повярвам на онова, което виждам.
	Вероятно Лейтън усеща изумлението ми, защото пита:
	— Красива е, нали?
	Прекрасна е.
	Първоначалното ми впечатление е, че жуженето в хангара идва от осветлението, но не може да бъде. Толкова е дълбоко, че го усещам в основата на гръбнака си. Сякаш огромен двигател вибрира на ултраниска честота.
	Тръгвам към кутията хипнотизиран.
	Никога не съм предполагал, че ще я видя материализирана в подобен мащаб.
	Приближавам се и забелязвам, че повърхността й не е гладка, а неравна и отразява светлината по начин, който я кара да изглежда мултифасетна, почти прозрачна.
	Лейтън посочва пода.
	— Намерихме те точно тук. Обикаляме бавно около кутията.
	Пресягам се и я докосвам. Студена е на допир.
	— Преди единайсет години, когато спечели наградата „Павия“, дойдохме при теб и ти казахме, че разполагаме с пет милиарда долара — обяснява Лейтън. — Можехме да построим космически кораб, но вместо това дадохме всичките си средства на теб. Искахме да видим какво можеш да създадеш с неограничени ресурси.
	— Бележките ми тук ли са? — питам аз.
	— Разбира се.
	Стигаме до другата страна на кутията. Лейтън ме повежда към следващата. Кубът разполага с врата. Посочвам я.
	— Какво има вътре? — питам аз.
	— Виж сам.
	Основата на рамката се намира на около трийсет сантиметра от пода на хангара.
	Натискам дръжката, отварям вратата и пристъпвам напред.
	Лейтън слага ръка на рамото ми.
	— Само дотук — казва той. — За твоя безопасност.
	— Опасна ли е?
	— Ти си третият, влизал в нея. След теб още двама го сториха. Само ти се върна.
	— Какво се случи с останалите?
	— Не знаем. Вътре не може да се използват записващи устройства. Ти си единствената ни надежда да получим някаква информация какво се е случило.
	Вътрешността на кутията е празна и мрачна. Стени, под и таван, направени от същия материал като външността й.
	— Звукоизолирана, радиационно изолирана, въздухонепроницаема е и както вероятно вече си се досетил, създава силно магнитно поле.
	Затварям вратата и чувам как се заключва от другата страна.
	Да гледам кутията, е като провалена мечта, събудена от мъртвите.
	Работата ми в края на двайсетте ми години включваше кутия, която беше много подобна на тази. Само дето беше _трисантиметров_ куб, който беше проектиран да постави макроскопичен предмет в суперпозиция.
	Или както учените често се шегувахме — в котешко състояние.
	Както при Котката на Шрьодингер, известния експеримент.
	Представете си котка, шишенце с отрова и радиоактивен източник в затворена кутия. Ако ядрото се разпадне, шишенцето се чупи и отровата убива котката. Атомът има същия шанс да се разпадне или да не се разпадне.
	Това е доста находчив начин да се обясни един резултат в класическия свят, в нашия свят, със събитие от квантовата механика.
	Копенхагенската интерпретация на квантовата механика предполага нещо много шантаво: преди кутията да бъде отворена, преди да бъде извършено наблюдението, атомът съществува в суперпозиция — неопределено състояние на разпад и неразпад. Което на прост език означава, че котката е едновременно жива и мъртва.
	Едва когато кутията се отвори и се извърши наблюдение над процеса, вълновата функция се разпада в едно от двете състояния.
	С други думи, виждаме само един от възможните резултати.
	Например мъртва котка.
	И това се превръща в нашата реалност.
	Но след това нещата стават наистина странни.
	Съществува ли друг свят, който е също толкова реален, колкото и нашият, в който отваряме кутията и намираме жива и мъркаща котка?
	Интерпретацията за паралелните светове на квантовата механика казва „да“.
	Тя твърди, че когато отворим кутията, резултатът не е само един, а има разклонения.
	В една вселена откриваме мъртва котка.
	В друга — жива.
	Самият акт на _наблюдение_ на котката е това, което я убива — или оставя жива.
	И след това става умопомрачително странно.
	Защото подобни наблюдения се извършват _през цялото време_.
	Ако светът наистина се разклони, когато нещо се наблюдава, това означава, че съществуват невъобразимо голям брой вселени — мултивселена — където всичко, което може да се случи, се случва.
	Концепцията ми за малкия куб беше да създам среда, защитена от наблюдение и външни стимули, за да може макроскопичният ми предмет — диск от алуминиев нитрид, дълъг 40 µm и състоящ се от приблизително трилион атома — да бъде свободен да съществува в това неопределено котешко състояние и да не се влияе от взаимодействията със средата му.
	Така и не се справих с този проблем, преди финансирането ми да се изпари, но явно друга моя версия беше успяла. След което беше издигнала цялата концепция до едни невъобразими размери. Защото, ако това, което Лейтън казваше, е истина, тази кутия правеше нещо, което според всичките ми знания по физика е невъзможно.
	Чувствам се засрамен, сякаш съм изгубил състезание от по-добър опонент. Човек с епическо въображение е създал тази кутия.
	Една по-умна и по-добра моя версия.
	Поглеждам Лейтън.
	— Работи ли?
	— Фактът, че стоиш тук с мен, предполага, че отговорът е „да“ — отвръща той.
	— Не разбирам. Ако искаш да поставиш частица в квантово състояние в лаборатория, ще създадеш изолирана камера. В нея няма да има светлина и въздух, а температурата ще е само малко над абсолютната нула. Тези условия биха убили едно човешко същество. Колкото по-мащабно се работи, толкова по-трудно става всичко. Макар че се намираме под земята, тук също има всякакви частици — неутрино, космически лъчи — преминаващи през този куб, които могат да смутят квантовото му състояние. Предизвикателството е непреодолимо.
	— Не знам какво да ти кажа… Ти го преодоля.
	— Как?
	Лейтън се усмихва.
	— Виж, има смисъл, когато ми го обясняваш, но аз не мога да го обясня. Трябва да си прочетеш бележките. Единственото, което мога да ти кажа, е, че тази кутия създава и поддържа среда, в която обикновените предмети могат да съществуват в квантова суперпозиция.
	— Включително и ние?
	— Включително и ние.
	Добре.
	Макар всичко, което знам, да ми нашепва, че това е невъзможно, очевидно съм открил начин да създам фертилна квантова среда на макроравнище, вероятно като съм използвал магнитното поле, за да свързвам предметите вътре в квантова система.
	Но какво се случва с човека в кутията?
	Той също е наблюдател.
	Всички живеем в състояние на декохерентност, в една реалност, защото постоянно наблюдаваме нашата среда и създаваме колапс на собствената ни вълнова функция.
	Трябва да има и още нещо.
	— Ела — казва Лейтън. — Искам да ти покажа нещо.
	Той ме отвежда до редица прозорци отстрани на хангара, които гледат към вратата на кутията.
	Прокарва картата си през друга заключена врата и ме въвежда в стая, която прилича на комуникационна или контролна зала.
	В момента само едно от работните бюра е заето от някаква жена, която си е вдигнала краката и слуша музика на слушалки. Въобще не ни забелязва.
	— Тази станция се наблюдава двайсет и четири часа в денонощието, седем дни в седмицата. Чакаме завръщането на другите.
	Лейтън се намества зад един от компютрите, вкарва поредица от пароли и влиза в няколко папки, докато не намира онова, което търси.
	Отваря видео файл.
	Качеството е HD. Сниман е от камера срещу вратата на кутията, вероятно позиционирана точно над прозорците на контролната зала.
	В долната част на екрана виждам датата, която е отпреди четиринайсет месеца. Часовникът следи времето до стотна от секундата.
	Един мъж влиза в кадър. Насочил се е към кутията.
	На гърба си носи раница. Облечен е в модерен скафандър. Държи шлема под лявата си мишница.
	Стига до вратата, натиска дръжката и я отваря. Преди да пристъпи в кутията, поглежда назад, право към камерата.
	Това съм аз.
	Помахвам, влизам вътре и затварям вратата след себе си.
	Лейтън забързва скоростта на възпроизвеждане.
	Гледам как кутията не се променя през следващите петнайсет минути.
	Забавя отново видеото, когато нещо ново се появява в кадър. Жена с дълга кестенява коса върви към кутията и отваря вратата.
	Перспективата се премества на малката камера в костюма на служителката.
	Тя отразява вътрешността на куба, светлината проблясва върху голите стени и пода и отскача от неравната повърхност на метала.
	— Пуф — казва Лейтън, — и те няма. Докато… — Отваря друг файл. — Това видео е отпреди три дни.
	Виждам се как излизам, олюлявайки се, от кутията и падам на пода, сякаш някой ме е блъснал.
	Минава време, преди екипът, облечен в защитни костюми, да ме отведе на носилка.
	Не мога да осъзная колко сюрреалистично е чувството да гледам запис на точния момент, в който кошмарът — или така нареченият ми живот — започна.
	Това са първите ми няколко секунди в този нов, смел, прецакан свят.

	* * *

	Едно от спалните помещения на подниво едно е приготвено специално за мен и е много по-добро място от килията ми. Леглото е луксозно.
	Имам баня.
	Ваза със свежи цветя, които са ароматизирали стаята.
	— Надявам се да ти е по-удобно тук — казва Лейтън. — Налага се да го кажа: моля те, не се опитвай да се убиеш, защото всички се тревожим да не го сториш. Пред вратата ти има хора, които ще те спрат, и след това ще се наложи да живееш в усмирителна риза в противната килия долу. Ако започнеш да се отчайваш, просто вдигни телефона и кажи на който ти отговори да ме намери. Недей да страдаш сам.
	Лейтън докосва лаптопа на леглото.
	— Тук е цялата ти работа през последните петнайсет години. Включва дори трудовете ти преди „Велосити“. Няма парола. Чувствай се свободен да разгледаш цялата информация. Може би ще ти помогне да си спомниш. — Той стига до прага на вратата, обръща се и ми казва: — Между другото, ще те заключим. — Усмихва се. — Но само за твоя безопасност.

	* * *

	Сядам в леглото с лаптопа и се опитвам да разбера всичката тази информация, която се намира в десетки хиляди папки.
	Подредбата е направена по години и е отпреди да спечеля наградата „Павия“, чак до студентските ми години, когато първите наченки на амбициите ми се появиха на бял свят.
	Ранните папки съдържат трудове, които са ми познати — чернови, които по-късно се превърнаха в първите ми публикувани материали, резюмета от различни статии, всичко, довело до онзи момент в лабораторията на Чикагския университет, когато създадох първия си малък куб.
	Информацията е подредена много педантично.
	Чета файловете на лаптопа, докато не започвам да виждам двойно и дори тогава продължавам напред. Виждам как работата ми напредва отвъд момента, в който спря в моята версия на живота ми.
	Имам чувството, че съм забравил всичко за себе си и сега чета собствената си биография.
	Работил съм здраво всеки ден.
	Бележките ми стават все по-добри, по-пълни, по-задълбочени.
	Въпреки това не съм можел да намеря начин да създам суперпозиция на макроскопичния диск. Раздразнението и отчаянието направо струят от записките ми.
	Не мога повече да държа очите си отворени.
	Гася лампата на нощното шкафче и се завивам с одеялото.
	В стаята е пълен мрак.
	Единствената светлинка е една зелена точка на стената срещу леглото ми.
	Това е камера, която записва в нощен режим.
	Някой ме наблюдава непрестанно.
	Затварям очи и се опитвам да изключа съзнанието си.
	Не мога — постоянно виждам течащата по голия глезен на Даниела кръв.
	Черната дупка между очите й.
	Толкова е лесно да се пречупя.
	Да се отнеса.
	Докосвам конеца на безименния си пръст и си напомням, че другият ми живот е истински и все още съществува.
	Имам чувството, че стоя на плажа, а вълните засмукват пясъка под краката ми обратно в морето. По същия начин моят свят, моята реалност се отдръпват от мен.
	Чудя се дали, ако не се боря достатъчно усърдно, тази реалност няма да ме понесе и да ме погълне?

	* * *

	Събуждам се.
	Някой чука на вратата.
	Цъкам лампата и ставам от леглото. Дезориентиран съм и нямам представа колко време съм спал.
	Чукането става по-настоятелно.
	— Идвам! — провиквам се аз.
	Опитвам се да отворя, но осъзнавам, че вратата е заключена от другата страна.
	Отключва се.
	Отваря се.
	Необходимо ми е малко време, за да се сетя кога и къде съм виждал тази жена в черна рокля, която стои на прага с две чаши кафе и бележник под мишница. Сещам се — тук. Тя се опита да проведе онзи странен разпит в нощта, в която излязох от кутията.
	— Здрасти, Джейсън. Аманда Лукас.
	— А, да.
	— Съжалявам, не исках просто да нахълтам.
	— Не, няма проблем.
	— Имаш ли време да говориш с мен?
	— Ами със сигурност.
	Пускам я вътре и затварям вратата.
	Изваждам стола изпод бюрото за нея.
	Тя ми подава едната хартиена чаша.
	— Донесох ти кафе.
	— Благодаря ти — казвам и го вземам от нея.
	Сядам на края на леглото.
	Кафето стопля ръцете ми.
	— Имаме от онази шоколадово-лешникова помия, но ти предпочиташ истински кофеин, нали? — пита Аманда.
	Отпивам от топлата напитка.
	— Да, кафето е чудесно.
	Тя също отпива от своята чаша.
	— Вероятно всичко това е много странно за теб.
	— И така може да се нарече.
	— Лейтън ти е споменал, че може да дойда да поговорим.
	— Да.
	— Добре. Аз съм психиатърката на лабораторията. Работя тук от почти девет години. Разполагам с всички необходими сертификати. Имах частна практика, преди да започна работа във „Велосити“. Имаш ли нещо против да ти задам някои въпроси?
	— Не.
	— Казал си на Лейтън… — Аманда отваря бележника си. — Цитирам: „На мястото на спомените ми за последните десет години зее една огромна празна яма“. Така ли е?
	— Да.
	Тя си записва нещо в бележника.
	— Джейсън, наскоро изпитвал ли си, или ставал ли си свидетел на животозастрашаващо събитие, което е предизвикало в теб голям страх, безпомощност и ужас?
	— Застреляха Даниела в главата точно пред мен.
	— За какво говориш?
	— Вие, хора, убихте съп… тази жена, с която бях. Точно преди да ме доведете тук. — Аманда изглежда наистина потресена. — Чакай. Не знаеше ли за това?
	Тя преглъща и се взема в ръце.
	— Сигурно е било ужасно, Джейсън.
	Казва го, сякаш не ми вярва.
	— Мислиш, че си измислям?
	— Любопитна съм да разбера дали си спомняш нещо от самата кутия, или от пътуванията си през изминалите четиринайсет месеца.
	— Както вече казах, нямам никакви спомени.
	Аманда си записва още нещо.
	— Интересно. Може би не си спомняш това… но по време на краткия разпит ми каза, че последният ти спомен е от някакъв бар в Логан Скуеър.
	— Не помня да съм казвал подобно нещо. Не бях на себе си в онзи момент.
	— Разбира се. Значи, нямаш никакви спомени от кутията. Добре, следващите няколко въпроса изискват само отговори „да“ и „не“. Имаш ли проблеми със съня?
	— Не.
	— Повишена раздразнителност и избухливост?
	— Не точно.
	— Проблеми с концентрацията?
	— Не мисля.
	— Подозрителен ли си?
	— Да.
	— Добре. Чувстваш ли се наплашен?
	— Хм… не съм сигурен.
	— Понякога екстремни стресови ситуации могат да отключат психогенна амнезия, която представлява загуба на паметта при липса на мозъчно увреждане. Ще разберем дали имаш някакви мозъчни увреждания с ядрено-магнитния резонанс днес. Според мен спомените ти от изминалите четиринайсет месеца са някъде там в главата ти. Просто са заровени надълбоко. Моята работа е да ти помогна да ги изровиш.
	Отпивам от кафето.
	— Как точно?
	— Съществуват няколко варианта за лечение, които можем да изпробваме. Психотерапия, когнитивна терапия, креативна терапия. Дори клинична хипноза. Искам да знаеш, че няма нищо по-важно за мен от това да ти помогна да преживееш този труден момент.
	Аманда ме поглежда в очите с изненадваща и изнервяща настоятелност, сякаш тайните на съществуването ни се крият в роговиците ми.
	— Наистина ли не ме помниш? — пита тя.
	— Не.
	Става от стола и си събира нещата.
	— Лейтън ще дойде съвсем скоро, за да те отведе на магнитния резонанс. Просто искам да ти помогна, Джейсън. Ще направя всичко по силите си. Няма проблем, че не ме помниш. Трябва да знаеш, че съм ти приятелка. Всички на това място са твои приятели. Тук сме заради теб. Приемаме те като даденост, но искам да си наясно, че ти се възхищаваме. На теб, на ума ти и на това, което построи.
	Аманда се спира на вратата и ме поглежда.
	— Как беше името на онази жена, която смяташ, че е била убита пред очите ти?
	— Не _смятам_, че е била убита. Наистина беше. И името й е Даниела.

	* * *

	Прекарвам останалата част от сутринта на бюрото, закусвам и преглеждам файловете, които са доказателство за научни постижения, които не помня.
	Въпреки обстоятелствата, наистина е изумително да чета бележките си, да виждам как се развиват и как стигнат до своя апогей с миниатюрния куб.
	Какво е необходимо, за да се създаде суперпозиция на диска?
	Свръхпроводящи кюбити*, свързани с резонатори, които могат да отразяват едновременни състояния като вибрации. Звучи неразбираемо скучно, но е революционно.
	[* Кюбит, или квантов бит — единица за квантова информация. — Б.пр.]
	Спечелило ми е наградата „Павия“.
	Очевидно ме е пратило тук.
	Преди десет години, по време на първия ми ден на работа във „Велосити“, съм написал интригуващо резюме с целите си до целия екип, като в основите на тези цели са били концепциите за квантовата механика и мултивселената.
	Една част от него, относно дименционалността, привлича вниманието ми.
	Написал съм…
C>
	Възприемаме нашата среда в три измерения, но в действителност не живеем в 3D свят. 3D-то е статично. Като снимка. Трябва да добавим четвърто измерение, за да можем да опишем естеството на нашето съществуване.
	4D тесерактът не добавя пространствено измерение, а темпорално.
	Добавя време, поток от 3D кубове, които представляват пространството, което се движи по стрелата на времето.
	Това най-добре може да се илюстрира, когато погледнем в нощното небе и звездите, чиято брилянтност отнема петдесет светлинни години, за да достигне до очите ни. Или петстотин. Или пет милиарда. Не просто гледаме пространството, а също така гледаме назад във времето.
	Нашата пътека през това 4D космическо време е нашият свят (реалност), която започва с раждането ни и завършва със смъртта ни. Четири координати (x, y, z и t [време]) създават точка в тесеракта.
	Смятаме, че всичко спира дотам, но това би било истина само ако всеки резултат е неизбежен, ако свободната воля е просто илюзия и нашият свят е единствен.
	Ами ако нашият свят е просто един от безброй светове, някои от които едва се различават от познатия ни, а други са коренно различни?
	Интерпретацията за паралелните светове на квантовата механика постулира, че съществуват всякакви реалности. Че всичко, което е възможно да съществува, съществува. Всичко, което може да се е случило, се е случило, само че в друга вселена.
	Ами ако това е истина?
	Ами ако живеем в петизмерно вероятностно пространство?
	Ами ако в действителност живеем в мултивселена, но мозъците ни са еволюирали дотолкова, че са ни осигурили защитна стена, която ограничава възприятията ни до една вселена? Един свят. Онзи, който избираме, във всеки един момент. Ако се замислим над това, има логика. Няма как едновременно да наблюдаваме всички възможни реалности.
	Тогава как да получим достъп до това 5D вероятностно пространство?
	И ако успеем, къде ще ни отведе то?
C$

	* * *

	Лейтън най-накрая идва за мен привечер.
	Този път се качваме по стълбите, но вместо да слезем най-долу до лазарета, отиваме на подниво две.
	— Лека промяна в плановете — съобщава той.
	— Няма ли ядрено-магнитен резонанс?
	— Все още не.
	Отвежда ме на място, на което съм бил и преди — конферентната зала, в която Аманда Лукас се опита да ме разпита в нощта, в която се събудих извън кутията.
	Светлините са притъмнени.
	— Какво става? — питам аз.
	— Седни, Джейсън.
	— Не разби…
	— Сядай.
	Издърпвам си един стол.
	Лейтън се разполага срещу мен.
	— Чувам, че си разглеждал старите си файлове — казва той.
	Кимам.
	— Припомни ли си нещо?
	— Не.
	— Много лошо. Смятах, че това може да събуди спомените ти.
	Изправя се.
	Столът му изскърцва.
	В помещението е толкова тихо, че мога да чуя жуженето на крушката над нас.
	Лейтън седи и ме гледа от другата страна на масата.
	Нещо не е както трябва.
	Ама никак.
	— Баща ми създаде „Велосити“ преди четиридесет и пет години — започва той. — Нещата стояха по различен начин по времето на моя старец. Правехме самолетни двигатели и най-важното беше да имаме големи правителствени и корпоративни договори, а не да работим над авангардни научни изследвания. Сега сме само двайсет и трима, но едно нещо не се е променило. Тази компания винаги е била семейство и силата ни е в пълното и абсолютно доверие.
	Лейтън се извръща на една страна и кима.
	Светлината се усилва.
	Малката зала от другата страна на опушеното стъкло е пълна, точно както в онази първа нощ. Има петнайсет-двайсет души.
	Този път никой не е на крака и не ме аплодира.
	Никой не се усмихва.
	Всички са ме зяпнали.
	Намръщени.
	Напрегнати.
	Усещам първите наченки на паника да се надигат в мен.
	— Защо всички са тук? — питам аз.
	— Казах ти. Ние сме семейство. Разчистваме кашите си заедно.
	— Не те разбирам…
	— Ти лъжеш, Джейсън. Не си този, за когото се представяш. Ти не си един от нас.
	— Вече обясних, че…
	— Знам, че не помниш нищо за кутията. Че последните десет години са ти черна дупка.
	— Точно така.
	— Сигурен ли си, че искаш да се придържаш към тази версия?
	Лейтън отваря лаптопа на масата и въвежда нещо.
	След това става и отива пред тъчскрийна до вратата.
	— Какво правиш? — питам аз. — Какво се случва?
	— Ще довършим започнатото в нощта, в която се завърна. Аз ще ти задавам въпроси и този път ще им отговаряш.
	Ставам от стола, отивам до вратата и се опитвам да я отворя.
	Заключена е.
	— Сядай!
	Гласът на Лейтън е силен като изстрел.
	— Искам да си вървя.
	— А аз искам да започнеш да казваш истината.
	— Вече ти я казах.
	— Не, казал си я на Даниела Варгас.
	От другата страна на стъклото се отваря една врата и в залата при останалите, воден от охранител, който го е хванал за врата, влиза някакъв мъж.
	Охранителят размазва лицето му в стъклото.
	Господи.
	Носът на Раян е размазан, а едното му око е изцяло затворено.
	Пребитото му лице оставя кръв върху стъклото.
	— Казал си истината на Раян Холдър — заявява Лейтън.
	Отивам при приятеля си и произнасям името му.
	Той се опитва да отговори, но не мога да го чуя през стъклото.
	Разгневен, поглеждам Лейтън.
	— Сядай или ще накарам някой да те върже за стола — нарежда той.
	Яростта ми от по-рано се завръща отново. Този човек е отговорен за смъртта на Даниела. А сега и това. Чудя се колко мога да го нараня, докато дойдат и ме спрат.
	Но в крайна сметка сядам.
	— Проследил си го? — питам аз.
	— Не, Раян дойде сам при мен. Беше разстроен от нещата, които си му казал в апартамента на Даниела. Точно за тях искам да ми разкажеш сега.
	Охранителят блъска Раян в един от столовете на предния ред и в този момент ми проблясва — точно Раян е създал липсващата брънка, необходима за функционирането на кутията, това „съединение“, което спомена по време на изложбата на Даниела. Ако мозъкът ни е успял да ни предпази от възприемането на собственото ни квантово състояние, то вероятно съществува наркотик, който може да извади от строя този механизъм — тази „защитна стена“, за която съм писал в резюмето с целите си.
	Раян от моя свят изследваше префронталния кортекс и ролята му в генерирането на съзнание*. Няма да е преувеличено, ако се предположи, че приятелят ми може да е създал наркотик, който променя начина ни на възприемане на реалността. Той ни възпира да се слеем с нашата среда и от колапса на вълновите ни функции.
	[* Генериране на съзнание — петият етап от живота на Земята, първите четири са оцеляване, защита, конкуренция и взаимоотношения. — Б.пр.]
	Връщам се в действителността.
	— Защо сте го наранили? — питам аз.
	— Казал си на Раян, че си професор в университета „Лейкмонт“, че имаш син и че Даниела Варгас е твоя съпруга. Казал си му, че си бил отвлечен, докато си вървял към дома си, и след това си се събудил тук. Казал си му, че това не е твоят свят. Признаваш ли, че всичко това са твои думи?
	Отново се чудя колко мога да го нараня, докато някой не ме спре. Дали ще успея да му счупя носа? Да му избия няколко зъба? Да го убия?
	Гласът ми е същинско ръмжене:
	— Уби жената, която обичам, защото е разговаряла с мен. Пребил си приятеля ми. Държиш ме тук против волята ми. И искаш да отговарям на въпросите ти? Майната ти. — Поглеждам през стъклото. — Майната ви на всички.
	— Може би ти не си Джейсън, когото познавам и обичам — отвръща Лейтън. — Може би си просто сянка на онзи мъж и носиш частичка от амбицията и интелекта му, но определено можеш да разбереш този въпрос: Ами ако кутията работи? Това означава, че сме направили най-революционното научно откритие на всички времена, с безброй приложения, които все още дори не можем да си представим, а ти се жалваш, че сме стигнали до крайности, за да го защитим?
	— Искам да се махна от тук.
	— Искаш да се махнеш. Ха. Слушай ме внимателно какво ти говоря и разбери, че си единственият човек, който успешно е работил с това нещо. Притежаваш изключително важна информация, за чието придобиване изхарчихме милиарди и дадохме десетилетие от животите си. Не ти казвам всичко това, за да те изплаша, а защото искам да помислиш логически. Мислиш ли, че има нещо, което не бихме направили, за да получим тази информация от теб?
	Лейтън оставя въпроса да увисне във въздуха.
	В настъпилата брутална тишина поглеждам залата от другата страна на стъклото.
	Поглеждам Раян.
	Поглеждам Аманда. Тя не иска да срещне погледа ми. В очите й проблясват сълзи, но челюстта й е стисната здраво, сякаш се бори с много неща, за да остане спокойна.
	— Искам да ме слушаш много внимателно — казва Лейтън. — Точно тук, точно сега, в тази конферентна зала ти давам шанс да го направим по лесния начин. Искам да се стегнеш и да ни помогнеш. А сега ме погледни.
	Поглеждам го.
	— Ти ли построи кутията?
	Не отговарям.
	— _Ти_ ли построи кутията?
	Продължавам да мълча.
	— От къде си?
	Мислите препускат в главата ми и разиграват различни сценарии — да им кажа всичко, което знам, да не им казвам нищо или да им кажа нещичко. Какво да е това нещичко обаче?
	— Това твоят свят ли е, Джейсън?
	Ситуацията ми не се е променила особено. Безопасността ми все още зависи от полезността ми. Докато искат нещо от мен, имам предимство. В момента, в който им кажа какво знам, силата ми просто ще се изпари.
	Вдигам поглед от масата и срещам този на Лейтън.
	— Нямам намерение да говоря с теб точно сега — заявявам аз.
	Той въздиша.
	Изпуква си врата.
	След което казва на някого:
	— Мисля, че приключихме тук.
	Вратата зад мен се отваря.
	Обръщам се, но преди да успея да видя кой е там, съм вдигнат от стола и съборен на пода.
	Някой сяда на гърба ми и забива колене в него.
	Държат ми главата неподвижна, докато забиват иглата във врата ми.

	* * *

	Идвам в съзнание на твърд и тънък матрак, който ми се струва отчайващо познат.
	Не знам какво са ми били, но ме тормози ужасен махмурлук — имам чувството, че в средата на черепа ми се е отворила огромна пукнатина.
	Един глас шепти в ухото ми.
	Опитвам се да се изправя до седнало положение, но дори най-лекото движение усилва туптенето в главата ми до съвсем нови нива на агония.
	— Джейсън?
	Познавам този глас.
	— Раян.
	— Здрасти.
	— Какво се случи? — питам аз.
	— Доведоха те тук.
	Насилвам се да отворя очи.
	Отново съм в килията си, върху металното легло, а приятелят ми е коленичил до мен. Отблизо изглежда още по-зле.
	— Джейсън, много съжалявам.
	— Нямаш никаква вина за това.
	— Не, онова, което каза Лейтън, е самата истина. След като си тръгнах онази нощ от апартамента на Даниела, му се обадих. Казах му, че съм те видял. Казах му къде си. — Раян затваря едното си здраво око и лицето му се намръщва, докато изрича: — Нямах представа, че ще я наранят.
	— Как се озова тук?
	— Предполагам, че не си им осигурил информацията, която са искали, затова дойдоха и ме отвлякоха по средата на нощта. С нея ли беше, когато умря?
	— Случи се точно пред мен. Един тип нахлу в апартамента й и я застреля между очите.
	— О, господи.
	Раян сяда на леглото. Двамата се облягаме на бетонната стена.
	— Мислех си, че ако им кажа онова, което сподели пред мен и Даниела, най-накрая ще ме поканят да се включа в изследването. Смятах, че ще ме възнаградят някак си. Вместо това ме пребиха. Обвиниха ме, че не им казвам всичко.
	— Съжалявам.
	— Държеше ме на тъмно. Дори не знаех какво е това място. Свърших толкова много работа за теб и Лейтън, но ти…
	— Не _аз_ съм те държал на тъмно за каквото и да било, Раян. Не съм бил аз.
	Приятелят ми ме поглежда и като че ли се опитва да осмисли мащабността на това изказване.
	— Значи, всичко, което каза в апартамента на Даниела… е било истина?
	Навеждам се над него и му прошепвам:
	— Всяка една дума. Говори тихо. Вероятно ни подслушват.
	— Как дойде тук? — пита шепнешком Раян. — В този свят?
	— Отвън има хангар, а в него метална кутия, която друга версия на мен самия е построила.
	— Какво точно прави тази кутия?
	— Доколкото ми е известно, е портал към мултивселената.
	Приятелят ми ме поглежда, сякаш съм някакъв луд.
	— Как е възможно това?
	— Искам да ме слушаш внимателно. Нощта, в която избягах от това място, отидох в една болница. Там ми направиха изследвания и откриха следи от мистериозно психоактивно съединение. Когато се видяхме на изложбата на Даниела, ти ме попита дали „съединението“ е сработило. Какво точно си разработил за мен?
	— Помоли ме да създам наркотик, който временно да промени функционирането на мозъчната химия в три полета на Бродман от префронталния кортекс. Бяха ми необходими четири години. Поне ми плати добре.
	— Как да ги промени?
	— Като ги приспи за известно време. Нямах представа какво ще е приложението на наркотика.
	— Разбираш ли концепцията зад Котката на Шрьодингер?
	— Разбира се.
	— И как наблюдението определя реалността?
	— Да.
	— Тази друга моя версия се е опитала да постави човешко същество в суперпозиция. Теоретично е невъзможно, като се има предвид, че съзнанието и силата на наблюдението ни не го позволяват. Но ако съществува механизъм в мозъка, който е отговорен за ефекта на наблюдение…
	— Искал си да го изключиш.
	— Точно така.
	— Значи, моят наркотик ни кара да спрем да взаимодействаме?
	— Така мисля.
	— Но не спира другите да взаимодействат с нас. Не спира техния ефект на наблюдение, чрез който да се определи нашата реалност.
	— Тук се намесва кутията.
	— Майка му стара. Значи, намерил си начин да превърнеш човешко същество едновременно в жива и мъртва котка? Това е… ужасяващо.
	Вратата на килията се отключва и отваря.
	Двамата вдигаме погледи. На прага застава Лейтън заедно с охранителите си — двама мъже на средна възраст с прекалено стегнати поло ризи, затъкнати в дънките им, и малко отпуснати тела.
	Приличат ми на хора, за които насилието е просто работа.
	— Раян, би ли дошъл с нас, моля те? — пита Лейтън.
	Приятелят ми се поколебава.
	— Извлечете му задника от там.
	— Идвам.
	Раян става и закуцуква към вратата.
	Охранителите застават от двете му страни, хващат го за ръцете и го отвеждат, но Лейтън не тръгва с тях. Стои и ме гледа.
	— Аз не съм такъв, Джейсън. Ненавиждам насилието. Ненавиждам те, че ме караш да бъда такова чудовище. Онова, което е на път да се случи, не е по мое желание, а по твое.
	Скачам от леглото и хуквам към него, но той затръшва вратата в лицето ми.

	* * *

	Изключват осветлението в килията ми.
	Единственото, което продължава да свети, е зелената точка на камерата, която ме наблюдава от мястото си над вратата.
	Стоя в ъгъла в мрака и си мисля как всичко тръгна надолу в онзи момент, в който чух стъпки зад себе си в моя квартал, в моя свят, преди цели пет невъзможни дни.
	След като видях онази маска на гейша и пистолета, страхът и объркването станаха единствените звезди на моя небосвод.
	В този момент не мога да намеря никаква логика.
	Нямам решение на проблемите си.
	Не разполагам с научен метод.
	Аз съм опустошен, пречупен, ужасен и просто искам всичко да приключи.
	Любовта на живота ми беше убита точно пред мен.
	Старият ми приятел вероятно е измъчван, докато стоя тук.
	Тези хора със сигурност ще ме накарат да страдам, докато не настъпи краят ми.
	Толкова много се страхувам.
	Липсва ми Чарли.
	Липсва ми Даниела.
	Липсва ми къщата ни, за която така и нямах необходимите пари да направя ремонт по мой вкус.
	Липсва ми ръждясалият ни шевролет събърбън.
	Липсва ми кабинетът ми в университета.
	Студентите ми.
	Липсва ми моят живот.
	Тук, в мрака, като жичката на крушка, истината просветва.
	Чувам гласа на похитителя си, който ми е някак си познат, да задава въпроси за живота ми.
	Работата ми.
	Съпругата ми.
	Дали я наричам „Дани“.
	Той знаеше кой е Раян Холдър.
	Господи.
	Отведе ме в онази изоставена електроцентрала.
	Упои ме.
	Зададе ми въпроси за живота ми.
	Взе ми телефона, дрехите ми.
	По дяволите.
	Всичко ми се изяснява.
	Сърцето ми тупти яростно.
	Сторил ми е това, за да може да заеме мястото ми.
	За да може да живее моя живот.
	Да вземе жената, която обичам.
	Сина ми.
	Работата ми.
	Къщата ми.
	Защото този човек съм аз.
	Другият Джейсън, този, който е построил кутията — _той ми е сторил това_.
	Зелената лампичка на камерата изгасва.
	Осъзнавам, че на подсъзнателно ниво съм разбрал това още в момента, в който видях кутията.
	Просто не съм искал да си го призная.
	А и защо да го правя?
	Едно е да си изгубен в свят, който не е твоят.
	Съвсем друго е да научиш, че си бил заменен в своя.
	Да разбереш, че по-добра твоя версия е заела мястото ти.
	Той е по-умен от мен, няма съмнение.
	Дали ще е по-добър баща за Чарли?
	По-добър съпруг за Даниела?
	По-добър любовник?
	Той ми е сторил това.
	Не.
	Всичко е много по-прецакано.
	_Аз_ сам си сторих това.
	Вратата се отключва. Инстинктивно се притискам до стената.
	Това беше.
	Идват за мен.
	Вратата се отваря бавно и разкрива само една фигура на прага.
	Тя влиза вътре и затваря след себе си.
	Не виждам нищо.
	Обаче мога да я помириша — парфюм, душгел.
	— Аманда?
	— Говори тихо — предупреждава ме шепнешком тя.
	— Къде е Раян?
	— Няма го.
	— Какво имаш предвид?
	Аманда е на ръба да се разплаче, дори да се пречупи.
	— Убиха го. Много съжалявам, Джейсън. Смятах, че просто ще го изплашат, но…
	— Раян е мъртъв?
	— Всеки момент ще дойдат и за теб.
	— Ти защо си…?
	— Защото не съм се съгласявала на подобни лайна. Не съм се съгласявала на нещата, които сториха на Даниела и Холдър и които смятат да сторят на теб. Прекрачиха граници, които не бива да бъдат прекрачвани. Нито заради науката, нито заради нищо друго.
	— Можеш ли да ме измъкнеш от тази лаборатория?
	— Не, но дори да мога, няма да ти е от голяма полза, предвид факта, че лицето ти е навсякъде по новините.
	— За какво говориш? Защо съм по новините?
	— Полицията те търси. Смятат, че ти си убил Даниела.
	— Вие сте ме натопили?
	— Много съжалявам. Виж, не мога да те измъкна от лабораторията, но мога да те отведа в хангара.
	— Знаеш ли как работи кутията? — питам аз.
	Усещам, че ме е зяпнала, макар да не виждам нищо.
	— Нямам представа. Но това е единственият ти изход.
	— От всичко, което чух, влизането в това чудо е като скачането от самолет, без да си наясно дали парашутът ти ще се отвори.
	— Щом самолетът ще пада, има ли някакво значение?
	— Ами камерата?
	— Тази тук ли? Изключих я.
	Аманда тръгва към вратата.
	Появява се вертикална линия светлина, която се разширява.
	Когато вратата на килията се отваря широко, виждам, че носи раницата на гърба си. Излиза в коридора, намества червената си пола и се обръща към мен.
	— Идваш ли?
	Използвам рамката на леглото, за да стана на крака.
	Сигурно съм стоял часове наред в мрака, защото светлината в коридора ми идва в повече. Очите ме заболяват от яркостта й.
	За момент сме напълно сами.
	Аманда тръгва към трезорните врати в далечния край. Поглежда назад и прошепва:
	— Да вървим!
	Тръгвам тихомълком след нея. От тавана се сипе флуоресцентна светлина.
	Освен ехото от стъпките ни, коридорът е много тих. Стигам до тъчскрийна, а Аманда вече е извадила картата си.
	— Няма ли дежурен в контролната зала? — питам аз. — Мислех, че постоянно има човек…
	— Тази вечер аз съм на смяна. Ще те покрия.
	— Веднага ще разберат, че си ми помогнала.
	— Докато се усетят, вече няма да съм тук.
	Разнася се компютризиран женски глас:
	— _Име, моля._
	— Аманда Лукас.
	— _Парола._
	— Две-две-три-седем.
	— _Достъпът отказан._
	— О, по дяволите.
	— Какво става? — питам аз.
	— Вероятно някой ни е видял в коридора и е ограничил достъпа ми. Лейтън ще разбере какво се случва след няколко секунди.
	— Опитай отново.
	Аманда сканира картата си.
	— _Име, моля._
	— Аманда Лукас.
	— _Парола._
	Този път заговаря бавно и отчетливо:
	— Две-две-три-седем.
	— _Достъпът отказан._
	— Проклятие.
	Вратата в другия край на коридора се отваря.
	Хората на Лейтън минават през нея. Лицето на Аманда пребледнява от страх и в устата ми се надига остър металически вкус.
	— Служителите сами ли си измислят паролите, или са им дадени? — питам аз.
	— Измисляме си ги.
	— Дай ми картата си.
	— Защо?
	— Защото вероятно никой не се е сетил да спре моя достъп.
	Грабвам картата от ръката й.
	Лейтън минава през вратата в другия край. Изкрещява името ми.
	Поглеждам към коридора. Той и мъжете му хукват към нас.
	Сканирам картата.
	— _Име, моля._
	— Джейсън Десън.
	— _Парола._
	Разбира се, този тип съм аз.
	Месецът и годината на раждането ми на обратно.
	— Три-седем-две-едно.
	— _Гласовото разпознаване потвърдено. Добре дошли, доктор Десън._
	Вратите изжужават и този звук направо ми скъсва нервите.
	Докато се отварят бавно, гледам безпомощно приближаващите ни мъже — зачервените им лица, мятащите се ръце.
	Намират се на четири-пет секунди от нас.
	В момента, в който се отваря достатъчно пространство между вратите, Аманда минава.
	Двамата се озоваваме в хангара и хукваме към кутията.
	Контролната зала е празна. Светлината се сипе от тавана. Хрумва ми, че няма нито един възможен сценарий, в който да се измъкнем от тази ситуация.
	Наближаваме кутията.
	— Просто трябва да влезем вътре! — провиква се Аманда.
	Поглеждам назад и виждам първия мъж, който минава през трезорните врати. В дясната си ръка държи пистолет или тейзър, а на лицето има петно, вероятно дължащо се на кръвта на Раян.
	Тича към мен и вдига оръжието си, но преди да успее да стреля, се скривам зад кутията.
	Аманда отваря вратата. Задейства се някаква аларма, но тя не й обръща внимание и влиза вътре.
	Следвам я по петите, прескачам прага и също се озовавам в кутията.
	Тя ме избутва от пътя си и блъска с рамо вратата.
	Чувам гласове и приближаващи стъпки.
	Аманда се мъчи, затова заставам до нея и също натискам вратата.
	Сигурно тежи цял тон.
	Най-накрая успяваме да я помръднем.
	Появяват се пръсти през пролуката, но инерцията е на наша страна.
	Вратата се затваря и някакво масивно резе си влиза на мястото.
	Настава тишина.
	И пълен мрак — тъмнината е толкова чиста, че създава усещането за въртене.
	Затътрям се до най-близката стена и слагам ръце на метала. Имам нужда да се хвана за нещо солидно, докато осмислям факта, че се намирам в кутията.
	— Могат ли да минат през вратата? — питам аз.
	— Не съм сигурна. Трябва да остане заключена за десет минути. Един вид вградена защита.
	— Защита от какво?
	— Не знам. Преследващи те хора? Опасни ситуации? Ти си я проектирал. Очевидно е полезна функция.
	Чувам някакво шумолене в мрака.
	Задейства се лампа на батерии и осветява вътрешността на кутията в синьо сияние.
	Странно, плашещо, но и изключително вълнуващо е да се намирам тук, затворен зад тези дебели и почти неразрушими стени.
	Забелязвам на светлината четирите пръста до вратата, откъснати от второто кокалче.
	Аманда се е надвесила над раницата си, а ръката й е напъхана в нея до рамото й. Като се има предвид как всичко се сгромоляса за нея, държанието й е изключително спокойно.
	Изважда малка кожена чанта.
	Пълна е със спринцовки, игли и ампули с чиста течност, която предполагам, че е съединението на Раян.
	— Смяташ да го направиш с мен ли? — питам аз.
	— Какъв избор имам? Да се върна обратно и да обясня на Лейтън как съм предала него и всичко, към което сме се стремили?
	— Нямам представа как работи кутията.
	— Е, значи, ставаме двама. В такъв случай можем да очакваме доста приятни моменти. — Аманда поглежда часовника си. — Пуснах таймер, когато вратата се заключи. Ще се отвори след осем минути и петдесет и шест секунди. Ако не бяхме притиснати от времето, просто щяхме да изпием една от тези ампули или да си направим мускулна инжекция, но сега се налага да намерим вена. Някога инжектирал ли си се сам?
	— Не.
	— Вдигни си ръкава.
	Аманда завързва гумена лента над лакътя ми, хваща ме за ръката и я обръща към светлината на лампата на батерии.
	— Виждаш ли вената до лакътя ти? Това е лакътната вена. Нея искаме да използваме.
	— Не трябва ли ти да го направиш?
	— Ще се справиш и сам.
	Аманда ми подава пакет с кърпички за дезинфекция.
	Отварям го и избърсвам голям участък от кожата си.
	След това ми дава тримилилитрова спринцовка, две игли и една ампула.
	— Едната игла — обяснява ми тя и ми посочва коя точно — се използва, за да се издърпа течността от ампулата, без да се засмуче някое стъкълце. След това смени иглите и се инжектирай. Схвана ли?
	— Така мисля. — Поставям първата игла на спринцовката, махам капачката й и чупя върха на малкото шишенце. — Цялото ли? — питам аз.
	Аманда завързва гумена лента на собствената си ръка и дезинфекцира мястото, на което ще си направи инжекцията.
	— Да.
	Внимателно издърпвам съдържанието на ампулата в спринцовката и сменям иглите.
	— Винаги почуквай спринцовката и изпръсквай по няколко капки през иглата. Не трябва да си инжектираш въздух в кръвоносната система.
	Показва ми отново часовника си: 7:39…
	7:38.
	7:37.
	Почуквам спринцовката и прокарвам няколко капки от химическото съединение на Раян през иглата.
	— Значи, просто…
	— Забучи я във вената под четиридесет и пет градусов ъгъл, като отворът в края на иглата гледа нагоре. Знам, че не е толкова лесно, но се справяш чудесно.
	Нивата ми на адреналин са толкова високи, че въобще не усещам пробождането.
	— А сега какво?
	— Увери се, че си уцелил вената.
	— Как да разбера…?
	— Издърпай леко буталото.
	Правя го.
	— Има ли кръв?
	— Да.
	— Добра работа. Уцелил си я. Сега развържи турникета и се инжектирай бавно.
	Натискам буталото.
	— Колко време е необходимо, за да подейства?
	— Почти веднага, ако трябва да…
	Дори не чувам края на изречението й. Наркотикът избухва в тялото ми.
	Свличам се по стената и губя представа за времето, докато Аманда не е отново пред мен. Говори ми нещо, което се опитвам, но не успявам да разбера.
	Поглеждам надолу и виждам как изважда спринцовката от ръката ми и притиска тампон със спирт върху мястото.
	Най-накрая разбирам какво ми казва.
	— Натискай памучето.
	Аманда протяга ръка под лампата. Вкарва иглата във вената си и развързва турникета. Поглеждам часовника й и виждам, че таймерът наближава нулата.
	След малко спътницата ми ляга на пода като наркоманка, взела дозата си. Времето продължава да тече, но вече няма никакво значение.
	Не мога да повярвам на онова, което виждам.


>	8

	Изправям се до седнало положение.
	С чиста глава съм и нащрек.
	Аманда вече не лежи на пода. Стои на няколко крачки от мен, обърнала ми е гръб.
	Провиквам се и я питам дали е добре, но тя не ми отговаря.
	С усилие ставам на крака.
	Аманда държи лампата в ръка. Приближавам се до нея и забелязвам, че светлината не осветява стената на кутията, която трябва да е точно пред нас.
	Минавам покрай спътницата си.
	Тя тръгва след мен.
	Светлината разкрива друга врата, идентична на онази, през която минахме в хангара.
	Продължавам напред.
	След три-четири метра стигаме друга врата.
	И след това още една.
	И още една.
	Лампата на батерии свети със силата на шейсетватова крушка и след двайсет — двайсет и пет метра светлината намалява до призрачни късчета, които проблясват върху студената повърхност на металните стени от едната страна и разположените на еднакво разстояние една от друга врати от другата.
	Отвъд светлината има абсолютен мрак.
	Спирам — изумен и безмълвен съм.
	Мисля за хилядите статии и книги, които съм прочел през живота си. За тестовете, които съм направил. За изнесените лекции. За запомнените теории. За изписаните на черната дъска уравнения. Мисля си за всичките прекарани в онази Чиста стая месеци в опити да създам нещо, което е бегла имитация на това място.
	Единственият допир до учебната материя за студентите по физика и космология са видените през телескопи древни галактики и учебни материали за сблъсъци на частици, които знаем, че се осъществяват, но не можем да видим.
	Винаги съществува граница, бариера между уравненията и реалността, която представляват.
	Но такава вече няма. Поне за мен.
	Не мога да повярвам, че съм тук. Наистина съм на това място. То съществува.
	За момент страха ми го няма.
	Изпълнен съм с изумление.
	— „Най-красивото преживяване е мистериозното“ — казвам аз.
	Аманда ме поглежда.
	— Айнщайн го е казал, не аз.
	— Това място истинско ли е въобще? — пита тя.
	— Какво имаш предвид под „истинско“?
	— Във физическо местоположение ли се намираме?
	— Мисля, че е проявление на съзнанието, докато се опитва визуално да обясни нещо, за което мозъците ни не са еволюирали достатъчно, за да разберат.
	— Какво точно е това?
	— Суперпозиция.
	— Искаш да кажеш, че в момента изпитваме квантово състояние?
	Поглеждам назад по коридора. След това отново напред в мрака. Дори на слабата светлина се създава рекурсивно усещане, сякаш сме между две огледала.
	— Да. Изглежда, се намираме в някакъв коридор, но мисля, че всъщност кутията се повтаря през всичките възможни реалности, които споделят една и съща точка във времето и пространството.
	— Като напречно сечение?
	— Точно. В някои обяснения на квантовата механика онова, в което се съдържа цялата информация за системата — преди да се разпадне заради наблюдението — се нарича вълнова функция. Мисля, че този коридор е начинът на нашите мозъци да визуализират съдържанието на вълновата функция, на всички възможни резултати в нашето суперпозиционно квантово състояние.
	— Накъде води той? — пита Аманда. — Ако просто продължим да вървим, къде ще стигнем накрая?
	Отговарям й и докато изричам думите, любопитството ме напуска и на негово място се намества ужасът.
	— Този коридор няма край.

	* * *

	Продължаваме да вървим, за да видим какво ще се случи и какво ще се промени. Искаме да разберем дали ние ще се променим.
	Но се натъкваме единствено на врата след врата, след врата, след врата.
	След известно време констатирам:
	— Броя вратите, откакто сме тръгнали по този коридор, и тази е четиристотин и четиридесетата. Дължината на всяка кутия е три метра и половина, което означава, че вече сме минали километър и половина.
	Аманда спира и сваля раницата от раменете си. Сяда и се обляга на стената. Намествам се до нея. Оставяме лампата между нас.
	— Какво ще стане, ако Лейтън реши да вземе наркотика и тръгне след нас? — питам аз.
	— Не би направил подобно нещо.
	— Защо?
	— Защото е ужасе`н от кутията. Всички сме. С изключение на теб, никой, който е влизал в нея, не се е завръщал. Затова Лейтън беше готов на всичко, за да те накара да му кажеш как да я управлява.
	— Какво се е случило с тестовите ви пилоти?
	— Първият човек, който влезе в кутията, се казваше Матю Снел. Тогава нямахме представа с какво си имаме работа, затова на Снел бяха дадени ясни и точни инструкции. Да влезе в кутията. Да затвори вратата. Да седне. Да се инжектира с наркотика. Без значение какво се случва, без значение на какво става свидетел, трябваше да стои на едно място, да чака ефектът на наркотика да отмине и след това да се върне в хангара. Дори да видеше всичко това, не трябваше да напуска кутията. Не трябваше да помръдва.
	— Какво се случи?
	— Мина цял час. Той закъсня. Искахме да отворим вратата, но се опасявахме да не прекъснем онова, което преживява вътре. След двайсет и четири часа най-накрая отворихме вратата.
	— И кутията е била празна.
	— Да. — Аманда изглежда изтощена на синята светлина на лампата на батерии. — Да влезеш в кутията и да вземеш наркотика, е като да минеш през еднопосочна врата. Няма връщане назад и никой не би рискувал да ни последва. Сами сме тук. Какво ще правим?
	— Като всички добри учени, ще експериментираме. Ще отворим някоя врата и ще видим какво ще стане.
	— За да сме наясно, нямаш никаква представа какво се крие зад тях, така ли?
	— Не.
	Помагам на Аманда, като вземам раницата й и я слагам на раменете си. Появяват се първите наченки на жажда и се чудя дали е взела вода.
	Тръгваме по коридора. Истината е, че нямам търпение да направя избор. Ако съществува безкрайна редица от врати, то тогава от статистическа перспектива самият избор означава всичко и нищо. Всеки избор е правилен. Всеки избор е грешен.
	Най-накрая се спирам:
	— Какво ще кажеш за тази?
	Аманда свива рамене.
	— Разбира се.
	Хващам студената метална дръжка.
	— Ампулите са в нас, нали? — питам аз. — Защото без тях…
	— Проверих раницата, когато спряхме преди малко.
	Натискам дръжката и чувам как резето се прибира. Вратата се плъзва навътре.
	— Какво виждаш? — пита шепнешком Аманда.
	— Все още нищо. Прекалено е тъмно. Подай ми това. — Вземам лампата от ръката й и забелязвам, че отново се намираме в кутия. — Виж — казвам аз. — Коридорът се разпадна.
	— Това изненадва ли те?
	— Всъщност е много логично. Средата извън кутията си взаимодейства с вътрешността й. Дестабилизира квантовото състояние.
	Обръщам се към отворената врата и протягам лампата пред мен. Единственото, което виждам, е земя.
	Напукан асфалт.
	Петна от масло.
	Пристъпвам напред и под краката ми хрущят стъкла. Помагам на Аманда да излезе и след няколко крачки светлината се сблъсква с бетонна колона.
	С ван.
	Кабриолет.
	Седан.
	Това е паркинг.
	Изкачваме лек наклон между останките от бяла боя, която разделя платната. От двете ни страни има автомобили.
	Кутията остава зад нас, погълната е от гъстия мрак.
	Минаваме покрай една табела, на която има нарисувани сочеща наляво стрелка и думите:
C>
	ИЗХОД КЪМ УЛИЦАТА
C$
	Завиваме и продължаваме по следващата рампа.
	Таванът от дясната ни страна се е срутил и е премазал предните стъкла, покривите и капаците на превозните средства. Колкото повече продължаваме напред, толкова по-зле става положението, докато не стигаме до срутени бетонни останки и изкривена ръждясала арматура, която прилича на грозни пипала.
	На половината на следващото ниво сме изправени пред непроходима стена от руини.
	— Може би просто трябва да се върнем — предлагам аз.
	— Виж…
	Аманда взема лампата и тръгва към вратата на някакво стълбище.
	Тя е открехната и спътницата ми я отваря изцяло.
	Пълен мрак.
	Изкачваме се до вратата в горната част на стълбите.
	С общи усилия успяваме да я отворим.
	Фоайето пред нас е брулено от вятъра.
	През празните метални рамки на огромните прозорци влиза слаба светлина.
	В началото си мисля, че онова на пода е сняг, но на допир не е студено.
	Коленича и загребвам шепа. Сухо е и е натрупало около трийсет сантиметра върху мраморния под. Хлъзга се между пръстите ми.
	Затътряме се покрай дълга рецепция, на която все още седи табелата с името на хотела, изписано с красиви главни букви.
	На път за навън минаваме между две огромни саксии, в които дръвчетата са се превърнали в изсъхнали скелети, а парченцата от листа са понасяни на крилата на вятъра.
	Аманда изключва лампата на батерии.
	Минаваме през останалите без стъкла въртящи се врати.
	Макар въобще да не е студено, отвън като че ли бушува буря.
	Излизаме на улицата и оглеждаме мрачните сгради и оцветеното в червено небе. То сияе, както когато облаците са ниско и всички градски светлини се отразяват във влагата им.
	Само дето тук няма светлини.
	Нито една.
	Макар да падат като сняг и да създават мека завеса, частиците, които попадат на лицето ми, не щипят.
	— Това е пепел — констатира Аманда.
	Вихрушка от пепел.
	Тук, на улицата, е дълбока до коленете, а въздухът мирише на студена камина на сутринта, преди пепелта да бъде изхвърлена.
	Това е мъртва, изгоряла миризма.
	Пепелта вали достатъчно силно, за да закрие горните етажи на небостъргачите. Не се чува никакъв звук освен вятъра между сградите и вятъра през сградите. Пепелта свисти, докато се трупа върху отдавна изоставените коли и автобуси.
	Не мога да повярвам в това, което виждам.
	Не мога да повярвам, че се намирам в свят, който не е моят.
	Отиваме в средата на улицата, а вятърът брули гърбовете ни.
	Не мога да се отърся от чувството, че този черен цвят на небостъргачите, не е правилният. Те са скелети, нищо повече от зловещи профили от пепел. Приличат на планини, а не на нещо направено от човек. Някои са се изкривили, а други направо са паднали. Високо над нас стоманата пищи на по-силните пориви на вятъра.
	Нещо зад очите ми внезапно се свива.
	Случва се за по-малко от секунда, сякаш се изключва реле.
	— Почувства ли го и ти? — пита Аманда.
	— Напрежението зад очите ли?
	— Точно него.
	— Да. Предполагам, че ефектът на наркотика отмина.
	След няколко пресечки сградите свършват. Стигаме до мантинела, монтирана върху дига. Езерото продължава километри напред под радиоактивното небе и дори не прилича на Мичиган, но за щастие, не се е превърнало в огромна сива пустиня. Пепелта се сипе върху повърхността на водата, която се поклаща като водно легло, а вълните се блъскат в дигата, оставяйки след себе си гъста черна пяна.
	Връщаме се, като вървим срещу вятъра.
	Пепелта влиза в очите и устите ни.
	Следите ни вече са закрити.
	На пресечка от хотела сме, когато в далечината се разнася звук. Прилича на продължителна гръмотевица.
	Земята под краката ни се разтриса.
	Още една сграда се срутва.

	* * *

	Кутията ни чака там, където сме я оставили — в далечния ъгъл на долното ниво на паркинга.
	Двамата с Аманда сме покрити с пепел. Преди да минем през вратата, я изтупваме от дрехите и косите си.
	Влизаме вътре и резето се заключва зад нас.
	Отново сме в обикновена кутия.
	С четири стени.
	Врата.
	Лампа на батерии.
	Раница.
	И две изумени човешки същества.

	* * *

	Аманда седи прегърнала коленете си.
	— Какво мислиш, че се е случило там? — пита тя.
	— Супервулкан. Астероид. Ядрена война. Нямам представа.
	— В бъдещето ли сме?
	— Не, кутията ни свързва единствено с алтернативни реалности в същия момент във времето и пространството. Предполагам обаче, че някои светове може да приличат на бъдещето, ако са по-напреднали в технологично отношение от нашите.
	— Ами ако всички са разрушени като този?
	— Трябва отново да вземем наркотика — казвам аз. — Не мисля, че сме в безопасност под този разпадащ се небостъргач.
	Аманда събува ниските си обувки и изтупва пепелта от тях.
	— Онова, което направи за мен в лабораторията… — започвам аз. — Спаси ми живота.
	Тя ме поглежда. Долната й устна заплашва да потрепери.
	— Постоянно сънувам кошмари за онези първи пилоти, които влязоха в кутията. Не мога да повярвам, че всичко това се случва.
	Откопчавам раницата и изваждам съдържанието й, за да видя с какво разполагаме.
	Намирам кожената чанта, в която се намират ампулите и спринцовките.
	Бележниците, прихванати с ластици.
	Кутия с химикалки.
	Нож в пластмасов калъф.
	Аптечка.
	Космическо одеяло.
	Пончо.
	Тоалетни принадлежности.
	Две пачки с пари.
	Гайгеров брояч.
	Компас.
	Две еднолитрови бутилки с вода — пълни.
	Шест пакета с храна.
	— Ти ли си опаковала всичко това? — питам аз.
	— Не, просто взех раницата от склада. Това е стандартна екипировка за онези, които влизат в кутията. Трябва да носим скафандри, но нямах време да взема.
	— Да, нямаше да са излишни. В свят като този радиационните нива могат да бъдат изключително високи или пък атмосферните условия да са драстично променени. Ако налягането е прекалено ниско например, кръвта ни и всички течности в тялото ни ще заврат.
	Не мога да отделя поглед от бутилките с вода. Не съм пил нищо от часове, от обяд. Жаждата ми е умопомрачителна.
	Отварям кожената чанта. Прилича на специално направена за ампулите — всяко малко стъклено шишенце е поставено в собствен миниатюрен ръкав.
	Започвам да ги броя.
	— Петдесет — казва Аманда. — Е, вече са четиридесет и осем. Щях да взема две раници, но…
	— Не си планирала да идваш с мен.
	— Я ми кажи колко точно сме прецакани? — пита тя. — Бъди честен.
	— Не знам, но това е нашият космически кораб. По-добре да се научим да го управляваме.
	Започвам да прибирам всичко обратно в раницата. Аманда се пресяга за инжекциите.
	Този път чупим гърлата на ампулите и изпиваме наркотика. Течността се разлива по езика ми със сладникаво и неприятно щипане.
	Остават ни четиридесет и шест ампули.
	Стартирам таймера на часовника на Аманда.
	— Колко пъти можем да приемем това съединение, без да си изпържим мозъците? — питам аз.
	— Направихме някои тестове преди време.
	— Върху някой скитник от улицата?
	Спътницата ми почти се усмихва.
	— Никой не е умирал. Научихме, че честата употреба определено изостря неврологичните функции. Добрите новини са, че ефектът му трае доста кратко, така че, ако не пием ампулите една след друга, всичко ще бъде наред. — Аманда отново обува ниските си обувки и ме поглежда. — Впечатлен ли си от себе си?
	— Какво имаш предвид?
	— Ти си построил това нещо.
	— Да, но все още не знам как. Разбирам теорията, но създаването на стабилно квантово състояние за човешко същество е…
	— Невъзможно откритие?
	Разбира се. Косъмчетата по врата ми настръхват, когато осъзнавам, че подобно невероятно нещо се е случило.
	— Шансът е едно на милиард — обяснявам аз. — Тук си имаме работа с мултивселената, с безкрая. Може би съществуват милиони светове като твоя, в които никога не съм построил кутията. Всичко необходимо е само един свят, в който съм успял.
	Трийсет минути минават и започвам да усещам как наркотикът започва да действа — наляга ме блестяща еуфория.
	Красиво спокойствие.
	Ефектът не е толкова силен, колкото в кутията във „Велосити“.
	Поглеждам Аманда.
	— Мисля, че го усещам — казвам й.
	— Аз също — отвръща тя.
	Отново сме в коридора.
	— Таймерът върви ли още?
	Аманда дърпа ръкава на пуловера си и осветява устройството в тритиево зелено.
	31:15.
	31:16.
	31:17.
	— Минали са малко повече от трийсет и една минути, откакто сме взели наркотика. Знаеш ли колко време ще действа върху мозъчната ни химия?
	— Чувала съм, че действието трае около час.
	— Нека засечем, за да сме сигурни.
	Връщам се до вратата към паркинга и я отварям.
	Сега пред мен се открива гора.
	Само дето няма и следа от зеленина.
	Нито някакъв признак на живот.
	Докъдето ми стига погледът, виждам само обгорели стволове.
	Дърветата изглеждат като омагьосани, а вретеновидните им клони приличат на черни паяци на фона на въгленовочерно небе.
	Затварям вратата.
	Тя се заключва автоматично.
	Завива ми се свят, докато кутията се отдалечава от мен и се размазва в безкрайността.
	Отключвам вратата и отново я отварям.
	Коридорът се разпада.
	Мъртвата гора все още е там.
	— Добре, вече знаем, че връзката между вратите и тези светове трае за цялото действие на наркотика. Затова никой от пилотите ви не е успял да се върне в лабораторията.
	— Искаш да кажеш, че когато наркотикът започне да действа, коридорът се рестартира?
	— Така мисля.
	— В такъв случай как ще намерим пътя към дома?

	* * *

	Аманда тръгва напред.
	Върви все по-бързо и по-бързо.
	Докато не побягва.
	Започва да тича бързо.
	В един мрак, който не се променя.
	Не свършва.
	Това са кулисите на мултивселената.
	Започвам да се потя, а жаждата ми се усилва до непоносими нива, но не се оплаквам, защото имам чувството, че спътницата ми се нуждае от това. Нуждае се да изгори малко енергия. Нуждае се да се увери, че независимо колко далече отиде, коридорът няма да свърши.
	Предполагам, че и двамата се опитваме да се убедим колко ужасна всъщност е безкрайността.

	* * *

	В крайна сметка Аманда се изморява.
	Забавя крачка.
	Не се чува нищо друго освен стъпките ни, които ечат в мрака пред нас.
	Вие ми се свят от глад и жажда. Не мога да спра да мисля за онези два литра вода в раницата, желая ги, но знам, че трябва да ги пестим.
	Движим се методично по коридора.
	Държа високо лампата, защото искам да огледам всяка стена на всяка кутия.
	Не знам какво точно търся.
	Вероятно някаква разлика в цялата тази еднаквост. Нещо, което може да ни позволи да наложим някакъв контрол върху крайната ни дестинация.
	През цялото време мислите ми се гонят в мрака…
	Какво ще стане, когато ни свърши водата?
	Когато ни свърши храната?
	Когато батериите на лампата — единствения ни източник на светлина — се изтощят?
	Как ще намеря пътя към дома?
	Чудя се колко часа са минали, откакто влязохме за първи път в кутията в хангара на „Велосити“.
	Изгубил съм всякаква представа за време.
	Силите ме напускат.
	Изтощението е толкова тежко, че сънят ми изглежда много по-привлекателен от водата.
	Хвърлям поглед на Аманда. Изражението й е хладно, но е красива на синята светлина от лампата.
	Изглежда ужасена.
	— Гладен ли си? — пита тя.
	— Много.
	— Аз умирам от жажда, но трябва да пестим водата, нали?
	— Това е най-умното, което можем да направим.
	— Чувствам се толкова дезориентирана, а и всичко се влошава с всяка изминала минута. Израснах в Северна Дакота и там постоянно имаше силни виелици. Ужасни виелици. Снегът беше толкова силен, че докато шофирах, губех всякакво чувство за ориентация. Завиваше ми се свят само докато го гледах през предното стъкло. Налагаше ми се да отбивам от пътя и да чакам да утихне. Докато седях в студената кола, имах чувството, че светът е изчезнал. Точно така се чувствам сега.
	— И аз съм изплашен, но работя над проблема.
	— Как?
	— Първо трябва да разберем точно колко време в коридора ще ни осигури наркотикът. До последната минута.
	— С какво ще ни помогне това?
	— Казваш, че разполагаме с около един час. В такъв случай крайният ни срок ще е деветдесет минути. Необходими са трийсет минути, за да подейства наркотикът, плюс шейсет минути, в които действа.
	— Аз съм по-лека от теб. При мен може да действа по-дълго.
	— Това няма значение. В момента, в който наркотикът спре да действа при един от нас, той ще стане наблюдател на квантовото състояние и коридорът ще се разпадне. За да сме сигурни, нека започнем да отваряме врати на осемдесет и петата минута.
	— И какво точно се надяваме да открием?
	— Свят, който няма да ни изяде живи.
	Аманда спира и ме поглежда.
	— Знам, че не точно ти си построил тази кутия, но трябва да имаш някаква представа как работи.
	— Виж, тук говорим за светлинни години отвъд моите спосо…
	— Това „Не, нямам никаква идея“ ли означава?
	— Какво искаш от мен, Аманда?
	— Да ми отговориш дали сме свършени?
	— Събираме информация. Работим над проблем.
	— А този проблем е, че сме свършени. Нали?
	— Изследваме.
	— Господи.
	— Какво?
	— Не искам да прекарам остатъка от живота си, като се лутам по този безкраен тунел.
	— Няма да позволя това да се случи.
	— Как?
	— Все още не знам.
	— Но работиш по въпроса?
	— Да, точно така.
	— И не сме свършени.
	Разбира се, че сме, мамка му. Буквално се носим между нищото между вселените.
	— Не сме свършени.
	— Добре. — Тя се усмихва. — В такъв случай ще отложа изперкването си.

	* * *

	Известно време вървим в мълчание.
	Металните стени са гладки и безлични, не се различават по нищо от следващите и следващите, и следващите.
	— До какви светове смяташ, че можем да отидем? — пита Аманда.
	— Точно това се опитвам да разгадая. Да предположим, че мултивселената е създадена след някакво събитие — Големия взрив. Това е началната точка, основата на ствола на най-огромното и сложно дърво, което можеш да си представиш. С началото на времето и превръщането на материята в звезди и планети във всичките им възможни пермутации това дърво започва да се разклонява и всеки клон също се разклонява, и така нататък в същия ред на мисли, докато някъде, четиринайсет милиарда години по-късно, раждането ми не създава ново разклонение. От този момент насетне всеки избор, който съм направил или не съм, и действията на другите, които са ми повлияли, са създали нови разклонения до един безкраен брой версии на Джейсън Десън, живеещи в паралелни светове — някои от тези светове са много сходни до този, който наричам свой дом, а други са коренно различни. Всичко, което може да се случи, ще се случи. Всичко. Имам предвид, че някъде по този коридор има версии на теб и мен, които така и не са стигнали до кутията, когато са се опитали да избягат. В този момент сме измъчвани или вече сме мъртви.
	— Благодаря ти за повдигането на духа.
	— Можеше да е много по-лошо. Не мисля, че имаме достъп до всяко едно разклонение на мултивселената. Имам предвид, че ако съществува свят, в който Слънцето е изгоряло точно когато прокариотите, първите форми на живот, са се появили на Земята, тези врати няма да се отворят в него.
	— Значи, можем да отидем само в светове, които…
	— Според мен само в тези, които са някак си близки на нашите. Светове, които са се отклонили по някое време в близкото минало и които са съвсем близо. Светове, в които съществуваме или сме _съществували_. До колко назад се разклоняват, нямам представа, но подозирам, че съществува някаква кондиционна селекция. Това е само работна хипотеза.
	— Въпреки това пак говорим за безкраен брой светове, нали?
	— Е, да.
	Вдигам китката й и натискам копчето на часовника, за да задействам лампичката му.
	Малкото квадратче, осветено в блестящо зелено, показва…
	84:50.
	84:51.
	— Ефектът на наркотика ще отмине през следващите пет минути — казвам аз. — Предполагам, че е време.
	Отивам до следващата врата, подавам лампата на Аманда и хващам дръжката.
	Натискам я и отварям едва.
	Виждам бетонен под.
	Отварям с още пет сантиметра.
	Пред нас се разкрива добре познат прозорец.
	Още няколко сантиметра.
	— Това е хангарът — разпознава го Аманда.
	— Какво искаш да направим?
	Тя минава покрай мен и излиза от кутията.
	Тръгвам след нея. Лампите ни осветяват. Контролната зала е празна. Хангарът е тих.
	Спираме се в края на кутията и надникваме иззад ъгъла към трезорните врати.
	— Тук не е безопасно — казвам аз.
	Думите ми се понасят в голямото помещение като шепот в катедрала.
	— А в кутията е, така ли?
	Разнася се силен метален звук. Трезорните врати се отключват и започват да се отварят.
	От другата им страна се разнасят паникьосани гласове.
	— Да вървим — нареждам аз. — Веднага!
	Някаква жена се опитва да мине през пролуката между вратите.
	— О, боже мой — изумява се Аманда.
	Трезорните врати са само на петнайсет метра от нас. Наясно съм, че трябва да се връщаме обратно в кутията, но не мога да отлепя поглед.
	Жената минава през вратите и се обръща, за да подаде ръка на мъжа зад нея.
	Това е Аманда.
	Лицето на мъжа е толкова пребито и подуто, че не бих го разпознал веднага, ако не беше облечен в абсолютно същите дрехи като моите.
	Двамата хукват към нас и аз неохотно се оттеглям към вратата на кутията.
	Бегълците успяват да изминат едва три метра, преди хората на Лейтън да ги последват.
	Разнася се изстрел, който кара Джейсън и Аманда да замръзнат на място.
	Моята Аманда тръгва към тях, но я хващам и я спирам.
	— Трябва да им помогнем — прошепва тя.
	— Не можем.
	Надничаме иззад кутията и виждаме как двойниците ни бавно се обръщат към хората на Лейтън.
	Трябва да вървим.
	Наясно съм с това.
	Един глас в главата ми крещи да тръгваме. Но не мога да откъсна поглед.
	Първата ми мисъл е, че сме се върнали назад във времето, но разбира се, това е невъзможно. Не може да се пътува във времето с кутията. Това просто е свят, в който двамата с Аманда сме избягали няколко часа по-късно.
	Или не сме успели.
	Хората на Лейтън са вдигнали оръжия и вървят бавно към Джейсън и Аманда.
	Лейтън пристъпва зад тях. Другият Джейсън казва:
	— Вината не е нейна. Заплаших я. Накарах я да го направи.
	Лейтън поглежда Аманда.
	— Вярно ли е? Той ли те _накара_? Защото те познавам повече от десет години и досега не съм виждал никой да те _накара_ да направиш нещо.
	Аманда изглежда изплашена, но също така се държи дръзко.
	Гласът й трепери, докато изрича:
	— Не можех просто да стоя и да гледам как нараняваш хора. Приключих.
	— О, така ли било. В такъв случай…
	Лейтън слага ръка на мускулестото рамо на мъжа вдясно от него.
	Изстрелът е оглушителен. Дулото избухва ослепително.
	Аманда пада, сякаш някой е изключил захранването й, а моята Аманда изпищява.
	Другият Джейсън се нахвърля на Лейтън. Вторият охранител стреля с тейзъра и той пада на пода на хангара — пищи и се гърчи.
	Писъкът на моята Аманда ни е издал.
	Лейтън поглежда право към нас и когато ни вижда, на лицето му се изписва объркване.
	— Хей! — изкрещява той.
	Тръгват след нас.
	Сграбчвам Аманда за ръката, издърпвам я в кутията и затварям вратата след нас.
	Тя се заключва, коридорът се реконструира, но наркотикът ще спре да действа всеки момент.
	Аманда трепери цялата. Искам да й кажа, че всичко е наред, но не е. Току-що видя собствената си смърт.
	— Онази жена там не си ти — обяснявам й. — Ти си тук пред мен. Жива и здрава. Онова не си ти.
	Дори на слабата светлина разбирам, че плаче. Сълзите се стичат на вадички през мръсното й лице.
	— Тя е част от мен — отговаря Аманда. — Или поне беше.
	Нежно вдигам ръката й и я обръщам, за да погледна часовника. Остават четиридесет и пет секунди до края на деветдесетте минути.
	— Трябва да тръгваме — казвам аз.
	Поемам по коридора.
	— Аманда, хайде!
	Когато ме настига, отварям една от вратите.
	Пълен мрак.
	Няма никакъв шум, никаква миризма. Само празнота.
	Затварям я.
	Опитвам се да не се паникьосвам, но трябва да отворя повече врати, за да намеря място, на което да си починем и да рестартираме.
	Отварям следващата врата.
	На три метра от мен, в тревата пред ограда от телена мрежа, ме гледа вълк с големи кехлибарени очи. Навежда глава и изръмжава.
	Тръгва към мен и аз бързо затварям вратата.
	Аманда ме хваща за ръката.
	Продължаваме да вървим.
	Трябва да отварям повече врати, но в интерес на истината съм ужасе`н. Изгубих надежда, че ще намерим безопасен свят.
	Премигвам и отново се озоваваме в единична кутия.
	Наркотикът е спрял да действа при един от нас.
	Този път Аманда отваря вратата.
	В кутията влиза сняг.
	Залива ме ледена вълна.
	Забелязвам силуетите на близките дървета и къщите в далечината през завесата от падащ сняг.
	— Какво мислиш? — питам аз.
	— Че не искам да прекарам дори още една шибана секунда в тази кутия.
	Аманда излиза навън и затъва до коленете в мекия сняг. Веднага започва да трепери.
	Усещам как ефектът на наркотика отминава и този път усещането е като пробождане с шило в очите. Болезнено е, но кратко.
	Тръгвам след Аманда и двамата се насочваме към къщите. Краката ни потъват много под първия слой сняг — под него има и други, които се пропукват под тежестта ни.
	Настигам спътницата си.
	Вървим бавно по открито поле към къщите, които като че ли чезнат.
	Аз съм сравнително добре облечен за този студ със своите дънки и суитшърт, но Аманда не може да се похвали със същото в своята червена пола, черен пуловер и ниски обувки.
	Почти през целия си живот съм живял в Средния запад и студ като този ми е непознат. Ушите и бузите ми са пред замръзване и започвам да губя чувствителност в ръцете.
	Брули ни силен вятър, а снегът се усилва толкова много, че прилича на яростно разклатен снежен глобус.
	Газим преспите, движим се колкото се може по-бързо, но те стават все по-дълбоки и е все по-трудно да се върви през тях.
	Бузите на Аманда са посинели.
	Направо се тресе от студ.
	Косата й е заснежена.
	— Трябва да се върнем — казвам през тракащи зъби.
	Вятърът е станал оглушителен.
	Аманда ме поглежда объркана, но разбира какво казвам и кима.
	Поглеждам назад, но кутията я няма.
	Страхът ми се надига отново.
	Снегът вали на една страна и къщите в далечината са изчезнали.
	Накъдето и да погледнем, картината е все една и съща.
	Аманда постоянно движи главата си нагоре-надолу, а аз стискам ръце в юмруци в опит да вкарам топла кръв в пръстите си, но това определено е загубена битка. Конецът на безименния ми пръст е покрит с лед.
	Започва да ми става трудно да мисля.
	Треса се от студ.
	Прецакани сме.
	Не е просто студено. Много под нулата е.
	Смъртоносно студено.
	Нямам представа колко сме се отдалечили от кутията.
	Има ли значение въобще, след като не знаем къде е?
	Студът ще ни убие след няколко минути.
	Трябва да продължаваме да се движим.
	Погледът на Аманда е много отнесен. Чудя се дали не е в състояние на шок.
	Голите й крака са в пряк контакт със снега.
	— Боли — казва тя.
	Навеждам се и я вземам на ръце. Затътрям се през бурята. Аманда се притиска силно в мен, а цялото й тяло се тресе.
	Намираме се във вихър от вятър, сняг и убийствен студ и всичко изглежда по абсолютно един и същ начин. Ако не гледам в краката си, ми се завива свят.
	Осъзнавам, че сме на път да умрем.
	Въпреки това продължавам напред.
	Крачка след крачка. Лицето ми гори от студа, ръцете ме болят от тежестта на Аманда, а краката ми са в ужасно състояние заради снега, който влиза в обувките ми.
	Минават няколко минути. Снегът се усилва, а студът започва да хапе по-силно.
	Аманда бълнува.
	Не мога да продължавам така.
	Не мога да продължавам да вървя.
	Не мога да продължавам да я държа.
	Скоро — съвсем скоро — трябва да спра. Ще седна в снега, прегърнал тази жена, която едва познавам, и двамата ще замръзнем заедно до смърт в този ужасен свят, който дори не е нашият.
	Мисля си за семейството си.
	Няма да ги видя повече. Опитвам се да осмисля какво точно означава това и крехкият ми контрол над страха най-накрая се пречупва…
	Пред нас има къща.
	Или по-скоро втори етаж от такава, защото първият е изцяло скрит под снега, който се пресяга към трио от прозорци на покрива.
	— Аманда.
	Очите й са затворени.
	— Аманда!
	Отваря ги. Едва.
	— Остани с мен.
	Оставям я в снега до покрива, отивам до средния прозорец и го сритвам с крак.
	Разчиствам всички остри стъкла, хващам Аманда под мишниците и я издърпвам в детска стая — така като гледам, е принадлежала на малко момиченце.
	Има плюшени играчки.
	Дървена кукленска къща.
	Принадлежности на принцеса.
	Фенерче „Барби“ на шкафчето до леглото.
	Издърпвам Аманда навътре в стаята, за да не може влизащият през прозореца сняг да я достигне. Вземам фенерчето и излизам през вратата. Озовавам се в коридор.
	— Ало? — провиквам се.
	Къщата поглъща повика ми и не отвръща по никакъв начин.
	Всички стаи на втория етаж са празни. В повечето от тях мебелите са махнати.
	Включвам фенерчето и слизам надолу по стълбището.
	Батериите са слаби. Лъчът не осветява кой знае какво.
	Преодолявам последното стъпало и минавам покрай вратата на помещение, което някога е било трапезария. Прозорците са заковани с дъски, за да поддържат стъклото в борбата му с напиращия сняг. Върху останките от масата за хранене лежи брадва — тя е била нацепена на подпалки.
	Минавам през врата, която ме отвежда в по-малко помещение.
	Слабата светлина от фенерчето осветява диван.
	Два фотьойла, чиято кожа е почти изцяло махната.
	Телевизор, поставен върху камина, пълна с пепел.
	Кутия със свещи.
	Купчина книги.
	На пода в близост до камината има оставени спални чували, одеяла и възглавници. В тях има хора.
	Мъж.
	Жена.
	Две момчета тийнейджъри.
	Младо момиче.
	Очите им са затворени.
	Не помръдват.
	Лицата им са сини и изтощени.
	Върху гърдите на жената, стисната в почернелите й пръсти, лежи снимка на семейството в оранжерията в Линкълн Парк в едни по-добри времена.
	До огнището има кутия кибрит, купчина вестници и подпалки, направени от дървена кутия за ножове.
	Втора врата, която извежда от дневната, ме води в кухнята. Хладилникът е отворен и празен, както и шкафовете. Плотовете са пълни с празни консервени кутии.
	Млечна царевица.
	Червен боб.
	Черен боб.
	Цели белени домати.
	Супи.
	Праскови.
	Все неща, които пълнят задните части на шкафовете и често срокът им на годност минава от човешка немарливост.
	Дори бурканите с подправки са облизани — горчица, майонеза, желета.
	Зад претъпкания кош с боклук забелязвам замръзнала локва кръв и скелет — малък, котешки — оглозган до кокал.
	Тези хора не са умрели от студ.
	Умрели са от глад.

	* * *

	Огнените пламъци се отразяват в стените на дневната. Лежа гол в спален чувал, който е напъхан в друг, и съм завит с одеяла.
	Аманда се размразява до мен в свои собствени два спални чувала.
	Мокрите ни дрехи съхнат на огъня. Достатъчно близо сме до него, за да се наслаждаваме на топлите му ласки.
	Бурята вилнее навън, а къщата скърца при по-силните пориви на вятъра.
	Аманда е отворила очи.
	От известно време е будна. Вече изпихме двете бутилки с вода, напълнихме ги със сняг и ги оставихме до огъня да се разтопи.
	— Какво, мислиш, се е случило с хората, които са живели тук? — пита тя.
	Истината: извлачих телата им до един кабинет, за да не може да ги види.
	Вместо това отговарям:
	— Не знам. Може би са отишли някъде на топло?
	Аманда се усмихва.
	— Лъжец. Не се справяме особено добре с космическия ни кораб.
	— Пътят към познанието е трънлив.
	Тя си поема дълбоко въздух и го изпуска.
	— Аз съм на четиридесет и една. Животът ми не е от най-вълнуващите, но поне си е мой. Имах кариера. Апартамент. Куче. Приятели. Телевизионни предавания, които харесвах. Три пъти излизах с един тип, на име Джон. Пихме вино. — Аманда ме поглежда. — Никога вече няма да видя тези неща, нали?
	Не знам как да й отговоря.
	— Поне ти имаш някаква цел — продължава тя. — Свят, в който искаш да се прибереш. Аз не мога да се върна в моя. Какво да правя?
	Изпепелява ме с поглед.
	Напрегнат поглед.
	Не мигва дори.
	Нямам отговор на въпроса й.

	* * *

	Следващия път, в който идвам в съзнание, от огъня е останала само жарава. Снегът, закрил прозорците, е пронизван от слънчевите лъчи, които се опитват да влязат вътре.
	Дори в къщата е изключително студено.
	Изваждам ръка от спалния чувал и опипвам дрехите до камината. С облекчение установявам, че са сухи. Отново прибирам ръката си и се обръщам към Аманда. Тя е вдигнала спалния чувал над лицето си. Дъхът й преминава под формата на пара през него и на повърхността на плата са се образували ледени кристали.
	Обличам си дрехите, паля нов огън и държа ръце до пламъците му, за да не ми се вкочанят пръстите.
	Оставям Аманда да спи и отивам в трапезарията, където слънцето прониква през снега и ми осигурява достатъчно светлина, за да виждам къде ходя.
	Тръгвам нагоре по мрачното стълбище.
	По коридора.
	Връщам се в момичешката стая, където снегът е покрил по-голямата част от пода.
	Минавам през прозореца и присвивам очи на болезнената светлина, която се отразява в бялата покривка и ме ослепява за пет секунди.
	Снегът е дълбок до кръста.
	Небето е перфектно синьо.
	Не се чуват птици.
	Не забелязвам някакви признаци на живот.
	Вятърът е утихнал напълно. Следите ни са изчезнали. Всичко е спокойно и тихо.
	Температурата сигурно е много под нулата, защото дори на греещото слънце никак не ми е топло.
	Над квартала лумва хоризонтът на Чикаго — кулите му са покрити със сняг и лед и блестят на слънчевата светлина.
	Бял град.
	Леден свят.
	От другата страна на улицата забелязвам откритото поле, където едва не замръзнахме до смърт вчера. Няма следа от кутията.

	* * *

	Връщам се обратно в къщата и намирам Аманда будна, седнала до камината и увила спалния чувал и одеялата около себе си.
	Отивам в кухнята и намирам прибори.
	После отварям раницата и изваждам два пакета с храна.
	Студени са, но много вкусни.
	Ядем с огромен апетит.
	— Намери ли кутията? — пита Аманда.
	— Не, мисля, че е заровена под снега.
	— Чудесно. — Поглежда ме и после отново се обръща към огъня. — Не знам дали да ти се сърдя, или да съм ти благодарна.
	— За какво говориш?
	— Докато беше горе, се наложи да използвам тоалетната. Натъкнах се на кабинета.
	— Значи си ги видяла.
	— Умрели са от глад, нали? Преди да им свършат дървата.
	— Така изглежда.
	Докато гледам пламъците, ми хрумва нещо.
	Идея.
	Започна да се заражда, докато бях навън. Гледах полето и си мислех как почти не умряхме в онази виелица.
	— Помниш ли какво ми каза за коридора? — питам аз. — Как имаш чувството, че си хваната в капана на виелица?
	Аманда спира да се храни и ме поглежда.
	— Вратите в коридора са връзки към безкраен брой паралелни светове, нали? Ами ако _ние_ сме тези, които определят тези връзки?
	— Как?
	— Може би е като сън, в който някак си избираме тези специфични светове?
	— Искаш да ми кажеш, че от безброй реалности аз целенасочено съм избрала точно _тази_ дупка?
	— Не целенасочено. Може би е отражение на чувствата, които си изпитвала в момента на отварянето на вратата.
	Аманда изяжда последната хапка храна и хвърля празния пакет в огъня.
	— Помисли за първия свят, който видяхме — казвам аз. — За разрушения Чикаго и сгромолясващите се около нас сгради. Какво беше емоционалното ни състояние, когато се озовахме пред този паркинг?
	— Страх. Ужас. Отчаяние. О, господи, Джейсън.
	— Какво?
	— Преди да отворим вратата към хангара, където другите ни версии бяха заловени, ти спомена, че това нещо може да се е случило.
	— Така ли?
	— Разправяше ми за идеята за мултивселената и че всичко, което може да се случи, ще се случи. Каза, че някъде съществуват наши версии, които така и не са стигнали до кутията. Малко по-късно отвори врата и видяхме точно този сценарий да се разиграва пред погледите ни.
	По гърба ми преминават ледени тръпки.
	— През цялото време се чудехме къде са контролите на това чудо…
	— А се оказва, че ние сме управлението — довършва Аманда.
	— Да. В такъв случай имаме възможността да отидем където си искаме. Включително у дома.

	* * *

	Рано на следващата сутрин стоим в средата на тихия квартал, потънали до кръста в сняг и треперещи от студ, макар да носим няколко ката зимни дрехи, принадлежали на споминалото се семейство, които намерихме в килера.
	В полето пред нас не е останала никаква следа от деня, в който дойдохме. Няма следа и от кутията. Всичко е покрито в гладък и безкраен сняг.
	Полето е огромно, а кутията малка.
	Шансовете ни да се натъкнем на нея на сляпо са изключително нищожни.
	Слънцето едва сега се опитва да се издигне над дърветата и студът е неописуем.
	— Какво ще правим, Джейсън? Ще налучкваме? Ще копаем?
	Поглеждам отново към полузаровената къща и за един ужасен миг се чудя колко време можем да оцелеем в нея. За колко време ще ни стигнат дървата? Храната? Колко дълго ще издържим, преди да се предадем и загинем като останалите?
	Усещам мрачното напрежение в гърдите си — страхът умело си проправя път.
	Поемам си дълбоко въздух, но той е толкова студен, че се разкашлям.
	Паникьосвам се.
	Намирането на кутията ми се струва невъзможно начинание. Прекалено е студено тук.
	Не разполагаме с достатъчно време и когато дойде следващата буря и следващата след нея, кутията ще е заровена някъде още по-надълбоко и никога няма да успеем да я намерим.
	Освен ако…
	Свалям раницата от раменете си, оставям я на снега и я разкопчавам с треперещи пръсти.
	— Какво правиш? — пита Аманда.
	— Ще изрека една молитва.
	След известно време намирам онова, което търся.
	Вземам компаса, зарязвам Аманда и раницата и тръгвам през полето.
	Тя се опитва да ме догони и ми крещи да я изчакам.
	След петнайсет метра се спирам, за да я изчакам.
	— Виж това — казвам й и докосвам компаса. — Намираме се в Южно Чикаго, нали? — Посочвам към далечния хоризонт. — Това означава, че магнитният север е натам. Този компас обаче е на друго мнение. Виждаш ли как стрелката сочи на изток към езерото?
	Лицето на Аманда грейва.
	— Разбира се. Магнитното поле на кутията отблъсква стрелката на компаса от себе си.
	Тръгваме да газим в дълбокия сняг.
	В средата на полето стрелката се мести от изток на запад.
	— Намираме се точно върху нея.
	Започвам да копая. Голите ми ръце ме заболяват от снега, но не спирам.
	След малко повече от метър стигам до ръба на кутията и продължавам да копая още по-бързо. Издърпвам си ръкавите, за да си предпазя ръцете, които вече не са просто студени, а вкочанени.
	Полузамръзналите ми пръсти най-накрая изравят горната част на отворената врата. Извиквам силно и викът ми проехтява в този замръзнал свят.

	* * *

	Десет минути по-късно отново сме в кутията и изпиваме ампули номер четиридесет и шест и четиридесет и пет.
	Аманда пуска таймера на часовника си, изключва лампата, за да пести батериите, и сядаме един до друг в мрака в очакване наркотикът да подейства.
	— Не съм смятала, че ще се зарадвам толкова много да видя отново малката ни лайняна спасителна лодка — казва тя.
	— Така ли?
	Аманда отпуска глава на рамото ми.
	— Благодаря ти, Джейсън.
	— За какво?
	— Че не ме остави да замръзна до смърт там.
	— Това означава ли, че сме квит?
	Тя се засмива.
	— Надявай се. Да не забравяме, че всичко това е по твоя вина.
	Много странно изпитание за сетивата е да стоим в пълния мрак и тежката тишина на кутията. Единственото, което чувствам, са студът от метала, който преминава през дрехите ми, и тежестта на облегнатата върху рамото ми глава на Аманда.
	— Ти си по-различен от него — заявява тя.
	— От кого?
	— Моя Джейсън.
	— Как?
	— По-нежен си. Той е доста твърд характер, най-решителното човешко същество, което познавам.
	— Ти ли му беше терапевт?
	— Понякога.
	— Щастлив ли беше?
	Усещам, че обмисля въпроса ми.
	— Какво има? — питам аз. — Да не би да заплашвам конфиденциалността на отношенията доктор — пациент?
	— Технически погледнато, двамата сте един и същ човек. Но определено това е нещо ново за мен. Не. Не бих казала, че беше щастлив. Той живееше високоинтелектуален живот, но определено не беше особено интересен. Само работеше. През последните пет години нямаше друг живот освен този в лабораторията. На практика живееше там.
	— Искам да знаеш, че твоят Джейсън е онзи, който ми причини това. Тук съм, защото преди няколко нощи, докато се прибирах, някой ме отвлече, като ме заплаши с пистолет. Отведе ме в една изоставена електроцентрала, упои ме, зададе ми един куп въпроси за живота ми и за изборите, които съм направил. Пита ме дали съм щастлив. Дали бих променил някои от решенията си. Спомените ми се завръщат сега. След това се събудих в лабораторията ви. В света ви. Мисля, че вашият Джейсън ми стори всичко това.
	— Според теб е влязъл в кутията, някак си е намерил твоя свят и теб и е заел мястото ти?
	— Смяташ ли, че е способен на такова нещо?
	— Не знам. Това е лудост.
	— Кой друг би ми сторил подобно нещо?
	Аманда не отговаря известно време.
	— Джейсън беше обсебен от изборите, които не беше направил — казва най-накрая тя. — През цялото време говореше на тази тема.
	Усещам как гневът ми се завръща обратно.
	— Една част от мен продължава да отказва да повярва на това — обяснявам аз. — Все пак ако искаше да живее на мое място, просто можеше да ме убие. Вместо това си направи труда да ме инжектира не само с ампулата, но и с кетамин, който ме изпрати в безсъзнание и замъгли спомените ми от кутията и стореното от него. След това буквално ме изпрати в неговия свят. Защо?
	— В интерес на истината, във всичко това има логика.
	— Мислиш ли?
	— Той не е чудовище. Ако ти е сторил това, някак си е искал да го оправдае. Така добрите хора оправдават поведението си. Ти известен физик ли си в твоя свят?
	— Не, преподавам в посредствен университет.
	— Богат ли си?
	— Ако говорим в професионално и финансово отношение, не мога да стъпя на малкия пръст на вашия Джейсън.
	— Ето на`. В неговите очи той ти дава шанса на живота ти. _Той_ иска да извърви пътя, по който не е вървял. Защо да не го стори? Не казвам, че е правилно. Просто така един добър човек върши нещо ужасно, без да го осъзнава. Това се нарича Човешко поведение сто и едно.
	Вероятно Аманда усеща надигащия се в мен гняв, защото продължава:
	— Джейсън, не можеш да си позволиш лукса да полудееш сега. След минута се връщаме в коридора. Ние сме управлението. Сам го каза. Нали?
	— Да.
	— Ако наистина е така и емоционалното ни състояние някак си избира тези светове, на какво място ще ни отведат яростта и ревността ти? Не бива да сдържаш подобна енергия в себе си, докато отваряш нова врата. Трябва да намериш начин да се успокоиш.
	Усещам как наркотикът започва да действа. Мускулите ми се отпускат.
	За момент гневът ми се влива в реката на спокойствието и се разтваря в нея. Бих дал всичко, за да може това чувство да продължи завинаги и да ме отнесе на другия бряг.
	Аманда включва лампата и виждам, че перпендикулярните на вратата стени са изчезнали.
	Поглеждам кожената чанта, в която се намират останалите ни ампули, и си мисля: _Ако задникът, който ми стори това, е разбрал как да управлява кутията, значи и аз мога._
	Аманда ме поглежда на синята светлина.
	— Остават ни четиридесет и четири ампули — казвам аз. — Имаме двайсет и два шанса да поправим нещата. Колко взе другият Джейсън със себе си в кутията?
	— Сто.
	По дяволите.
	Усещам първите наченки на паника, но въпреки това се усмихвам.
	— Предполагам, че сме късметлии, че съм по-умен от него, нали?
	Аманда се изсмива, става на крака и ми предлага ръката си, за да видя часовника.
	— Имаме един час — съобщава тя. — Готов ли си да го направим?
	— Абсолютно.


>	9

	Той става по-рано.
	Пие по-малко.
	Шофира по-бързо.
	Чете повече.
	Тренира.
	Държи вилицата си по различен начин.
	Засмива се много по-лесно.
	Пише по-малко съобщения.
	Взема си по-дълги душове и вместо да се къпе със сапун, вече използва гъба, за да се насапуниса.
	Бръсне се на два дни вместо на четири, при това на мивката в банята, а не под душа.
	Обува си обувките веднага след като се облече, а не пред вратата, когато излиза от къщата.
	Постоянно си чисти зъбите с конец, а преди три дни дори го видя да си скубе веждите.
	Не е обличал любимата си тениска на U2, която има от един концерт, на който ходиха преди десетилетие, от почти две седмици.
	Мие чиниите по различен начин — вместо да ги трупа на сушилника, ги нарежда върху кърпи, които е разпънал на плота.
	Пие една чаша кафе на закуска вместо две и го прави по-слабо от преди, всъщност го прави толкова слабо, че Даниела се опитва всяка сутрин да отиде първа в кухнята, за да го направи сама.
	Напоследък семейните им разговори по време на вечеря са се насочили към идеи, книги и статии, които Джейсън чете, и уроците на Чарли, вместо обикновеното споделяне на случилото се през деня.
	Чарли. Джейсън е различен и с него.
	По-снизходителен е и не толкова строг.
	Сякаш е забравил как да бъде баща на тийнейджър.
	Вече не стои до два часа през нощта, за да гледа „Нетфликс“ на айпада си.
	Вече не я нарича „Дани“.
	Желае я постоянно и всеки път е като първия им път.
	Гледа я с една настоятелност, която й напомня за наскоро влюбените и начина, по който те се гледат в очите, когато все още има прекалено много мистерии и непознати територии за откриване между тях.
	Всички тези мисли и факти се наслагват в съзнанието на Даниела, докато стои до Джейсън пред огледалото.
	Сутрин е и двамата се подготвят да започнат деня си.
	Тя мие зъбите си, а той своите и когато я улавя да го зяпа, й се ухилва и й намига.
	Даниела се чуди…
	Да не би да има рак и да не ми казва?
	Да не би да пие антидепресанти и да не ми казва?
	Да не би да е изгубил работата си и да не ми казва?
	Стомахът й се свива неприятно: да не би да има афера с някоя от студентките си и затова да се държи по този начин?
	Не. Никоя от тези вероятности не й се струва правилна.
	Проблемът е, че нищо не изглежда сбъркано.
	Дори нещата са по-добри от всякога. Той й обръща повече внимание. Не са говорили и не са се смели толкова от началото на връзката им.
	Само дето е… различен.
	Различен по хиляди дребни начини, които може да не означават нищо, а може да означават и всичко.
	Джейсън се навежда и се изплюва в мивката.
	Спира водата, отива зад нея, слага ръце на бедрата й и се притиска нежно към нея.
	Даниела гледа отражението му в огледалото.
	Мисли си: _Какви тайни криеш?_
	Иска й се да го попита.
	Да му зададе точно този въпрос.
	Не го прави, а продължава да си мие зъбите, защото цената на този отговор може да й коства това невероятно положение.
	— Мога да те гледам да правиш това цял ден — казва той.
	— Да си мия зъбите?
	Не изрича чисто думите, тъй като четката е още в устата й.
	— Аха.
	Целува задната част на врата й. Приятни тръпки побиват гърба й и слизат надолу към коленете й, за момент всичко изчезва — страхът, въпросите, съмнението.
	— Раян Холдър ще изнася лекция довечера в шест — казва Джейсън. — Искаш ли да дойдеш с мен?
	Даниела се навежда, изплюва и си изплаква устата.
	— С удоволствие, но имам урок в пет и половина.
	— Да разбирам ли, че в такъв случай мога да те заведа на вечеря, когато се прибера?
	— За мен ще е удоволствие.
	Тя се обръща и го целува.
	Той дори се целува по различен начин сега. Сякаш всяка една целувка е събитие.
	Джейсън се отдръпва.
	— Хей — казва му Даниела.
	— Да?
	Трябва да го пита.
	Трябва да му каже, че е забелязала всички тези дреболии.
	Да си излее всичко и да й олекне.
	Част от нея копнее да го направи.
	Друга част обаче не иска и да знае.
	Затова си казва, че сега не е времето, докато си играе с яката му, оправя косата му и го изпраща на работа с целувка.


>	10

#	Оставащи ампули: 44

	Аманда вдига очи от бележника си.
	— Сигурен ли си, че това е най-добрият начин? — пита тя.
	— Когато запишеш нещо, насочваш цялото си внимание в него. Почти невъзможно е да пишеш едно, а да си мислиш за друго. Самото записване на хартия кара мислите и намеренията ти да работят в синхрон.
	— Колко пъти да го напиша? — пита Аманда.
	— Да пробваме с един параграф в началото?
	Тя завършва изречението, което е започнала, затваря бележника и става на крака.
	— Продължаваш ли да мислиш за написаното? — питам аз.
	— Старая се.
	Нарамвам раницата. Аманда отива до вратата, хваща дръжката и я отваря. Коридорът е озарен от сутрешна светлина, която е толкова ослепителна, че за момент не виждам нищо навън.
	Докато очите ми се настройват, пейзажът малко по малко ми се прояснява.
	Стоим на прага на кутията на върха на някакъв хълм, който гледа към парк.
	На изток виждаме смарагдовозелени склонове, които продължават няколкостотин метра, чак до езерото Мичиган. В далечината ни посреща гледка, каквато никога не сме виждали — сградите са тънки, построени от стъкло и стомана, заради които изглеждат почти невидими, създават усещането, че са просто миражи.
	Небето е пълно с движещи се обекти, които кръстосват въздушното пространство на град, който смятам, че е Чикаго. Няколко от тях ускоряват вертикално и се насочват към синия простор, без намерение да спрат.
	Аманда ме поглежда, ухилва ми се и потупва бележника си.
	Отварям го на първата страница.
	Написала е…
C>
	Искам да отидем на добро място, на което животът е хубав. Свят, в който бих искала да живея. Не е бъдещето, но прилича на него…
C$
	— Не е зле — заявявам аз.
	— Това място истинско ли е? — пита Аманда.
	— Да. И ти ни доведе тук.
	— Да го разгледаме. Бездруго трябва да си дадем малко почивка от наркотика.
	Тя тръгва надолу по тревистия склон. Минаваме покрай детска площадка, след което стигаме до пътека, която преминава през парка.
	Утрото е студено и свежо. Дъхът ми излиза на пара.
	Тревата е покрита със слана на местата, където слънцето още не я е докоснало, а дърветата, които ограждат парка, вече се наслаждават на топлите ласки.
	Езерото е спокойно като стъкло.
	На четиристотин метра пред нас започва поредица от елегантни Y-образни постройки, които са разположени на интервали от петдесет метра в парка.
	Едва когато ги доближаваме, разбираме какво представляват.
	Използваме лифта, за да се качим до северната платформа, и изчакваме под отопляемия навес на дванайсет метра над тревата. Една дигитална интерактивна карта, на която е изписано името „Чикагски транспортни власти“, определя този маршрут като „Ред Лайн Експрес“, който води от Южно Чикаго до центъра.
	През високоговорителя над нас се разнася женски глас:
	— _Пазете се. Влакът пристига. Пазете се. Влакът пристига след пет… четири… три…_
	Оглеждам се, но не виждам нищо да ни приближава.
	— _Две…_
	Нещо се раздвижва измежду дърветата.
	— _Едно._
	Лъскав влак с три вагона спира на гарата. Вратите се отварят и компютризираният женски глас се разнася отново:
	— _Моля да се качите, когато светне зелено._
	Няколкото пътници, които слизат от влака и минават покрай нас, носят работни дрехи. Панелът над всяка от отворените врати свети червено, но след малко се променя на зелено.
	— _Вече можете да се качите. Следваща спирка гара „Център“._
	Двамата с Аманда се споглеждаме и се качваме на първия вагон. Претъпкан е с пътници.
	Това не е Ел, който познавам. Това тук е безплатно. Никой не стои прав. Всеки е закопчал колан на мястото си, сякаш се намираме в някаква ракета.
	Думата „СВОБОДНО“ свети над всяко свободно място.
	Двамата с Аманда тръгваме по пътеката и веднага сме порицани от компютризирания глас:
	— _Моля, намерете си места. Влакът не може да потегли, докато всички не са обезопасени._
	Сядаме на две седалки в предната част на вагона. Когато се отпускам на моята, веднага се появяват омекотени колани и внимателно се увиват около раменете и кръста ми.
	— _Отпуснете се на местата си, моля. Влакът потегля след три… две… едно._
	Ускоряването е плавно, но силно. То ме запраща в меката седалка за две секунди. Направо летим върху еднорелсовата линия, без да се усеща някакво триене под нас. Градът през прозореца се превръща в петно, в което не мога да различа нищо.
	Фантастичният хоризонт се приближава по-близо. Сградите са някак си нелогични. На ярката сутрешна светлина приличат на счупено огледало, чиито парчета някой е пренаредил едно върху друго. Построени са прекалено красиво и несиметрично, за да са направени от човешка ръка. Те са перфектни в своето несъвършенство и асиметрията си, подобно на планинска верига. Или на река.
	Железопътната релса се снижава.
	Започва да ми се повдига.
	Профучаваме през някакъв тунел — мракът се слива с изблиците на светлина, които служат единствено за да засилят чувството за дезориентация и скорост.
	Излизаме от мрака. Хващам се за седалката си. Коланите ме удържат, когато влакът спира.
	Компютризираният глас съобщава:
	— _Гара „Център“._
	_Това вашата спирка ли е?_ Този надпис се появява като холограма на петнайсет сантиметра от лицето ми, а под него е написано: _Да_ или _Не_.
	— Да слезем тук — предлага Аманда.
	Плъзвам пръст върху _Да_ и тя прави същото.
	Коланите ни се откопчават и се прибират в седалките. Ставаме и слизаме от вагона заедно с другите пътници на платформата на великолепна гара, в сравнение с която „Гранд Сентръл“ на Ню Йорк е просто джудже. Тя представлява величествен терминал с таван, който наподобява на орнаментирано стъкло — слънцето преминава през него и се разпръсква като брилянтни орнаменти върху мраморните стени.
	Мястото е пълно с хора.
	Във въздуха се носят протяжните, крякащи тонове на саксофон.
	Отиваме в другия край на гарата и изкачваме внушителен водопад от стъпала.
	Всички около нас си говорят сами — сигурен съм, че провеждат разговори по телефоните си, макар да не забелязвам никакви мобилни устройства.
	На върха на стълбите минаваме през една от десетина въртящи се прегради.
	Улицата е пълна с пешеходци — няма коли, няма светофари. Намираме се в основата на най-високата сграда, която някога съм виждал. Дори погледната отблизо, не изглежда истинска. Тъй като не личи къде започват и свършват етажите, прилича на парче солиден лед или кристал.
	Водени от обикновено любопитство, прекосяваме улицата, влизаме във фоайето на тази кула и следваме табелите, които ни отвеждат до наблюдателната платформа.
	Асансьорът е изумително бърз.
	Налага се постоянно да преглъщам, за да отпушвам ушите си заради постоянната промяна на налягането.
	Кабината спира след две минути.
	Компютризиран глас ни уведомява, че разполагаме с десет минути, за да се насладим на върха.
	Вратите се отварят, за да бъдем посрещнати от студен вятър. Излизаме от кабината и минаваме покрай холограма, на която пише: _Намирате се на 2,15 километра над равнището на улицата._
	Асансьорната шахта заема центъра на малката наблюдателна платформа. Върхът на кулата е на петнайсет метра над нас. Той наподобява пламък от стъкло.
	Докато вървим към края на платформата, се появява друга холограма: _Стъклената кула е най-високата сграда в Средния запад и третата най-висока в Америка._
	Направо замръзваме тук. Вятърът се носи от езерото. Въздухът ми се струва по-разреден и главата ми се замайва, но не знам дали причината е липсата на кислород, или просто ми се завива свят.
	Стигаме до антисамоубийствената преграда.
	Главата ми направо се люлее. Стомахът ми кипи.
	Всичко ми идва в повече — блестящият град, издигащите се близки кули и огромното езеро, което се вижда съвсем ясно върху цял Южен Мичиган.
	На запад и на юг, оттатък предградията, полетата проблясват на сутрешната светлина на стотици километри разстояние.
	Кулата се поклаща.
	— _Четири щата — Илинойс, Индиана, Мичиган и Уисконсин — се виждат в ясен ден._
	Докато стоя в това произведение на изкуството и въображението, се чувствам малък в най-хубавия смисъл на думата.
	Магическо е да дишаш въздуха на един свят, който може да построи нещо толкова красиво.
	Аманда е точно до мен и двамата оглеждаме прекрасната женствена извивка на сградата. Тук горе е спокойно и почти тихо.
	Единственият звук е самотният шепот на вятъра.
	Шумът от улиците долу не достига до нас.
	— Това ли видя в главата си? — питам аз.
	— Не и съзнателно, но имам чувството, че някак си е правилно. Като отчасти запомнен сън.
	Поглеждам към северните квартали, където трябва да се намира Логан Скуеър.
	Въобще не прилича на мястото, на което живея.
	На няколко крачки от нас един старец е застанал зад старата си съпруга. Изкривените му ръце са върху раменете й, докато гледа през телескоп, който е насочен към най-невероятното виенско колело, което някога съм виждал. Високо е триста метра и се издига над брега на езерото, където трябва да е „Нейви Пиър“.
	Мисля си за Даниела.
	Чудя се какво ли прави точно в този момент другият Джейсън — Джейсън 2.
	Питам се какво ли причинява на съпругата ми.
	Гневът, страхът и носталгията ме обвиват като болест.
	Въпреки цялата си величественост, този свят не е моят.
	Дори не прилича на него.

	* * *

#	Оставащи ампули: 42

	Отново вървим по тъмния коридор в това пространство между световете, а стъпките ни отекват във вечността.
	Държа лампата и се чудя какво да напиша в бележника, когато Аманда спира.
	— Какво има? — питам аз.
	— Чуй.
	Настава такава тишина, че мога да чуя силното туптене на сърцето си.
	И след него… нещо невъзможно.
	Звук.
	От някъде далече, далече в коридора.
	Аманда ме поглежда.
	— Какво, по дяволите, е това? — прошепва тя.
	Впервам поглед в мрака.
	Не виждам нищо освен мъждукащата светлина от лампата, която се отразява в повтарящите се стени.
	От време на време звукът се усилва.
	Влачене на крака.
	— Някой идва — казвам аз.
	— Как е възможно?
	Стъпките наближават периферията на светлината.
	Някаква фигура върви към нас.
	Правя крачка назад. Иска ми се да побягна, но къде мога да отида?
	Трябва да се изправя срещу непознатия.
	Мъж е.
	Гол.
	Тялото му е покрито с кал, мръсотия или…
	Кръв.
	Определено е кръв.
	Направо вони на нея.
	Сякаш се е въргалял в кървав басейн.
	Косата му е сплъстена, а лицето му е толкова изцапано, че очите му изпъкват на фона му.
	Ръцете му треперят, а пръстите му са свити здраво, сякаш отчаяно се е опитвал да издере нещо.
	Едва когато се приближава на три метра от нас, осъзнавам, че този човек съм аз.
	Правя му път и се прилепвам до най-близката стена.
	Докато ни отминава, погледът му се спира на мен.
	Не знам дали дори ме забелязва.
	Изглежда шокиран.
	Някак си празен.
	Сякаш току-що е излязъл от ада.
	От гърба и раменете му са били изтръгнати парчета плът.
	— Какво се е случило с теб? — питам аз.
	Той се спира и ме поглежда втренчено. Отваря уста и издава най-ужасния писък, който някога съм чувал — писък, който се надига като вълна от гърлото му.
	Гласът му ечи, а Аманда ме сграбчва за ръката и ме дърпа след себе си.
	Мъжът не тръгва след нас.
	Просто ни гледа, докато се отдалечаваме, и отново се затътря по коридора.
	Потъва в безкрайния мрак.

	* * *

	Трийсет минути по-късно стоя пред врата, която е идентична на останалите, и се опитвам да изтрия от съзнанието си онова, което видях в коридора.
	Изваждам бележника от раницата и го отварям с химикалка в ръка.
	Дори не се налага да се замислям.
	Направо пиша: _Искам да се прибера у дома._

	* * *

	Чудя се: _Това ли изпитва Бог?_ Огромно вълнение от факта, че думите ти буквално са създали този свят? Да, той вече е съществувал, но аз направих връзката с него. От всички възможни светове намерих този, който, поне от онова, което виждам през отворената врата, е светът, който искам.
	Излизам от кутията и под краката ми захрущява стъкло. Следобедната светлина се процежда през прозорците горе и осветява редица метални генератори от едно друго време.
	Макар да не съм виждал това място на дневна светлина, знам къде се намирам.
	Последния път, в който бях тук, имаше пълнолуние над езерото Мичиган, а аз се бях отпуснал върху един от тези древни генератори, дрогиран, придружаван от мъж с маска на гейша, който ме доведе под дулото на пистолета си в тази изоставена електроцентрала.
	В онзи миг не съм имал представа, че съм стоял срещу самия себе си.
	Не съм предполагал дори за очакващото ме пътуване. За ада, в който се озовах.
	Кутията е разположена в далечния край на помещението с генераторите, скрита е зад стълбите.
	— Е? — пита Аманда.
	— Мисля, че успях. Това е последното място, което видях, преди да се събудя в света ти.

	* * *

	Излизаме от изоставената електроцентрала.
	Слънцето пече навън.
	Снижава се.
	Късен следобед е. Единственият звук наоколо е крясъкът на чайките над езерото.
	Тръгваме на запад към кварталите на Южно Чикаго, като вървим по покрайнините като скитници.
	Далечният хоризонт ми е добре познат.
	Точно онзи, който така обичам, е.
	Слънцето продължава да се снижава. Вървим двайсет минути, преди да осъзная, че не сме видели нито една кола на пътя.
	— Малко е тихичко, нали? — питам аз.
	Аманда ме поглежда.
	Тишината не беше толкова натрапчива в индустриалната пустош до езерото.
	Тук е направо стряскаща. Няма никакви автомобили. Няма никакви хора.
	Толкова е тихо, че мога да чуя как токът преминава през жиците над нас.
	Гарата на Осемдесет и седма улица е затворена — от нея не потеглят нито влакове, нито автобуси.
	Единственият друг признак на живот е една улична черна котка с отрязана опашка, която минава наблизо с плъх в устата.
	— Може би трябва да се върнем в кутията — предлага Аманда.
	— Искам да видя дома си.
	— Нещо не е наред с това място, Джейсън. Не го ли усещаш?
	— Няма да се научим да управляваме кутията, ако не изследваме местата, на които ни праща.
	— Къде живееш?
	— В Логан Скуеър.
	— Не можем да отидем пеша до там.
	— В такъв случай ще заемем някоя кола.
	Прекосяваме Осемдесет и седма и минаваме цяла пресечка с мрачни и ниски жилищни сгради. Улиците не са чистени от седмици. Има боклук навсякъде. По тротоара са нахвърлени много чували — някои са разкъсани и изглеждат отвратително.
	На много от прозорците са заковани дъски.
	Други са покрити с найлони.
	От повечето висят дрехи.
	Някои са черни.
	Други са червени.
	От няколко къщи се носят звуците от пуснати радиа и телевизори.
	Плач на дете.
	Иначе кварталът е зловещо тих.
	На половината на шестата пресечка Аманда се провиква:
	— Намерих една кола!
	Насочвам се към една „Олдсмобил Кътлас Сиера“ от средата на 90-те.
	Бяла е. В краищата й се забелязва ръжда. На джантите й няма тасове.
	През мръсното стъкло се виждат ключовете — висят от запалването.
	Отварям шофьорската врата и се разполагам зад волана.
	— Значи наистина ще го направим? — пита Аманда.
	Запалвам двигателя, докато се качва в колата.
	Има четвърт резервоар с гориво.
	Трябва да ни стигне.
	Предното стъкло е толкова мръсно, че ми се налага да пръскам течност цели десет секунди, за да махна мръсотията и полепналите листа.

	* * *

	Магистралата е пуста.
	Никога не съм я виждал такава.
	Празна е в двете посоки, докъдето ми стига погледът.
	Ранна вечер е и слънцето се отразява в „Уилис Тауър“.
	Карам на север и с всеки изминат километър стомахът ми се стяга още повече.
	— Хайде да се върнем — предлага Аманда. — Сериозно. Очевидно нещо не е наред тук.
	— Семейството ми има нужда от мен. Мястото ми е при тях.
	— Откъде знаеш, че това е твоята версия на Чикаго?
	Тя включва радиото и започва да върти копчето, докато не се чува добре познатият сигнал за тревога.
C>
	Последващото съобщение се излъчва по молба на илинойската полиция. Задължителният двайсет и четири часов полицейски час остава в сила в Кук Каунти. Всички жители трябва да останат в домовете си до второ нареждане. Националната гвардия продължава да се грижи за безопасността на всички квартали, разнася храна и осигурява транспорт до карантинните зони на Центъра за контрол и превенция на заболяванията.
C$
	Конвой от четири военни хъмвита се появява на южните платна.
C>
	Опасността от заразяване все още е голяма. Първите симптоми са треска, силно главоболие и болки в мускулите. Ако смятате, че вие или някой в семейството ви е заразен, закачете червена дреха на прозореца с изглед към улицата. Ако някой в семейството ви е починал, закачете черна дреха на прозореца с изглед към улицата.
	Служителите на ЦКПЗ ще ви осигурят помощ при първа възможност.
	Останете на линия за допълнителна информация.
C$
	Аманда ме поглежда.
	— Защо не обръщаш колата?

	* * *

	Няма къде да паркирам пред нас, затова оставям колата в средата на улицата със запален двигател.
	— Направо си се побъркал, мамка му — мърмори Аманда.
	Запътвам се към къщата ни, на която на прозореца на спалнята са закачени червена пола и черен пуловер.
	— Това е домът ми, Аманда.
	— Просто побързай. И внимавай, моля те.
	Слизам от колата.
	Улицата е много тиха и посиняла от здрача. Пресечка по-нагоре виждам няколко бледи фигури да се влачат в средата на пътя.
	Качвам се на тротоара.
	Жиците, по които тече токът, са тихи, а светлината, която се процежда от къщите, е по-слаба, отколкото трябва да бъде.
	Свещи.
	В квартала ми няма ток.
	Изкачвам се по стъпалата до предната врата и надниквам през големия прозорец към трапезарията.
	Тъмно е.
	Почуквам.
	Минава доста време, докато една сянка не се появява от кухнята, минава бавно покрай масата за хранене и се насочва към вратата.
	Устата ми пресъхва.
	Не бива да съм тук.
	Това дори не е домът ми.
	Полилеят е различен.
	Както и картината на Ван Гог над камината.
	Чувам прибирането на три резета.
	Вратата се отваря по-малко от два сантиметра и миризмата, която излиза от вътрешността на къщата, не е онази на моя дом.
	Тук мирише на болести и смърт.
	Даниела държи свещ, която трепери в ръката й.
	Дори на слабата й светлина забелязвам, че цялото й тяло е покрито в пъпки.
	Очите й изглеждат черни.
	Пълни са с кръв.
	Останала е съвсем малка част от бялото на склерите.
	— Джейсън? — учудва се тя. Гласът й е мек и влажен. От очите й потичат сълзи. — Боже мой! Наистина ли си ти?
	Даниела отваря широко вратата и се затътря към мен. Краката й едва я удържат.
	Сърцето ми направо се свива, че изпитвам отвращение към жената, която обичам.
	Отстъпвам назад.
	Усетила ужаса ми, тя застива на място.
	— Как е възможно? — пита тя. — Ти умря.
	— За какво говориш?
	— Преди седмица те изнесоха от тук в чувал за трупове. Целият беше в кръв.
	— Къде е Чарли? — питам аз.
	Даниела поклаща глава и сълзите й потичат. Изкашля се и целият й лакът се покрива в кървава храчка.
	— Мъртъв ли е?
	— Никой не е идвал да го прибере. Все още е горе в стаята си. Разлага се там, Джейсън.
	За момент Даниела изгубва равновесие и се хваща за рамката на вратата.
	— Истински ли си? — пита тя.
	Дали съм истински?
	Ама че въпрос.
	Оставам безмълвен.
	Гърлото ми е задушено от мъка.
	Очите ми се пълнят със сълзи.
	Изключително много я съжалявам, но също така съм изплашен от нея. Инстинктът ми за самосъхранение работи на пълни обороти.
	— Някой идва! — провиква се Аманда от колата.
	Оглеждам улицата и виждам приближаващите в мрака фарове на някакъв автомобил.
	— Джейсън, мамка му, ще те зарежа тук! — крещи спътницата ми.
	— Коя е тази? — пита Даниела.
	Грохотът на приближаващия двигател е оглушителен.
	Аманда беше права. Трябваше да обърна колата в момента, в който осъзнах колко опасно може да бъде това място.
	Този свят не е моят.
	Въпреки това сърцето ми ме влече към втория етаж на тази къща, към стаята, в която лежи мъртва една от версиите на сина ми.
	Искам да отида там и да го изнеса на ръце, но това би означавало да подпиша смъртната си присъда.
	Слизам по стъпалата и отивам на улицата. Хъмвито спира на пътя, на три метра от капака на колата, която откраднахме в Саут Сайд.
	Джипът е покрит с различни емблеми — Червен кръст, Национална гвардия и ЦКПЗ.
	Аманда се подава през прозореца си.
	— Какво, по дяволите, става, Джейсън?
	Избърсвам очи.
	— Синът ми е мъртъв там вътре. Даниела умира.
	Вратата от страната на пътническото място на хъмвито се отваря и от него излиза човек в защитен костюм и маска. Насочва автомата си в мен.
	Гласът обаче принадлежи на жена:
	— Стой на място.
	Инстинктивно вдигам ръце.
	Тя насочва автомата към предното стъкло на колата ни и пристъпва към нея.
	— Изгаси двигателя — заповядва на Аманда.
	Спътницата ми изпълнява нареждането, а през това време слиза шофьорът на хъмвито.
	Соча към Даниела, която все още е на верандата и едва стои на краката си.
	— Съпругата ми е много болна. Синът ми е мъртъв горе.
	Шофьорът поглежда през маската си към къщата ни.
	— Закачили сте правилните цветове. Съвсем скоро ще дойде някой…
	— Тя се нуждае от медицинска помощ веднага.
	— Това вашата кола ли е?
	— Да.
	— Къде планирахте да отидете?
	— Просто исках да отведа съпругата си на място, на което може да й се помогне. Няма ли болници, или…
	— Почакайте тук.
	— Моля ви.
	— Почакайте — сопва се мъжът.
	Той се качва на тротоара и отива при Даниела, която се е облегнала на парапета.
	Коленичи пред нея и макар да чувам гласа му, не мога да разбера какво й казва.
	Жената с автомата пази двама ни с Аманда.
	От другата страна на улицата, от една от съседските къщи, се процежда светлина от огън, докато съседът ни наблюдава случващото се пред нас.
	Шофьорът се връща.
	— Трябва да разберете, че лагерите на ЦКПЗ са претъпкани. От две седмици е така. А и няма да има никакво значение, дори да успеете да я вкарате в някой от тях. Веднъж очите напълнят ли се с кръв, краят е много близо. Не знам за вас, но самият аз предпочитам да си отида в собственото си легло, а не на някой матрак в палатка с един куп мъртъвци. — Мъжът поглежда през рамо. — Надя, би ли дала на този господин автоинжектори? И маска.
	— Майк — възпротивява се тя.
	— Просто го направи, мамка му.
	Надя отива до багажника на хъмвито.
	— Значи тя ще умре?
	— Съжалявам.
	— Колко й остава?
	— Ще се изненадам, ако оцелее до сутринта.
	Даниела стене в мрака зад мен.
	Надя се връща, дава ми пет автоинжектора и маска за лице.
	Шофьорът обяснява:
	— Носете маската през цялото време и макар да ви е много трудно, не я докосвайте.
	— Какво е това? — питам аз.
	— Морфин. Ако й дадете всичките пет наведнъж, ще си отиде спокойно. Аз не бих чакал. Последните осем часа са грозни.
	— Никакъв шанс ли няма?
	— Не.
	— Къде има лекарство?
	— Няма да бъде направено навреме, за да спаси града.
	— Значи просто оставяте хората да умират по домовете си?
	Мъжът ме оглежда през маската си.
	Стъклото е тъмно.
	Не мога да видя очите му.
	— Ако се опитате да си тръгнете и попаднете на грешната барикада на пътя, ще ви убият. Особено след като се стъмни.
	Мъжът се обръща.
	Двамата с колежката му се качват в хъмвито, запалват двигателя и продължават напред.
	Слънцето вече е съвсем ниско на небето. На улицата започва да става тъмно.
	— Трябва да вървим — настоява Аманда.
	— Дай ми секунда.
	— Тя е заразна.
	— Наясно съм.
	— Джейсън…
	— Това там е съпругата ми.
	— Не, това там е версия на съпругата ти и ако се заразиш от нея, никога няма да видиш истинската.
	Слагам си маската и изкачвам стъпалата до верандата.
	Даниела вдига поглед към мен.
	Лицето й направо ме сломява.
	Цялата се е оповръщала с кръв и черна жлъчка.
	— Няма ли да ме вземат? — пита тя.
	Поклащам глава.
	Иска ми се да я прегърна и да я утеша.
	Искам да избягам от нея.
	— Всичко е наред — казва Даниела. — Няма нужда да се преструваш, че нещата ще се оправят. Готова съм.
	— Дадоха ми това.
	Оставям автоинжекторите на земята.
	— Какво е?
	— Начин да се сложи край.
	— Гледах как умираш в леглото ни. Гледах как синът ни умира в своето. Не искам да се връщам отново в тази къща. Представяла съм си живота по много начини, но не и по този.
	— Това не е животът ти, това е само краят му. Животът ти беше красив.
	Свещта пада от ръката й и изгасва върху бетона. От фитила й се издига дим.
	— Ако ти бия всичките пет инжектора, страданията ти ще приключат. Това ли искаш?
	Даниела кима. По бузите й текат кръв и сълзи.
	Махам лилавата капачка от един от автоинжекторите, притискам края му в бедрото й и натискам бутона в другия край.
	Тя едва помръдва, когато спринцовката изстрелва доза морфин в тялото й.
	Вземам останалите четири и ги бия в бърза последователност.
	Ефектът е почти мигновен.
	Даниела се отпуска на металния парапет и черните й очи се оцъклят от лекарството.
	— По-добре ли си? — питам аз.
	Тя почти се усмихва, след което казва, фъфлейки:
	— Знам, че просто халюцинирам, но ти си моят ангел. Ти се върна за мен. Много се страхувах да умра сама в къщата.
	Здрачът става все по-гъст.
	Първите звезди се появяват в странно черното небе над Чикаго.
	— Така ми се… вие свят — казва Даниела.
	Мисля си за всички вечери, през които сме седели на тази веранда. Пили сме. Смели сме се. Шегували сме се със съседите, които са минавали покрай нас.
	В този момент осъзнавам колко безопасен и перфектен е моят свят. Вече разбирам — приемал съм цялото онова удобство за даденост. Било е много хубаво и са съществували безброй начини, по които всичко е можело да отиде по дяволите.
	— Ще ми се да можеше да ме докоснеш — казва Даниела. Гласът й е дрезгав и крехък, едва доловим шепот. Очите й се затварят.
	Всяко вдишване и издишване се удължават със секунда-две. Докато не спира да диша напълно.
	Не искам да я оставям тук, но съм наясно, че не бива да я докосвам.
	Изправям се и отивам в къщата. Тя е тъмна и тиха. Присъствието на смъртта тук е повече от осезаемо.
	Минавам през осветените от свещи трапезария и кухня и покрай кабинета. Паркетът скърца под краката ми — това е единственият звук в къщата.
	Спирам се в началото на стълбището и поглеждам нагоре към мрака на втория етаж, където синът ми се разлага в леглото си.
	Нещо ме привлича към него като неустоимата гравитация на черна дупка.
	Противопоставям му се.
	Вземам одеялото, постлано върху дивана, отнасям го навън и завивам с него Даниела.
	Затварям вратата на къщата ми и се махам от този ужас.
	Качвам се в колата и запалвам двигателя.
	Поглеждам Аманда.
	— Благодаря ти, че не ме изостави.
	— Трябваше да го направя.
	Потеглям.
	В някои части на града има електричество. Други са потънали в мрак.
	Очите ми постоянно се пълнят със сълзи. Едва виждам пътя.
	— Джейсън, това не е твоят свят — обяснява Аманда. — Това не беше твоята съпруга. Все още имаш шанс да се прибереш у дома и да намериш семейството си.
	Наясно съм, че е права, но емоционално се чувствам разкъсан.
	Заложено ми е да обичам и защитавам тази жена.
	Минаваме през Бъктаун.
	В далечината цял един квартал е потънал във високи до небето пламъци.

	* * *

	Магистралата е тъмна и празна.
	Аманда се пресяга и маха маската от лицето ми.
	Миризмата на смърт, останала от дома ми, все още ме измъчва.
	Не мога да я прогоня.
	В мислите ми е само мъртвата Даниела, лежаща под одеялото на верандата.
	Намираме се в западната част на центъра. Поглеждам през моя прозорец.
	Светлината от звездите осветява кулите.
	Те са черни и безжизнени.
	— Джейсън?
	— Какво?
	— Следва ни някаква кола.
	Поглеждам в огледалото за обратно виждане.
	Фаровете са изгасени и прилича на призрак, който е яхнал задната ни броня.
	Пускат светлините си и колата ни е осветена от синьо и червено.
	Един глас избумтява през мегафон:
	— _Отбийте в аварийната лента._
	Паникьосвам се.
	Не разполагаме с нищо, с което да се защитаваме. Не можем да избягаме с този боклук, който карам. Отпускам крака си от газта и виждам как стрелката на спидометъра се връща обратно.
	— Спираш ли? — учудва се Аманда.
	— Да.
	— Защо?
	Натискам леко спирачката и когато скоростта ни става достатъчно ниска, отбивам в аварийната лента и спирам.
	— Джейсън. — Аманда ме сграбчва за ръката. — Какво правиш?
	В страничното огледало виждам черния джип, който спира зад нас.
	— _Изключете двигателя и хвърлете ключовете през прозореца._
	— Джейсън!
	— Просто ми се довери.
	— _Последно предупреждение. Изключете двигателя и хвърлете ключовете през прозореца. Всеки опит да избягате ще бъде посрещнат със смъртоносна сила._
	На километър-два от нас се появяват други фарове.
	Дърпам ръчната и гася фаровете. Свалям прозореца си с няколко сантиметра, прокарвам ръка през пролуката и се преструвам, че изхвърлям ключовете.
	Вратата на шофьора на джипа се отваря и мъж с противогаз слиза от него с вдигнато оръжие.
	Включвам колата отново на скорост, пускам фаровете и настъпвам педала на газта до долу.
	Разнасят се изстрели над рева на двигателя.
	Един куршум улучва предното стъкло и образува дупка в него.
	Появява се още една.
	Трети се забива в касетофона.
	Поглеждам назад и виждам, че джипът е на няколкостотин метра зад нас.
	Скоростомерът показва деветдесет километра в час и се покачва.
	— Колко далече сме от нашия изход? — пита Аманда.
	— На два-три километра.
	— Следват ни няколко автомобила.
	— Виждам ги.
	— Джейсън, ако ни заловят…
	— Знам.
	Карам с около сто и петдесет километра в час — двигателят с мъка поддържа тази скорост, а оборотите са в червената зона.
	Минаваме покрай знак, който ни показва, че отбивката ни е на четиристотин метра вдясно от нас.
	С тази скорост стигаме до нея за няколко секунди.
	Поемам по изхода със сто и двайсет километра в час и настъпвам здраво спирачката.
	Двамата с Аманда не сме си сложили колани.
	Инерцията я запраща в жабката, а мен във волана.
	В края на рампата правя брутален ляв завой през един знак „Стоп“ — гумите пищят и оставят черни следи върху асфалта. Аманда е запратена във вратата си, а аз едва не се премествам на нейното място.
	Докато карам по надлеза, успявам да преброя пет чифта фарове на магистралата. Най-близкият джип е поел по рампата, а две хъмвита го следват по петите.
	Прелитаме през празните улици на Южно Чикаго.
	Аманда се навежда напред и се заглежда през предното стъкло.
	— Какво има? — питам аз.
	Гледа небето.
	— Там горе има някакви светлини.
	— Хеликоптер?
	— Явно.
	Прелитаме през празните улици и през затворената гара. Излизаме от гетото и продължаваме покрай изоставени складове и железопътни депа.
	Намираме се в забравена от бога част на града.
	— Приближават ни — казва Аманда.
	Един куршум се врязва в багажника на колата. Последван е от още три — имам чувството, че някой блъска с чук по метала.
	— Стрелят ни с картечница — констатира спътницата ми.
	— Лягай на пода.
	Воят на сирени се приближава към нас.
	Този античен автомобил не може да се сравнява с онова, което ще ни връхлети.
	Още два куршума улучват задния и предния прозорец. Един се врязва в средата на седалката на Аманда. Въпреки напуканото стъкло виждам езерото пред нас.
	— Дръж се, почти стигнахме — казвам аз.
	Правя остър десен завой по „Пуласки Драйв“. Три куршума се забиват в задната врата от страната на пътника. Изключвам фаровете.
	През първите няколко секунди имам чувството, че се движим в пълен мрак.
	Очите ми бързо започват да привикват.
	Вече различавам асфалта пред нас и черните силуети на сградите наоколо.
	Няма никаква светлина.
	Махам крака си от газта, но не натискам спирачката.
	Поглеждам назад и виждам два джипа да правят агресивни завои по „Пуласки“.
	Пред нас се издигат добре познатите ми два комина, които се опитват да прободат осеяното със звезди небе.
	Карам с трийсет километра в час и макар джиповете да ни настигат бързо, не мисля, че дългите им светлини са ни достигнали все още.
	Забелязвам оградата.
	Скоростта ни продължава да пада.
	Завивам и блъскам с предната броня заключената порта. Вратите се отварят.
	Бавно влизаме в паркинга и докато избягвам падналите улични лампи, поглеждам назад към пътя.
	Сирените стават все по-шумни.
	Три джипа прелитат покрай портата, следвани от две хъмвита с монтирани на покривите картечници.
	Изключвам двигателя.
	В настъпилата тишина чувам ясно отдалечаващите се сирени.
	Аманда слиза от колата, а аз вземам раницата ни от задната седалка.
	Затваряме вратите и звукът се отразява в тухлената сграда пред нас.
	Тръгваме към рухналата постройка и към табелата, на която пише КАГО ПАУЪР.
	Над главите ни прелита хеликоптерът и прожекторът му осветява паркинга.
	Приближава ни ревящ двигател.
	Един от черните джипове се появява на „Пуласки“.
	Фаровете му ни заслепяват.
	Докато бягаме към сградата, през мегафона се разнася мъжки глас, който ни заповядва да спрем.
	Влизам през една дупка в тухлената фасада и помагам на Аманда да стори същото.
	Вътре е пълен мрак.
	Отварям раницата и бързо изваждам лампата на батерии от нея.
	Светлината разкрива разрушения офис. Мястото ме връща към нощта с Джейсън 2, когато гол и под заплахата на дулото на пистолета му ме вкара в друга версия на тази стара сграда.
	Излизаме от първото помещение. Лампата се опитва да разкъсва мрака.
	Вървим по някакъв коридор.
	Все по-бързо и по-бързо.
	Стъпките ни туптят по изгнилия под.
	Потта се стича по челото ми и влиза в очите.
	Сърцето ми бие толкова силно, че гърдите ми се разклащат.
	Опитвам се да си поема въздух.
	Следват ни гласове.
	Поглеждам назад. Мракът е прорязван от лазери и зелени петна, които предполагам, че са очила за нощно виждане.
	Чувам шума на радиостанции, шептящи гласове и летящия хеликоптер отвън.
	Някой стреля в коридора и двамата с Аманда лягаме на пода, докато изстрелите не секват.
	Ставаме на крака и още по-бързо тръгваме напред.
	Завиваме по друг коридор, за който съм убеден, че е правилният, макар да не мога да бъда сигурен в нищо в този мрак.
	Най-накрая излизаме на метална платформа на върха на открито стълбище, което води долу до генераторите.
	Слизаме.
	Преследвачите ни са толкова близо, че мога да различа три различни гласа, които се носят по последния коридор.
	Двама мъже и една жена.
	Преодолявам и последното стъпало, а Аманда е точно зад мен. Първият от преследвачите ни вече е на стълбището горе.
	Две червени точки прекосяват пътя ми.
	Измествам се встрани и продължавам да бягам право в мрака пред нас, където трябва да е кутията.
	Над нас летят куршуми, а две фигури вече са слезли по стълбите и хукват след нас.
	Кутията е на петнайсет метра, вратата й е отворена, а металната повърхност нежно изкривява светлината на лампата ни.
	Изстрел.
	Усещам как нещо прелетява покрай дясното ми ухо като стършел.
	Един куршум уцелва вратата и от сблъсъка излизат искри.
	Ухото ми гори.
	Един мъж зад нас изкрещява:
	— Няма къде да отидете!
	Аманда влиза първа в кутията.
	Аз също преминавам прага на вратата, обръщам се и заравям рамо в нея.
	Войниците са на пет-шест метра от нас, толкова са близо, че ги чувам как дишат тежко през противогазите си.
	Откриват огън и полетелите куршуми и проблясъците, които създават, са последното, което виждам и чувам от този кошмарен свят.

	* * *

	Бием си наркотика и тръгваме по коридора.
	След известно време Аманда иска да спрем, но не мога да го направя.
	Трябва да продължа напред.
	Вървя цял час.
	През целия цикъл на наркотика.
	Ухото ми кърви върху дрехите ми.
	Коридорът се разпада отново до единична кутия.
	Свалям раницата.
	Студено ми е.
	Целият съм в пот.
	Аманда стои в средата на кутията, полата й е мръсна и скъсана, а пуловерът й е станал на парцали по време на бягството ни от електроцентралата.
	Тя оставя лампата на пода и нещо в мен се отприщва.
	Силата, напрежението, гневът, страхът.
	Всичко потича изведнъж в поток от сълзи и неконтролируеми хлипания.
	Аманда изключва лампата.
	Сривам се върху студената стена и тя ме издърпва в скута си.
	Прокарва пръсти през косата ми.

	* * *

#	Оставащи ампули: 40

	Идвам в съзнание, а около мен е пълен мрак. Лежа на една страна на пода в кутията, а гърбът ми е опрян в стената. Аманда е притисната в мен, телата ни са едно в друго, а главата й е отпусната в свивката на ръката ми.
	Гладен и жаден съм.
	Чудя се колко ли време съм спал.
	Поне ухото ми е спряло да кърви.
	Невъзможно е да отрека, че сме напълно безпомощни да направим каквото и да било.
	Освен нас двамата, тази кутия е единствената константа, с която разполагаме.
	Много малка лодка в средата на един огромен океан.
	Тя е нашето убежище.
	Нашият затвор.
	Нашият дом.

	* * *

	Внимателно се отделям от Аманда.
	Свалям си суитшърта, сгъвам го като възглавница и го слагам под главата й.
	Тя се размърдва, но не се събужда.
	Опипвам наоколо, за да намеря вратата. Знам, че не трябва да рискувам да я отварям, но трябва да знам какво ни чака там навън, а и ме наляга клаустрофобия.
	Натискам дръжката и бавно отварям.
	Залива ме миризмата на вечнозелени дървета.
	Слънчевите лъчи преминават през гъста гора от борове.
	Наблизо една сърна е застинала и се взира с влажните си черни очи в кутията.
	Излизам навън и животното безшумно изчезва между дърветата.
	Гората е плашещо тиха.
	От покритата с иглички земя се надига мъгла.
	Отдалечавам се малко от кутията и сядам направо върху пръстта. Слънчевите лъчи са топли и приятни върху лицето ми.
	След малко ме залива лек полъх, който идва от върховете на дърветата.
	Усещам миризмата на пушек.
	Огън?
	Камина?
	Чудя се кой ли живее тук.
	В какъв свят сме попаднали.
	Чувам стъпки.
	Поглеждам назад и виждам приближаващата се към мен Аманда. Чувствам се виновен — едва не я убих в последния свят. Тя не е тук само заради мен. Тук е, защото ме спаси. Защото постъпи смело и рискува.
	Сяда до мен и поглежда към слънцето.
	— Как спа? — пита ме.
	— Неспокойно. Вратът ме боли. Ти?
	— Мен всичко ме боли.
	Аманда се навежда над мен и оглежда ухото ми.
	— Зле ли е? — питам аз.
	— Не, куршумът просто е отнесъл част от него. Ще почистя раната.
	Подава ми бутилката с вода, която напълнихме във футуристичното Чикаго, и отпивам голяма глътка от нея, която ми се иска никога да не свършва.
	— Добре ли си? — пита Аманда.
	— Не мога да спра да мисля за нея. Как лежеше мъртва на верандата ни. А Чарли горе в стаята си. Толкова сме изгубени.
	— Знам, че ти е трудно — отвръща тя, — но въпросът, който трябва да си зададеш, който двамата трябва да си зададем, е защо ни заведе в онзи свят?
	— Написах само „Искам да се прибера у дома“.
	— Точно така. Точно това написа, но донесе още нещо със себе си, когато мина през вратата.
	— Какво имаш предвид?
	— Не е ли очевидно?
	— Явно не.
	— Донесе най-големия ти страх.
	— Подобен сценарий не е ли често срещан в страховете на другите хора?
	— Може би, но пасва перфектно за теб. Изненадана съм, че не се сети сам.
	— Как така пасва перфектно за мен?
	— Не просто се страхуваш, че ще изгубиш семейството си, а се страхуваш, че ще ги изгубиш от някаква болест. По същия начин, по който си загубил майка си, когато си бил на осем години.
	Поглеждам Аманда.
	— Откъде знаеш това?
	— Ти как мислиш?
	Разбира се. Била е терапевт на Джейсън 2.
	— Да гледа как майка му умира, е било изключително важно събитие в живота му, което е предопределило много неща — обяснява Аманда. — Изиграло е критична роля в това да не се ожени, да няма деца и да се отдаде изцяло на работата си.
	Наистина има логика в думите й. Имаше моменти в началото, когато обмислях да избягам от Даниела. Не че не я обичах до полуда, просто се страхувах да не я изгубя. Изпитвах същия страх през цялото време, когато забременя с Чарли.
	— Защо ми е да търся подобен свят?
	— Защо хората се женят за версии на властните си майки? Или за избягалите си бащи? За да получат възможност да оправят неправдите. Да поправят като възрастни нещата, които са ги наранили като деца. Може би няма голяма логика на пръв поглед, но когато човек се замисли, на подсъзнателно ниво разбира, че е точно така. Мисля, че този свят ни научи на много неща за кутията.
	Подавам й водата.
	— Четиридесет — съобщавам й.
	— Какво?
	— Остават ни четиридесет ампули. Половината са твои. Това ни дава двайсет възможности да поправим нещата. Какво искаш да направим?
	— Не съм сигурна. Знам само, че няма да се върна в моя свят.
	— Искаш ли да останем заедно, или това е „Сбогом“?
	— Нямам представа какво мислиш ти, но продължавам да смятам, че все още се нуждаем един от друг. Вярвам, че мога да ти помогна да се прибереш у дома.

	* * *

	Облягам се на ствола на един бор и слагам бележника на коленете си. В главата ми се гонят безброй мисли.
	Колко е странно да създаваш светове само чрез думи, намерения и желание.
	Какъв странен парадокс — имам пълен контрол, но само доколкото мога да контролирам себе си.
	Емоциите си.
	Вътрешната си буря от чувства.
	Тайните подбуди, които ме карат да продължавам напред.
	Ако съществуват безброй светове, как да открия точно моя?
	Взирам се в страницата и започвам да записвам всяка малка подробност от моето Чикаго, която ми идва на ума. Обрисувам живота си с думи.
	Смехът на децата, които отиват на училище, и гласовете им, които са като течащ между скали поток — ромолящи и силни.
	Графитите върху избелелите тухли на онази сграда на три пресечки от къщата ми, които са толкова красиви, че никой не ги е заличил.
	Опитвам се да си спомня дребните подробности в дома ми.
	Четвъртото стъпало на стълбището, което винаги скърца.
	Банята на първия етаж, чиято чешма постоянно тече.
	Миризмата на кафе, която се носи от кухнята рано сутрин.
	Всички дребни и на пръв поглед незначителни подробности, на които се държи светът ми.


>	11

#	Оставащи ампули: 32

	Съществува теория в естетиката, която се нарича „Зловещата долина“. Тя се състои във факта, че когато нещо изглежда почти като човешко същество — манекен или хуманоиден робот — създава отвращение в наблюдателя, защото прилича много на човек, и същевременно създава усещането за нещо познато и чуждо.
	Психологическият ефект е същият, докато вървя по улиците на Чикаго, който е почти моят град. Той е поредният апокалиптичен кошмар. Занемарените сгради и изоставените постройки нямат нищо общо с града, който познавам до болка. Имената на улиците са различни. Кафенето, от което всяка сутрин си купувам кафе със соя, сега е бутиков магазин за вино. А къщата ми на Елинор стрийт 44 е обитавана от непознати.

	* * *

	Това е четвъртата версия на Чикаго, която посещаваме, откакто напуснахме онзи град на болести и смърт. Всяка от тях е като тази — _почти_ моята е.
	Нощта бавно се спуска и тъй като сме приели четири дози от наркотика една след друга, решаваме да не се връщаме в кутията.
	Отсядаме в същия хотел в Логан Скуеър, в който си наех стая, докато бях в света на Аманда.
	Неоновият знак е червен, а не зелен, но името е същото — хотел „Роял“. Мястото отново е странно и старомодно, но по хиляди различни начини.
	Стаята ни разполага с две двойни легла и също като последната, която наех тук, е с изглед към улицата.
	Оставям найлоновите торби с тоалетните ни принадлежности и евтините дрехи, които си купихме от оказион, на скрина до телевизора.
	В друга ситуация бих се оплакал, че стаята мирише на провалил се в опитите си да прикрие миризмата на мухъл препарат, но не и сега.
	Имам чувството, че тази вечер сме отседнали на най-луксозното място в света.
	Свалям си суитшърта и тениската.
	— Толкова съм мръсен, че дори нямам мнение за това място.
	Хвърлям дрехите си в коша за боклук.
	Аманда се засмива.
	— Не искаш да се състезаваш на „Кой е по-противен“ с мен.
	— Изненадах се, че ни дадоха стая.
	— Това може да ти подскаже достатъчно за качеството на хотела, в който се намираме.
	Отивам до прозореца и дърпам завесата.
	Ранна вечер е.
	Вали.
	Знакът на хотела осветява стаята ни в неоново червено. Не знам коя дата сме.
	— Банята е изцяло твоя — заявявам аз.
	Аманда изважда нещата си от найлоновата торба. След малко пуска душа и нежният му шепот се разнася наоколо.
	— О, господи, трябва да си вземеш душ, Джейсън! — провиква се тя. — Нямаш си представа колко е хубаво!
	Прекалено съм мръсен, за да легна на леглото, затова сядам на килима до радиатора и оставям топлината му да ме залее, докато гледам потъмняващото небе навън.

	* * *

	Възползвам се от съвета на Аманда и си вземам душ.
	Стените са запотени и по тях се стича вода.
	Топлината прави чудеса с гърба ми, който ме боли заради спането в кутията.
	Докато се бръсна, ме заливат въпроси за идентичността ми.
	В университета „Лейкмонт“ няма професор по физика на име Джейсън Десън, или в някое от другите местни учебни заведения. Не мога да спра да се чудя дали не живея някъде другаде.
	В някой друг град.
	В друга страна.
	Вероятно под друго име, с друга жена и различна работа.
	Ако наистина е така и прекарвам дните си под повредени коли в автосервиз или съм строителен работник вместо преподавател по физика, все още ли съм същият човек?
	На фундаментално ниво?
	Ако премахнем всички тези подробности от личността и начина на живот на един човек, какви са основните компоненти, които го изграждат като такъв?
	След час излизам от банята. Чист съм за първи път от дни. Облечен съм в дънки, карирана риза и стар чифт обувки „Тимбърленд“. С половин размер са ми по-големи, но съм компенсирал разликата с помощта на вълнени чорапи.
	Аманда ме оглежда преценяващо.
	— Ставаш — казва ми тя.
	— И ти не си за изхвърляне.
	Нейният тоалет се състои от черни дънки, ботуши, бяла риза и черно кожено яке, което все още вони на цигарите на предишния собственик.
	Аманда лежи на леглото и гледа някакво телевизионно шоу, което не разпознавам.
	Поглежда ме сериозно.
	— Знаеш ли за какво си мисля?
	— За какво?
	— Бутилка вино. Огромно количество храна. Всеки десерт от менюто. Не съм била толкова слаба от университета.
	— Мултивселенска диета.
	Аманда се засмива и смехът й е музика за ушите ми.

	* * *

	Разхождаме се двайсет минути под дъжда, защото искам да разбера дали някой от любимите ми ресторанти все още съществува в този свят.
	Съществува. Чувството е като да се натъкнеш на приятел в друг град.
	Мястото е уютно и хипстърско и е приятен рефрен към този стар чикагски квартал.
	Чакането за маса е дълго, затова се навъртаме край бара, докато не се освобождават две места до напръскан от дъжда прозорец.
	Поръчваме си коктейли.
	После вино.
	Хиляди малки чинии, които продължават да идват.
	Алкохолът ни замайва приятно главите и разговорът ни се придържа предимно към настоящия момент.
	Обсъждаме храната.
	Колко е приятно да си на сухо и топло.
	Никой от нас дори не споменава кутията.
	Аманда ми казва, че приличам на дървар.
	А аз й връщам жеста, като й обяснявам, че е същинска рокерка.
	И двамата се смеем прекалено силно, но имаме нужда точно от това.
	Преди да посети тоалетната, ме пита:
	— Няма да мърдаш от тук, нали?
	— Не.
	Въпреки уверението ми, постоянно се обръща назад. Докато не се скрива зад бара.
	Останал сам, усещам колко непоносим е този обикновен момент. Оглеждам ресторанта и лицата на посетителите и сервитьорите. Двайсетина шумни разговора се смесват в безсмислено боботене.
	Какво ли щеше да стане, ако хората знаеха това, което знам аз?

	* * *

	Докато вървим към хотела, навън е станало по-студено и по-влажно.
	По пътя виждам светещия знак на любимия ми местен бар „Вилидж Тап“.
	— Искаш ли да пийнем по нещо? — питам аз.
	Достатъчно късно е и заведението не е претъпкано. Сядаме на бара. Барманът е застанал зад тъчскрийна на касовия си апарат и вероятно издава касова бележка на някого.
	Най-накрая ни вижда и идва при нас. Първо поглежда Аманда, а после и мен.
	Това е Мат. Сервирал ми е хиляди питиета в живота ми, сервира на мен и Раян Холдър през последната вечер в моя свят.
	Сега обаче не дава признаци да ме е познал. На лицето му е изписано любезно и незаинтересовано изражение.
	— Какво да ви донеса, приятели?
	Аманда си поръчва вино.
	Аз — бира.
	Докато налива, се навеждам над спътницата си и й прошепвам:
	— Познавам бармана. Той обаче не ме разпознава.
	— Какво имаш предвид? Как така го познаваш?
	— Това е любимият ми бар.
	— Не, не е. А и той не те познава. Какво очакваш?
	— Просто ми е странно. Това място изглежда точно както трябва.
	Мат ни носи питиетата.
	— Искате ли да ви отворя сметка?
	Нямам кредитна карта, нито документ за самоличност. Разполагам единствено с пачка с пари във вътрешния джоб на якето ми, точно до останалите ни ампули.
	— Ще платя в брой. — Бъркам за парите. — Аз съм Джейсън, между другото.
	— Мат.
	— Харесва ми мястото. Твое ли е?
	— Да.
	Изглежда, хич не му пука какво мисля за бара и това ме кара да се чувствам неприятно. Аманда усеща това. Когато Мат ни оставя насаме, тя вдига чашата си с вино и я удря в бирата ми.
	— За хубавата храна, топлото легло и факта, че все още сме живи.

	* * *

	Връщаме се в хотелската стая, гасим лампата и се събличаме на тъмно. Наясно съм, че съм изгубил всякаква обективност относно стаята ни, защото леглото е прекрасно.
	— Заключи ли вратата? — пита Аманда от своето легло.
	— Да.
	Затварям очи. Дъждът трака приятно по перваза на прозореца. От време на време някоя кола минава по мократа улица отвън.
	— Вечерта беше чудесна — казва Аманда.
	— Така е. Кутията не ми липсва, но ми е странно да съм далече от нея.
	— Не знам за теб, но започвам да приемам стария си свят като някакъв призрак. Знаеш как е, когато една мечта се отдалечава все повече и повече от теб, нали? Губи своята привлекателност, настоятелност и логика. Емоционалната ти връзка с нея избледнява.
	— Смяташ ли, че някога ще го забравиш напълно? — питам аз. — Твоя свят?
	— Не знам. Но си мисля, че ще дойде момент, в който вече няма да ми се струва истински. Защото не е. Единственото истинско нещо в момента е този град, в който се намираме. Тази стая. Това легло. Ти и аз.

	* * *

	В средата на нощта усещам, че Аманда е до мен.
	Това въобще не е нещо ново. Спали сме много пъти един до друг в кутията. Телата ни са били притиснати едно в друго в мрака.
	Единствената разлика сега е, че не носим никакви дрехи освен бельото си и допирът на кожата й е изключително мек и приятен.
	През завесите се промъква неонова светлина.
	Тя взема ръката ми и я слага върху тялото си.
	Обръща се към мен и ме поглежда.
	— Ти си по-добър човек от него.
	— От кого?
	— От Джейсън, когото познавам.
	— Надявам се да съм. Господи.
	Усмихвам се, за да допълня шегата. Аманда ме гледа с големите си очи. Напоследък се гледаме доста, но сега има нещо различно в погледа й.
	В него има връзка, която става все по-силна с всеки изминал ден.
	Ако се приближа дори със сантиметър по-близо до нея, ще го направим.
	Няма никакво съмнение.
	Ако я целуна и спим заедно, може би ще изпитам вина и ще съжаля, или ще осъзная, че тя също може да ме направи щастлив.
	Някоя моя версия определено я е целунала в този момент.
	Някоя моя версия знае отговора.
	Но това няма да съм аз.
	— Ако искаш да се върна на леглото си, просто кажи.
	— Не искам да го правиш, но трябва — отвръщам аз.

	* * *

#	Оставащи ампули: 24

	Вчера видях себе си в кампуса на „Лейкмонт“ в един свят, в който Даниела е умряла — според некролога, който намерих в интернет — на трийсет и три години от мозъчен тумор.
	Днес е прекрасен следобед в друга версия на Чикаго, в която Джейсън Десън е умрял преди две години в автомобилна катастрофа.
	Влизам в художествена галерия в Бъктаун и се опитвам да не поглеждам жената зад бюрото, чието лице е заровено в някаква книга. Вместо това се насочвам към покритите с маслени картини стени, чиято основна тема е езерото Мичиган.
	През всеки сезон.
	Във всеки цвят.
	По всяко време на деня.
	— Кажете ми, ако мога да ви помогна с нещо — провиква се жената, без да вдига поглед от книгата си.
	— Вие ли сте художничката?
	Тя оставя книгата и става от бюрото.
	Идва при мен.
	Не съм бил толкова близо до версия на Даниела от онази нощ, в която й помогнах да умре. Зашеметяваща е — прилепнали дънки и черна тениска, опръскана с акрилна боя.
	— Да, аз съм. Даниела Варгас.
	Очевидно не ме познава, нито ме е виждала някога. Предполагам, че не сме се срещали в този свят.
	— Джейсън Десън.
	Двамата се ръкуваме. Това е нейната ръка — груба, силна и способна — ръката на художник. По ноктите й има боя. Все още си спомням какво е да ги усещам по гърба си.
	— Невероятни са — казвам аз.
	— Благодаря ви.
	— Харесва ми фокусирането върху темата.
	— Започнах да рисувам езерото преди три години. Трудно е да се изобразява през всеки един сезон. — Посочва ми картината, пред която стоим. — Тази беше един от първите ми опити. Джунуей Бийч през август. През ясните дни в края на лятото водата приема един луминесцентен зеленикавосин, почти тропически цвят. — Даниела се премества пред друга картина. — След това идва ден като този през октомври, с всичките му облаци, които карат водата да изглежда сива. Много ми харесва, защото езерото и небето се сливат в едно цяло.
	— Имате ли любим сезон? — питам аз.
	— Зимата.
	— Наистина?
	— Най-разнообразен е и изгревите са невероятни. Когато езерото замръзна миналата година, нарисувах едни от най-добрите си картини.
	— Как работите? En plein air* или…
	[* Рисуване навън. — Б.пр.]
	— Предимно от снимки. Понякога през лятото разпъвам триножника си на брега, но обичам студиото си толкова много, че рядко рисувам другаде.
	Разговорът зацикля.
	Даниела поглежда към бюрото си.
	Вероятно желае да се върне в компанията на книгата си.
	Сигурно вече ме е преценила благодарение на избелелите ми дънки и ризата ми втора употреба и е осъзнала, че няма да купя нищо.
	— Това вашата галерия ли е? — питам, макар вече да знам отговора.
	Просто искам да слушам гласа й.
	Искам този момент да продължи колкото се може по-дълго.
	— Всъщност е съвместна, но тъй като този месец са изложени мои произведения, аз съм отговорна да пазя крепостта.
	Даниела се усмихва.
	Любезно.
	Обръща се.
	— Ако мога да направя нещо за…
	— Просто си мислех колко сте талантлива.
	— О, много мило от ваша страна. Благодаря ви.
	— Съпругата ми също е художничка.
	— Местна ли е?
	— Да.
	— Как се казва?
	— Ами, хм, вероятно няма да сте чували за нея, а и вече не сме заедно, така че…
	— Съжалявам.
	Докосвам конеца, който, въпреки всичко преживяно, все още е завързан за безименния ми пръст.
	— Не че не сме заедно, просто…
	Не довършвам изречението си, защото искам тя да ме помоли да го сторя. Да покаже някакъв интерес, да спре да гледа на мен като на непознат, защото не сме такива.
	_Създадохме семейство._
	_Имаме син._
	_Целувал съм всеки сантиметър от тялото ти._
	_Плакал съм и съм се смял с теб._
	Как е възможно нещо толкова силно в един от световете да не се пренесе и в другия?
	Поглеждам очите на Даниела, но не намирам любов в тях. Просто ме гледа с леко неудобство. Иска да си вървя.
	— Какво ще кажете да пием по кафе? — питам аз.
	Тя се усмихва.
	Вече се чувства много неудобно.
	— Имам предвид, след като приключите, когато и да е това.
	Ако каже „да“, Аманда ще ме убие. Вече закъснявам за срещата ни в хотела. Трябва да се върнем в кутията този следобед.
	Но Даниела няма намерение да каже „да“.
	Прехапва устната си, както прави винаги когато е нервна. Без съмнение, се опитва да измисли някакво оправдание, което да е различно от неприятното и егоунищожително „не“. Усещам, че всеки момент ще ме отреже.
	— Знаете ли какво? Забравете. Съжалявам. Поставих ви в неудобно положение.
	Мамка му.
	Иде ми да пукна.
	Едно е да те отреже някаква непозната.
	Съвсем друго е да го стори майката на детето ти.
	— Просто ще си вървя.
	Тръгвам към вратата.
	Даниела не се опитва да ме спре.

	* * *

#	Оставащи ампули: 16

	Във всяка версия на Чикаго, в която попадаме през последната седмица, дърветата са все по-скелетоподобни, а листата им са опадали по земята и са се превърнали в мокър килим. Сядам на една пейка от другата страна на улицата пред къщата ми. Облечен съм добре, за да се предпазя от сутрешния студ, в едно палто втора употреба, което си купих вчера за дванайсет долара с валута от друг свят. Мирише на нафталин.
	Оставих Аманда в хотела да пише в бележника си.
	Излъгах я, като й казах, че отивам на разходка, за да си прочистя главата и да си купя кафе.
	Виждам се как излизам през предната врата, слизам бързо по стълбите и се насочвам към Ел, където ще хвана влака за Еванстън и „Лейкмонт“. Нося слушалки — вероятно слушам някой подкаст — някоя научна лекция или епизод от радиопрограмата „Американският живот“.
	Според „Трибюн“ днес е 30 октомври, почти месец е минал, откакто бях отвлечен от собствения си свят.
	Имам чувството, че пътувам с кутията от години.
	Не помня в колко версии на Чикаго съм бил досега.
	Всички започват да се преливат в съзнанието ми.
	Тази е най-близката до моята реалност, но не е тя. Чарли посещава частно училище, а Даниела работи като графичен дизайнер.
	Докато седя тук, осъзнавам, че винаги съм гледал на раждането на Чарли и решението ми да създам семейство с Даниела като на събитието, което е определило траекторията на животите ни далече от успешните кариери, към които се бяхме насочили.
	Но това е доста опростено представяне на фактите.
	Да, Джейсън 2 беше изоставил Даниела и Чарли и беше постигнал небивал успех. Само че съществуват милиони мои версии, които бяха сторили същото, но не бяха създали кутията.
	Имаше светове, в които бях зарязал Даниела и въпреки това не бяхме постигнали нищо в живота.
	Или пък други, в които бяхме постигнали среден успех, но не бяхме станали световноизвестни.
	Също така съществуваха светове, в които бях останал и Чарли се беше родил, но нещата не се бяха стекли по най-добрия начин.
	Светове, в които връзката ни не беше протекла особено добре.
	В които бях зарязал семейството си.
	Или Даниела го беше сторила.
	Или пък имахме много проблеми, но продължавахме, без да се обичаме и да ни пука един за друг, заради благополучието на сина ни.
	Ако аз представлявах връхната точка в семейния успех от всички версии на Джейсън Десън, то Джейсън 2 представляваше професионалният и креативният апогей. Двамата бяхме противоположните полюси на един и същ човек. Предполагам, че не е било съвпадение, че е намерил точно мен, предвид безбройните възможности.
	Макар той да беше постигнал пълен професионален успех, семейният живот му беше коренно непознат, както неговият живот на мен.
	Всичко това доказваше, че самоличността ми не е двойствена.
	Беше многоаспектна.
	Осъзнавам, че най-накрая мога да се отърва от съжалението, че не съм поел по този път, защото той не е инверсия на онова, което съм постигнал. Той е една безкрайно разклоняваща се система, която представлява всички пермутации на живота ми между противоположностите на Джейсън 2 и мен.
	Бъркам в джоба си и изваждам мобилен телефон с предплатена услуга, който закупих за 50 долара — пари, които можеха да нахранят двама ни с Аманда още един ден или да ни осигурят евтин мотел за още една нощ.
	Разгъвам сгънатия лист от телефонния указател и набирам номера.
	Има нещо много самотно в това място, което прилича на дома ми.
	От пейката, на която съм седнал, виждам стаята на втория етаж, която предполагам, че служи за домашен кабинет на Даниела. Щорите са отворени, а тя е седнала с гръб към мен и гледа огромен монитор.
	Вдига слушалка без кабел и поглежда дисплея.
	Не разпознава номера.
	Моля те отговори.
	Оставя телефона.
	Чувам собствения си глас да казва:
	— Свързахте се със семейство Десън. Не можем да приемем обаждането ви, но ако…
	Затварям преди сигнала.
	Обаждам се отново.
	Този път Даниела вдига и отговаря преди второто позвъняване.
	— Ало?
	За момент не казвам нищо.
	Защото гласът ми е изчезнал.
	— Ало?
	— Здрасти.
	— Джейсън?
	— Да.
	— Какъв е този номер, от който ми се обаждаш?
	Подозирах, че ще ме попита точно това.
	— На телефона ми му падна батерията — отговарям аз, — затова заех апарата на една жена от влака.
	— Всичко наред ли е?
	— Как си тази сутрин? — питам аз.
	— Добре. Току-що те изпратих, глупчо.
	— Знам.
	Даниела започва да се върти на стола си пред бюрото.
	— Значи, толкова много ти се е искало да говориш с мен, че си заел телефона на някаква непозната?
	— В интерес на истината направих точно така.
	— Сладък си.
	Просто си седя и поглъщам гласа й.
	— Даниела?
	— Да?
	— Наистина ми липсваш.
	— Какво има, Джейсън?
	— Нищо.
	— Звучиш странно. Кажи ми какво става.
	— Докато си вървях към Ел, просто ми дойде на ума.
	— Какво?
	— Приемам моментите с теб за даденост. Излизам през вратата, за да отида на работа, и вече съм започнал да мисля за деня си, за лекцията, която ми предстои… както и да е, просто… когато се качих на влака, осъзнах колко много те обичам. Колко много означаваш за мен. Защото човек никога не знае.
	— Какво?
	— Кога всичко това може да му бъде отнето. Както и да е, опитах се да ти се обадя, но батерията на телефона ми падна.
	За един дълъг момент от другата страна на линията се чува само тишина.
	— Даниела?
	— Тук съм. Изпитвам същото към теб. Знаеш го, нали?
	Затварям очи и се противопоставям на емоцията.
	Мисля си как мога просто да прекося улицата и да отида при нея.
	_Толкова съм изгубен, любима._
	Даниела става от стола и отива до прозореца. Облечена е в дълъг пуловер в цвят на сметана, който пада върху йога панталона й. Косата й е вдигната, а в ръката си държи чаша, която според мен е пълна с чай от местния магазин.
	Държи се за корема, който е закръглен.
	Чарли ще става батко.
	Усмихвам се през сълзите и се чудя какво ли е мнението му за това.
	Моят Чарли няма брат или сестра.
	— Джейсън, сигурен ли си, че всичко е наред?
	— Да.
	— Добре, виж, имам краен срок за работата си за този клиент, затова…
	— Трябва да вървиш.
	— Така е.
	Не искам да го прави. Искам да слушам гласа й.
	— Джейсън?
	— Да?
	— Много те обичам.
	— И аз много те обичам. Просто си нямаш представа колко.
	— Ще се видим довечера.
	Не, ще видиш една много щастлива моя версия, която няма представа какъв голям късметлия е.
	Даниела затваря.
	Връща се на бюрото си.
	Прибирам телефона обратно в джоба си и потрепервам. Мислите ми се гонят лудешки към мрачни фантазии.
	Представям си как влакът, с който ходя на работа, дерайлира.
	Тялото ми е премазано жестоко.
	Или никога не е намерено.
	Представям си как заемам мястото му.
	Този свят не е моят, но много прилича на него.

	* * *

	Вечер е, а аз още седя на пейката на Елинор стрийт срещу къщата, която не е моята, и гледам как съседите се прибират от работа и училище.
	Истинско чудо е да има при кого да се прибираш всеки ден.
	Да бъдеш обичан.
	Да бъдеш очакван.
	Смятах, че съм оценявал всеки момент, но докато седя тук в студа, осъзнавам, че съм приемал всичко за даденост. Защо ли? Защото, докато всичко не отиде по дяволите, нямах представа какво точно имам и колко перфектно е било то.
	Небето потъмнява.
	Къщите в квартала просветват.
	Джейсън се прибира у дома.
	Не ми е добре.
	Не съм ял цял ден.
	Не съм пил вода от сутринта.
	Сигурно Аманда вече се е поболяла от тревога по мен, вероятно се чуди къде съм, но не мога да си тръгна. Животът ми, или поне някакво негово подобие, се развива точно от другата страна на улицата.

	* * *

	Полунощ отдавна минава, когато отключвам вратата на хотелската ни стая.
	Лампата е включена, а телевизорът гърми.
	Аманда става от леглото. Облечена е в тениска и долнището на пижамата си.
	Затварям внимателно вратата зад мен.
	— Съжалявам — казвам.
	— Ти си задник.
	— Имах лош ден.
	— _Ти_ си имал лош ден.
	— Аманда…
	Тя ми се нахвърля, започва да ме удря с юмруци и ме блъска във вратата.
	— Помислих си, че си ме оставил. После се притесних, че нещо ти се е случило. Нямаше как да се свържа с теб. Обаждах се във всички болници и им давах описанието ти.
	— Не бих те оставил.
	— Откъде да знам? Изплаши ме!
	— Съжалявам, Аманда.
	— Къде беше?
	Приклещила ме е до вратата.
	— Просто цял ден стоях на пейката срещу къщата ми.
	— Цял ден? Защо?
	— Не знам.
	— Това не е твоят дом, Джейсън. Това не е твоето семейство.
	— Наясно съм.
	— Наистина ли?
	— Също така проследих Даниела и Джейсън до ресторанта, в който отидоха да вечерят.
	— Какво имаш предвид?
	— Просто стоях пред него и ги наблюдавах.
	Изпитвам срам, докато изричам това.
	Минавам покрай Аманда и сядам на края на леглото си.
	Тя идва и застава пред мен.
	— След това отидоха на кино — продължавам да обяснявам. — Последвах ги вътре. Седнах зад тях.
	— О, Джейсън.
	— Направих още нещо глупаво.
	— Какво?
	— Използвах част от парите ни, за да купя телефон.
	— Защо си го направил?
	— За да се обадя на Даниела и да се престоря на нейния Джейсън.
	Очаквам Аманда да избухне отново, но вместо това тя се приближава още по-близо до мен, прегръща ме през врата и целува горната част на главата ми.
	— Стани — нарежда ми тя.
	— Защо.
	— Просто го направи.
	Ставам.
	Разкопчава якето ми и ми помага да го съблека. След това ме бута да седна отново на леглото и коленичи.
	Отвързва ботите ми.
	Сваля ги от краката ми и ги захвърля в ъгъла.
	— За първи път си мисля, че разбирам Джейсън от твоя свят. Минават ми някои доста шантави мисли.
	— Мозъците ни не са създадени, за да се справят с това. Да видиш толкова много различни версии на съпругата си… дори не мога да си го представя.
	— Вероятно ме е следил със седмици. На работа. На вечери с Даниела. Вероятно е седял на същата тази пейка и ни е наблюдавал. Представял си е, че ме няма. Знаеш ли почти какво направих тази вечер?
	— Какво?
	Аманда изглежда притеснена от онова, което ще чуе.
	— Вероятно държат резервния ключ на същото място, на което и ние. Тръгнах си от киното по-рано. Смятах да намеря ключа и да вляза в къщата. Исках да се скрия в килера, откъдето да ги наблюдавам. Да ги гледам как спят. Извратено е, знам. Наясно съм също така, че твоят Джейсън сигурно е бил в къщата ми много пъти преди нощта, в която се е престрашил да открадне живота ми.
	— Но не си го направил.
	— Не.
	— Защото си свестен човек.
	— Не се чувствам много свестен точно сега.
	Лягам на леглото и се втренчвам в тавана на тази хотелска стая, която във всичките си незначителни пермутации се е превърнала в наш втори дом след кутията.
	Аманда пропълзява на леглото до мен.
	— Това не работи, Джейсън.
	— Какво имаш предвид?
	— Просто се въртим в кръг.
	— Не съм съгласен. Виж откъде започнахме. Помниш ли онзи първи свят със сградите, които рухваха около нас?
	— Загубих бройката на всички версии на Чикаго, които сме посетили.
	— Приближаваме се до моята…
	— _Не_ се приближаваме, Джейсън. Светът, който търсиш, е само едно зрънце пясък на безкраен плаж.
	— Това не е вярно.
	— Видя да убиват съпругата ти. Видя я да умира от ужасна смърт. В един от световете не те разпозна. Във втори беше омъжена за различен човек. В няколко беше омъжена за най-различни твои версии. Колко още от това можеш да изтърпиш, преди да получиш нервен срив? Не си далеч, с оглед на психическото ти състояние.
	— Не става въпрос за това какво мога или не мога да изтърпя. Трябва да намеря моята Даниела.
	— Наистина ли? Това ли прави, докато седеше на пейката цял ден? Търсеше съпругата си? Погледни ме. Остават ни шестнайсет ампули. Шансовете ни намаляват.
	Главата ме заболява.
	Завива ми се свят.
	— Джейсън. — Усещам ръцете на Аманда върху лицето си. — Знаеш ли какво е определението за лудост?
	— Какво?
	— Да правиш едно и също нещо отново и отново и да очакваш различен резултат.
	— Следващия път…
	— Какво? Следващия път ще намерим дома ти ли? Как? Ще напишеш нещо ново в бележника си ли? Ще има ли някаква разлика? — Тя слага ръце върху гърдите ми. — Сърцето ти е полудяло. Трябва да се успокоиш.
	Аманда се завърта и гаси нощната лампа на шкафчето между леглата.
	Ляга до мен, но няма нищо сексуално в допира й.
	Главата ми е по-добре, след като оставаме на тъмно.
	Единствената светлина в стаята идва от синия неонов знак над прозореца. Късно е и навън не минават много коли.
	Сънят пристига и милостиво ме кани в обятията си.
	Затварям очи и си мисля за петте бележника, оставени на нощното шкафче. Почти всяка страница е изписана с все по-маниакалния ми почерк. Продължавам да мисля, че ако впиша всяка подробност и съм достатъчно ясен в описването й, най-накрая ще успея да се прибера у дома.
	Но все не се получава.
	Аманда е права.
	Търся зрънце пясък на безкраен плаж.


>	12

	Аманда не е до мен на сутринта. Лежа на една страна, гледам как слънчевата светлина минава през щорите и слушам шума от трафика навън. Часовникът е зад мен на нощното шкафче. Не мога да видя колко е часът, но имам чувството, че е късно. Поспали сме доста.
	Изправям се до седнало положение, отвивам се и поглеждам към леглото на съквартирантката си.
	Празно е.
	— Аманда?
	Бързо ставам и отивам в банята, за да проверя дали е там, но виждам нещо на скрина и се спирам.
	Пари.
	И няколко монети.
	Осем ампули.
	Както и лист хартия, откъснат от един от бележниците, на който се мъдри почеркът на Аманда.
C>
	Джейсън, след снощи ми стана ясно, че си взел решение да вървим по път, по който не мога да те следвам. Цяла вечер мислих. Като твоя приятелка и като твой терапевт искам да ти помогна. Искам да те излекувам. Но не мога. Също така не мога да продължавам да те гледам как пропадаш. Особено ако аз съм отчасти отговорна за падението ти. До каква степен колективните ни съзнания определят връзката ни с тези светове? Не че не искам да се върнеш при съпругата си. Не искам нищо повече от това. Но сме заедно вече седмици наред. Трудно е да не се привържа към теб, особено при положение че ти си всичко, което имам.
	Вчера прочетох бележниците ти, когато се чудех дали не си ме изоставил, и, скъпи, пропускаш най-важното. Записваш всички тези неща за твоето Чикаго, но не това чувстваш.
	Оставих ти раницата, половината ампули и половината пари (невероятната сума от 161 долара и няколко монети). Нямам представа къде ще отида. Любопитна и изплашена съм, но също така съм развълнувана. Част от мен наистина иска да остана, но ти сам трябва да избереш следващата врата, която искаш да отвориш. Както и аз.
	Джейсън, пожелавам ти всичко най-добро. Пази се.
@	Аманда.
C$

	* * *

#	Оставащи ампули: 7

	Останал сам, изпитвам ужас от коридора.
	Никога не съм се чувствал толкова самотен.

	* * *

	В този свят няма Даниела.
	Чикаго не е същото без нея.
	Нищо в него не ми харесва.
	Дори цветът на небето ми изглежда неправилен.
	Добре познатите сгради ме дразнят.
	Дори въздухът има вкус на лъжа.
	Защото това не е моят град.
	Не е.

	* * *

#	Оставащи ампули: 6

	Продължавам напред.
	Цяла вечер вървя сам по улиците.
	Объркан.
	Изплашен.
	Изчаквам тялото ми да изгори наркотика.
	Наяждам се в един денонощен ресторант и хващам влака за Саут Сайд на сутринта.
	Докато вървя към изоставената електроцентрала, трима тийнейджъри ме забелязват.
	Намират се от другата страна на пътя, но по това време улиците са празни.
	Подвикват ми.
	Подиграват ми се и ме обиждат.
	Не им обръщам внимание.
	Забързвам крачка.
	Осъзнавам, че съм загазил, когато прекосяват улицата и тръгват след мен.
	За момент мисля да побягна, но те са по-млади и без съмнение, по-бързи. Освен това пресъхналата ми уста ми подсказва, че независимо дали ще се боря, или ще побягна, адреналинът ще ми даде сила, от която ще имам нужда.
	В покрайнините на квартала, където свършват къщите и започват влаковите депа, ме настигат.
	Няма никой друг в този час.
	Не мога да очаквам никаква помощ.
	Тези момчета са по-млади дори от първоначалната ми преценка. Миризмата на малцово уиски се носи от тях като неприятен одеколон. Суровата енергия в погледите им подсказва, че са били навън цяла вечер, вероятно в търсене на точно такава възможност.
	Боят започва веднага.
	Дори не си правят труда да ми говорят глупости.
	Прекалено съм изморен и пречупен, за да им отвърна.
	Преди дори да осъзная какво се случва, падам на земята и получавам ритници в стомаха, гърба, лицето.
	Губя съзнание за момент и когато се събуждам, усещам ръцете им по тялото си — предполагам, че ме претърсват, искат да вземат портфейла ми, какъвто нямам.
	Най-накрая успяват да свалят раницата ми и докато кървя върху асфалта, побягват, смеейки се.

	* * *

	Лежа на земята известно време и слушам шума от трафика, който постепенно се увеличава.
	Денят става по-ясен.
	Хората минават покрай мен, без да се спират.
	Всяко вдишване донася ужасна болка в натъртените ми ребра, а лявото ми око е затворено.
	Най-накрая успявам да се изправя до седнало положение.
	Мамка му.
	Ампулите.
	С помощта на телената ограда ставам на крака.
	Моля се.
	Пъхам ръка под ризата си и пръстите ми напипват парчето тиксо, с което ги залепих за тялото си.
	Болката е огромна, когато ги отлепям, но бездруго всичко ужасно ме боли.
	Ампулите все още са тук.
	Три са счупени.
	Три са останали здрави.

	* * *

	Тътрейки се, успявам да стигна до кутията и се заключвам вътре в нея.
	Парите ми ги няма.
	Бележниците ми ги няма.
	Няма ги спринцовките и иглите.
	Не разполагам с нищо друго освен с пребитото си тяло и три шанса да поправя всичко.

	* * *

#	Оставащи ампули: 2

	Прекарвам половин ден в просене на една улица в Саут Сайд, за да събера достатъчно пари, за да хвана влака до града. Прекарвам останалата половина от деня на четири пресечки от къщата ми, седнал на земята зад картонена табела, на която пише:
C>
	БЕЗДОМЕН. ОТЧАЯН. ВСИЧКО БИ ПОМОГНАЛО.
C$
	Състоянието на лицето ми помага доста в предизвикването на съчувствие в хората, защото до края на деня събирам 28,15 долара.
	Гладен и жаден съм и всичко ме боли.
	Избирам си закусвалня, която ми изглежда достатъчно долнопробна, за да ме пуснат. Когато си плащам за храната, изтощението ме премазва.
	Нямам къде да отида.
	Нямам пари за мотел.
	Навън нощта е студена и дъждовна.
	Тръгвам към къщата си и когато стигам до нея, се скривам на алеята отзад. През цялото време си мисля къде мога да поспя, без да ме безпокоят и да ме забележат.
	Има малко разстояние между гаража ми и този на съседа, което е скрито зад контейнер за боклук. Промушвам се там. Взел съм си един смачкан кашон, който подпирам на стената на гаража.
	Лягам под него и слушам как капките дъжд падат върху велпапето над главата ми. Надявам се импровизираното ми укритие да издържи през нощта.
	От тук мога да видя високата ограда, която огражда двора ми, и прозореца на втория етаж на къщата ми.
	Той е на спалнята.
	Джейсън се появява на него.
	Това не е Джейсън 2. Знам, че това не е моят свят. Магазините и ресторантите в квартала не са същите. Това семейство Десън притежава различни коли от нашите. И тази моя версия е много по-дебела от мен.
	Даниела се появява за момент на прозореца и затваря щорите.
	_Лека нощ, любов моя._
	Дъждът се усилва.
	Кашонът подгизва.
	Започвам да треперя.

	* * *

	На осмия ми ден по улиците в Логан Скуеър, самият Джейсън Десън пуска петдоларова банкнота в кутията ми.
	Няма никаква опасност.
	Неразпознаваем съм.
	Кожата ми е изгоряла от слънцето, имам брада и воня на мизерия.
	Хората в квартала ми са щедри. Всеки ден изкарвам достатъчно, за да похапна всяка вечер евтина храна и да спестя някой долар.
	Спя на алеята зад Елинор стрийт 44.
	Това се превръща в един вид игра. Когато лампите в спалнята изгаснат, затварям очи и си представям, че съм на негово място.
	С нея.
	В някои дни имам чувството, че здравият разум ме напуска.
	Веднъж Аманда ми каза, че чувства стария си свят като призрак. Сега разбирам какво е имала предвид. Свързваме реалността с осезаемото — с всичко, което можем да усетим със сетивата си — и макар да продължавам да си повтарям, че съществува кутия в Саут Сайд в Чикаго, която може да ме отведе до свят, в който имам всичко, за което съм мечтал и от което имам нужда, започвам да не вярвам, че това място съществува. Моята реалност — все повече и повече — е този свят. В който нямам нищо. В който съм бездомно мръсно създание, чието съществуване предизвиква единствено съчувствие, съжаление и отвращение.
	На средата на тротоара до мен е седнал друг бездомник, който води гръмогласен разговор със себе си.
	Питам се дали съм по-различен от него. Чудя се дали двамата не сме изгубени в светове, които, поради причини извън нашия контрол, вече не са такива, каквито самите ние имаме нужда да са.
	Все по-често и по-често съм спохождан от неприятни моменти. Моменти, в които идеята за магическа кутия звучи като бръщолевенията на луд дори на мен самия.

	* * *

	Една вечер минавам покрай магазин за алкохол и осъзнавам, че имам достатъчно пари, за да си купя бутилка.
	Изпивам половин литър „Джей & Би“.
	Осъзнавам, че се намирам в спалнята на Елинор стрийт 44 и се взирам в Джейсън и Даниела, спящи на леглото под плетеница от завивки.
	Часовникът на нощното шкафче показва 3:38. Къщата е толкова мъртвешки тиха, че усещам туптенето на сърцето си в ушите.
	Не мога да си спомня кога ми е хрумнало да дойда тук.
	Просто съм го направил.
	Имало едно време.
	Една красива мечта за живот.
	В този момент, докато стаята се върти и сълзите се стичат по лицето ми, не знам дали този живот наистина някога е бил истински, или въображаем.
	Приближавам се до страната на Джейсън. Очите ми привикват с мрака.
	Той спи спокойно.
	Толкова много желая това, което притежава. Бих направил всичко, за да имам неговия живот. Да заема мястото му.
	Представям си как го убивам. Как го задушавам до смърт или вкарвам куршум в главата му.
	Представям си как се опитвам да бъда него.
	Опитвам се да приема тази версия на Даниела като моя съпруга. Този Чарли като мой син.
	Някога ще почувствам ли тази къща своя?
	Ще мога ли да спя нощем?
	Ще успея ли да погледна Даниела в очите, без да се сетя за страха в очите на съпруга й, две секунди преди да отнема живота му?
	Не.
	Не.
	Всичко ми се изяснява в миг — чувството е болезнено и унизително, но идва в най-точния момент.
	Вината и малките разлики ще превърнат живота ми тук в ад. Постоянно ще ми напомнят не само какво съм направил, но и какво не съм успял да си върна.
	Никога няма да почувствам този свят като свой.
	Не съм способен на това.
	Не _искам_ това.
	Не съм такъв човек.
	Не бива да съм тук.
	Докато излизам от спалнята и вървя по коридора, осъзнавам, че за да обмислям подобна възможност, вече трябва да съм се отказал от намирането на моята Даниела.
	Имам чувството, че съм я предал.
	Че не смятам, че е достижима.
	Вероятно е точно така. Може би никога няма да намеря начин да се върна при нея, Чарли и перфектния ми свят. При това малко зрънце пясък на безкрайния плаж.
	Все още разполагам с две ампули и няма да спра да се боря, докато не свършат.

	* * *

	Влизам в магазин за дрехи втора употреба и си купувам дънки, фланелена риза и черно палто.
	След това отивам в дрогерия за тоалетни принадлежности, пакет химикалки и фенерче.
	Наемам стая в мотел, изхвърлям старите си дрехи и си вземам най-дългия душ в живота си.
	По тялото ми се стича сива вода.
	Заставам пред огледалото. Почти съм възвърнал предишния си вид, макар че скулите ми са изпъкнали заради недохранването.

	* * *

	Проспивам следобеда, след което се качвам на влака за Саут Сайд.
	Електроцентралата е тиха, а слънчевата светлина влиза под ъгъл през прозорците на помещението с генераторите. Сядам до вратата на кутията и отварям бележника си.
	Откакто се събудих, си мисля за написаното от Аманда в прощалното й писмо и как всъщност не съм писал как точно се чувствам.
	Ето как…
C>
	На двайсет и седем години съм. Цяла сутрин работя в лабораторията и всичко върви толкова добре, че за малко не забравям за партито. Напоследък често ми се случва — забравям за приятелите и социалните си задължения, за да прекарам още няколко часа в Чистата стая.
	За първи път те забелязвам в далечния край на малкия двор, докато стоя на верандата и отпивам от бирата си, замислен за работата си в лабораторията. Точно начинът, по който стоиш, привлича вниманието ми. Затиснал те е някакъв висок и слаб тип с прилепнали черни дънки, който разпознавам като член на компанията ми. Мисля, че е художник или някакъв творец. Дори не знам как се казва, помня само какво каза приятелят ми Карл за него: О, този тип чука всичко живо.
	Не мога да го обясня до ден-днешен, но докато го наблюдавам как разговаря с тази тъмнокоса, тъмноока жена, облечена в кобалтовосиня рокля — с теб — съм изпълнен от ревност. Колкото и необяснимо и шантаво да звучи, иде ми да го ударя. Нещо в езика на тялото ти предполага, че не се чувстваш в свои води. Не се усмихваш и ръцете ти са кръстосани. По мое мнение разговорът не ти допада, а поради някаква причина това е важно за мен. Държиш празна винена чаша на червени петна. Един глас в главата ми настоява: „Върви да говориш с нея, спаси я“. Друг обаче направо пищи: „Не знаеш нищо за тази жена, дори името й. Не си такъв човек“.
	В следващия момент вече вървя през тревата към теб и нося пълна чаша с вино. Когато погледът ти среща моя, имам усещането, че нещо вътре в мен спира да работи. Сякаш два свята се сблъскват. Вземаш чашата от ръката ми, като че ли ти си ме изпратила да ти я донеса, и ми се усмихваш приятно като на дългогодишен приятел. Опитваш се да ме представиш на Дилън, но втрещеният кльощав художник се извинява и се маха.
	Оставаме само двамата под сянката на живия плет. Сърцето ми препуска като лудо.
	— Съжалявам, че се намесих, но приличаше на жена, която има нужда от спасяване — казвам аз, а ти отвръщаш:
	— Добри инстинкти. Готин е, но е досаден.
	Представям се. Казваш ми името си. Даниела. Даниела.
	Помня само частички от тези наши първи моменти заедно. Предимно смеха ти, когато ти споделям, че съм атомен физик, но той въобще не е подигравателен. Сякаш професията ми наистина те развеселява. Помня как виното беше оцветило устните ти. Винаги съм знаел, на подсъзнателно ниво, че самостоятелността и изолацията са просто илюзия. Всички сме направени от едно и също нещо — от материя, сформирала се в огньовете на мъртви звезди. Просто досега не знаех, че притежавам това познание, до този момент заедно с теб. Осъзнах го заради теб.
	Да, може би просто искам да те вкарам в леглото си, но също така се чудя дали това чувство на свързаност е доказателство за нещо по-сериозно. Разбира се, запазвам тези мисли само за себе си. Спомням си приятното замайване от бирата и слънчевата топлина и когато тези неща започват да ме изоставят, осъзнавам колко много искам да си тръгна от това парти с теб, но нямам смелостта да те помоля. В този момент ти казваш:
	— Тази вечер е изложбата на моя приятелка. Искаш ли да дойдеш?
	Бих дошъл навсякъде с теб, казвам си.
C$

	* * *

#	Оставащи ампули: 1

	Тръгвам отново по безкрайния коридор, а лъчът на фенерчето ми се отразява в стените.
	След известно време спирам пред врата, която прилича на всички останали.
	Една на трилион, трилион, трилион.
	Сърцето ми препуска, дланите ми се потят.
	Не искам нищо друго.
	Само моята Даниела.
	Искам я по начин, който не мога да обясня.
	Няма и смисъл да го правя, защото мистерията около него е нещо чудесно.
	Искам онази жена, която видях на градинското парти преди толкова много години.
	Онази, с която избрах да създам семейство, макар това да означаваше, че трябва да се откажа от други неща, които обичам.
	Искам само нея.
	Нищо повече.
	Поемам си дълбоко въздух.
	Изпускам го.
	И отварям вратата.


>	13

	Снегът от скорошна буря е покрил бетона и генераторите под прозорците без стъкла.
	Вятърът от езерото продължава да носи снежинки, които приличат на студени конфети.
	Отдалечавам се от кутията и се опитвам да не храня големи надежди.
	Това може да е изоставена електроцентрала в Южно Чикаго във всеки един от световете.
	Тръгвам бавно покрай генераторите и нещо, което проблясва на пода, привлича вниманието ми.
	Отивам до него.
	В една пукнатина в бетона на петнайсет сантиметра от основата на генератора има счупена ампула. Във всичките изоставени електроцентрали, в които бях през изминалия месец, не съм намирал такава.
	Вероятно това е ампулата, с която Джейсън 2 се инжектира секунди преди да изгубя съзнание през онази вечер, в която открадна живота ми.

	* * *

	Излизам от индустриалния призрачен град.
	Гладен, жаден и изтощен съм.
	Хоризонтът лумва на север и макар да е обезглавен от ниските зимни облаци, определено е онзи, който познавам добре.

	* * *

	Качвам се на северната линия „Ред“ на Осемдесет и седма точно когато започва да се смрачава.
	В този влак няма колани, нито холограми.
	Наслаждавам се на бавното и друсащо пътуване през Южно Чикаго.
	След малко идва широкият център.
	Сменям влаковете.
	Линия „Блу“ ме отвежда в модерните северни квартали.
	През изминалия месец съм бил в различни версии на Чикаго, които са приличали на тази, но тук има нещо различно. Не само празната ампула. Има нещо по-дълбоко, което не мога да обясня. Просто усещам, че принадлежа на това място. Чувствам го като свое.
	Минаваме покрай задръстената магистрала и снегът се усилва.
	Чудя се…
	Дали Даниела, _моята_ Даниела, е жива и здрава под тези оловносиви облаци?
	Дали Чарли диша въздуха на този свят?

	* * *

	Слизам от влака на перона на Ел в Логан Скуеър и прибирам ръце дълбоко в джобовете на палтото си. Снегът се натрупва върху добре познатите улици на квартала ми. По тротоарите. По спрените до бордюрите коли. Фаровете на автомобилите се отразяват в падащите снежинки.
	Къщите са осветени и красиви на този прекрасен снежен фон.
	На стъпалата на верандата ми вече е натрупал сантиметър сняг, върху който личат само един чифт стъпки.
	Поглеждам през предния прозорец от мястото си на тротоара и на лампата, която свети вътре, виждам своя дом.
	Продължавам да очаквам да намеря някаква дребна разлика — друга предна врата, грешен номер, някоя мебел на верандата, която не ми е позната.
	Само че вратата е същата.
	Номерът е правилен.
	Дори полилеят във формата на тесеракт над масата в трапезарията е същият. Достатъчно близо съм, за да видя голямата снимка на полицата над камината — Даниела, Чарли и аз в националния парк „Йелоустоун“.
	През отворената врата, която води от трапезарията в кухнята, виждам Джейсън на плота с бутилка вино в ръка. Протяга ръка и налива в нечия чаша.
	Завива ми се свят, но не за дълго.
	Единственото, което виждам от настоящата си позиция, е една красива ръка, която държи столчето на чашата, и отново се сещам какво ми е сторил този човек.
	Какво ми е отнел.
	Какво ми е откраднал.
	Не чувам нищо тук навън, но виждам как се смее и отпива от виното си.
	За какво си говорят?
	Кога за последно са се чукали?
	Дали Даниела не е по-щастлива сега, отколкото беше преди месец с мен?
	Искам ли въобще да науча отговора на този въпрос?
	Разумният глас в главата ми мъдро ми предлага веднага да се махна от къщата.
	Не съм готов да го направя. Нямам никакъв план.
	Изпитвам единствено гняв и ревност.
	Не трябва да бързам. Все още се нуждая от повече доказателства, че това е моят свят.
	Малко по-надолу виждам добре познатата задница на събърбъна ни. Отивам до него и бърша снега от илинойския му номер.
	Моят е.
	Цветът е същият.
	Бърша задното стъкло.
	Лепенката на „Лейкмонтските лъвове“ изглежда перфектно, макар и да е наполовина скъсана. Съжалих, че залепих този стикер в момента, в който го сложих. Опитах се да го махна, но успях да скъсам единствено горната част на главата на лъва, докато не остана само ръмжащата му паст.
	Това се случи преди три години.
	Трябва ми нещо по-скорошно, по-категорично.
	Няколко седмици преди да бъда отвлечен, случайно ударих с автомобила си един паркинг автомат до кампуса на университета. Щетите не бяха големи — само пукнат десен заден стоп и одраскана броня.
	Бърша снега от стопа и от бронята.
	Напипвам пукнатото.
	Както и драскотината.
	Нито един събърбън от безбройните версии на Чикаго, които посетих, ги нямаше.
	Изправям се и поглеждам към пейката, на която наскоро прекарах цял ден в наблюдение на живота на друга моя версия. В момента е празна и снегът бавно натрупва върху нея.
	По дяволите.
	На два-три метра от пейката, през снеговития мрак, ме наблюдава някаква фигура.
	Тръгвам бързо по тротоара. Вероятно съм приличал на човек, който иска да открадне номера на автомобила.
	Трябва да бъда по-внимателен.

	* * *

	Синият неонов знак на предния прозорец на „Вилидж Тап“ примигва през бурята като сигнал на морски фар, който ми съобщава, че съм близо до дома.
	В този свят няма хотел „Роял“, затова си наемам стая в тъжния „Дейс Ин“ срещу местния ми бар.
	Мога да си позволя само две нощувки. Финансовите ми резерви са намалени до 120 долара и монети.
	Фоайето представлява малко помещение надолу по коридора на първия етаж, в което има стар настолен компютър, факс и принтер.
	Влизам в интернет и получавам потвърждение на три неща. Джейсън Десън е професор по физика в „Лейкмонт“. Раян Холдър наскоро е спечелил наградата „Павия“ за приноса си в сферата на невронауката.
	Даниела Варгас-Десън не е известна чикагска художничка и не се занимава с графичен дизайн. Очарователно аматьорският й уебсайт представя няколко снимки на най-добрите й произведения и рекламира услугите й като учител по изобразително изкуство.
	Докато се качвам по стълбите до стаята ми на третия етаж, най-накрая си позволявам да повярвам.
	Това е моят свят.

	* * *

	Сядам до прозореца на хотелската ми стая и се заглеждам в примигващия неонов знак на „Вилидж Тап“.
	Не съм жесток човек.
	Никога не съм удрял някого.
	Дори не съм се опитвал.
	Но ако искам да си върна семейството, просто няма друг начин.
	Трябва да извърша нещо ужасно.
	Трябва да направя същото, което Джейсън 2 ми стори на мен. Само дето аз няма да постъпя като него, за да ми е чиста съвестта, и да го вкарам в кутията. Макар да ми е останала една ампула, няма да повторя грешката му.
	Трябваше да ме убие, когато имаше тази възможност.
	Усещам как физикът в мен се опитва да вземе контрол над мен.
	В крайна сметка съм учен. Човек, който обмисля много внимателно всичко.
	Затова приемам това като лабораторен експеримент.
	Стремя се към точно определен резултат.
	Какво трябва да направя, за да го постигна?
	Първото нещо е да определя желания резултат.
	Убий Джейсън Десън, който живее в къщата ми, и го закарай на място, на което никой никога вече няма да го намери.
	Какви инструменти са ми нужни, за да постигна това?
	Кола.
	Пистолет.
	Някакъв начин да го обезвредя.
	Лопата.
	Безопасно място, на което да заровя тялото му.
	Ненавиждам тези мисли.
	Да, той отне съпругата, сина и живота ми, но дори самата мисъл за подготовката и жестокия акт е отвратителна.
	На един час южно от Чикаго има гора. Щатски парк „Канкаки Ривър“. Няколко пъти сме ходили там с Чарли и Даниела, обикновено през есента, когато листата падат и ние копнеем за малко бягство от градската лудница в пустошта.
	Мога да отведа Джейсън 2 там през нощта или да го накарам да _шофира_, точно както той накара мен.
	Мога да го отведа по една от пътеките в северната част на реката.
	Ще отида там ден-два по-рано, за да му изкопая гроба на някое тихо и уединено място. Ще проуча колко дълбок трябва да е той, за да не могат животните да надушат миризмата му. Ще го накарам да си мисли, че го водя да си изкопае собствения гроб, за да вярва, че има повече време да избяга или да ме убеди да не го правя. И после, след като сме на пет-шест метра от дупката, ще хвърля лопатата и ще му кажа, че е време да започва да копае.
	Когато се наведе да я вземе, ще направя немислимото.
	Ще изстрелям куршум в тила му.
	После ще го извлача до дупката, ще го хвърля вътре и ще го заровя с пръст.
	Добрата новина е, че никой няма да го търси.
	Ще заема мястото му по същия начин, по който той зае моето.
	Може би след години ще разкажа истината на Даниела.
	Пък може и никога да не го направя.

	* * *

	Спортният магазин е на три пресечки разстояние от дома ми и остава един час, докато затвори. Преди идвах тук веднъж годишно, за да купувам бутонки и топки, когато в средното училище Чарли се беше запалил по футбола.
	Дори тогава щандът с оръжията винаги ме е изумявал.
	Бил е мистерия за мен.
	Не мога да си представя какво може да накара един човек да желае да притежава оръжие.
	Стрелял съм само два-три пъти с оръжие, докато бях в гимназията в Айова. Дори тогава стрелбата по ръждясали варели във фермата на най-добрия ми приятел не ме развълнува толкова, колкото другите хлапета. По-скоро ме изплаши прекалено много. Докато стоях пред мишената и се прицелвах с тежкия пистолет, не можех да спра да мисля, че държа смърт в ръцете си.
	Магазинът се казва „Фийлд енд Глоув“ и аз съм един от тримата клиенти в този късен час.
	Минавам покрай рафтовете с якета и маратонки и се насочвам към щанда в задната част.
	Пушки помпи са закачени на стената над кутии с муниции.
	Пистолети проблясват под стъклени витрини.
	Черни.
	Сиви.
	Револвери.
	Някои от тях приличат като излезли от полицейски екшън филм от 70-те.
	Една жена идва при мен. Облечена е в черна тениска и избелели сини дънки. Създава впечатлението за бойна мадама с червената си коса и татуировка, която се увива около луничавата й дясна ръка и гласи: „… правото на хората да притежават и носят оръжие не бива да бъде отнемано“.
	— Мога ли да ви помогна с нещо? — пита тя.
	— Да, искам да си купя пистолет, но ако трябва да бъда честен, не знам нищо за тях.
	— Защо ви е такъв?
	— За домашна защита.
	Жената изважда връзка с ключове от джоба си и отключва витрината, пред която стоя. Бърка под стъклото и взема един черен пистолет.
	— Това е „Глок 23“. Четиресети калибър. Австрийско производство. Доста е мощен. Мога да ви покажа и по-малката версия, ако искате нещо по-компактно.
	— Този може ли да спре нарушител?
	— О, да. Определено ще го свали и онзи няма да се изправи повече.
	Жената дърпа затвора, за да се увери, че цевта е празна, след което го връща обратно и изважда магазина.
	— Колко патрона събира?
	— Тринайсет.
	Предлага ми да огледам оръжието.
	Нямам представа какво трябва да правя с него. Да го насоча нанякъде? Да опитам тежестта му?
	Стискам го неловко в ръката си и макар да не е заредено, изпитвам същото неприятно чувство, че държа смърт.
	На етикета, който виси от него, пише 599,99 долара.
	Трябва да намеря пари отнякъде. Вероятно мога да отида в банката и да изтегля спестовния влог на Чарли. Последния път в него имаше около 4000 долара. Чарли няма достъп до тази сметка. Никой няма. Ако изтегля две хилядарки, едва ли някой ще забележи. Поне не веднага. Разбира се, първо трябва да си върна шофьорската книжка.
	— Какво мислите за него? — пита жената.
	— Аха. Да, голямо оръжие.
	— Мога да ви покажа няколко други. Имам един много добър „Смит & Уесън“, .357 калибър, ако си падате повече по револвери.
	— Не, този ще свърши работа. Първо обаче трябва да събера парите. Какво е необходимо за закупуването му?
	— Разполагате ли с ИКПО?
	— Какво е това?
	— Идентификационна карта на притежател на оръжие, която се издава от илинойската полиция. Трябва да кандидатствате за такава.
	— Колко време отнема?
	Жената не отговаря.
	Поглежда ме странно, взема пистолета от ръката ми и го прибира под стъклото.
	— Нещо нередно ли казах? — питам аз.
	— Името ти е Джейсън, нали?
	— Откъде знаете?
	— Просто се опитвам да си обясня нещата, да се уверя, че не съм луда. Не знаете ли как се казвам аз?
	— Не.
	— Вижте, мисля, че се ебавате с мен, а това не е особено умно…
	— Никога не съм разговарял с вас преди. В интерес на истината, не съм стъпвал в този магазин от четири години.
	Жената заключва витрината и прибира връзката с ключове в джоба си.
	— Време е да си вървите, Джейсън.
	— Не разбирам…
	— Ако това не е някаква игра, то тогава имате сътресение, алцхаймер или просто сте луд.
	— За какво говорите?
	— Наистина ли не знаете?
	— Не.
	Жената обляга лакти на щанда.
	— Преди два дни влязохте тук и казахте, че искате да купите пистолет. Показах ви същия „Глок“. Казахте ми, че е за домашна защита.
	Какво означава това? Дали Джейсън 2 не се подготвя за в случай, че се завърна? Очаква ли ме?
	— Продадохте ли ми такъв? — питам аз.
	— Не, нямахте разрешително. Казахте, че първо трябва да намерите пари. Не мисля, че дори разполагате с шофьорска книжка.
	По гърба ми пробягват тръпки. Коленете ми омекват.
	— Не сте идвали тук само преди два дни — продължи жената. — От вас ме побиха тръпки, затова попитах Гари, който също работи на щанда с оръжията, дали ви е виждал и преди. Отговорът беше „да“. Три пъти за една седмица. И сега, ето ви отново.
	Подпирам се на щанда.
	— Така че, Джейсън, не искам да ви виждам повече тук. Дори ако сте решили да си купите бандаж. Иначе ще се обадя в полицията. Разбирате ли какво ви говоря?
	Жената изглежда изплашена и решителна и определено не искам да я ядосвам.
	— Разбирам — отвръщам аз.
	— Разкарайте се от магазина ми.

	* * *

	Излизам навън под падащия сняг. Снежинките мокрят лицето ми, а главата ми се върти.
	Поглеждам към улицата и виждам приближаващо такси. Вдигам ръка и то завива рязко към мен, за да спре до бордюра. Отварям задната врата и се качвам.
	— Накъде? — пита таксиметровият шофьор.
	Накъде?
	Чудесен въпрос.
	— В някой хотел, моля.
	— Кой?
	— Не знам. Някой наблизо. Някой евтин. Вие изберете.
	Мъжът поглежда през плексигласа, който разделя пътниците от шофьора.
	— Искате аз да избера?
	— Да.
	За момент си мисля, че няма да го направи. Може би молбата ми е прекалено странна. Може би ще ме накара да се разкарам. Вместо това пуска апарата и се включва в движението.

	* * *

	Взирам се през прозореца навън, където снегът пада пред фарове, стопове, улични лампи и неонови знаци.
	Сърцето ми препуска в гърдите също както мислите в главата ми.
	Трябва да се успокоя.
	Нуждая се от логическо и рационално решение на проблема.
	Таксито спира пред занемарен хотел с име „Енд О’Дейс“.
	Таксиметровият шофьор се обръща назад и ме пита:
	— Този върши ли ти работа?
	Плащам му и се насочвам към рецепцията.
	По радиото върви мач на „Булс“, а един доста едър служител на хотела нагъва китайска храна от цяла флотилия бели кутии.
	Изтупвам снега от раменете си и наемам стая под името на бащата на майка ми — Джес Маккрей.
	Плащам за една вечер.
	Остават ми точно 14,76 долара.
	Насочвам се към четвъртия етаж и се заключвам, като слагам дори веригата.
	Обзавеждането е изключително постно.
	Легло с депресираща завивка на цветя.
	Дървена маса.
	Скринове, направени от ПДЧ.
	Поне е топло.
	Дърпам завесите и поглеждам навън.
	Вали толкова силно, че улиците са започнали да се изпразват и да се заледяват. Колите оставят следи върху натрупалия сняг.
	Събличам се и слагам последната си ампула в Библията, която намирам в най-долното чекмедже на нощното шкафче.
	След това влизам под душа.
	Трябва да помисля.

	* * *

	Слизам с асансьора до първия етаж и използвам картата си, за да вляза във фоайето.
	Имам идея.
	Отварям безплатната имейл програма, която използвам в този свят, и набирам първото, което ми идва на ума, за потребителско име.
	А именно името ми, произнесено на свински език: _asonjayessenday_.
	Не се изненадвам, че вече е заето. Паролата е повече от ясна.
	Онази, която използвах за почти всичко през последните двайсет години — видът, моделът и годината на първата ми кола: _jeepwrangler89_.
	Правя опит да вляза.
	Става.
	Озовавам се в наскоро създаден имейл акаунт, в чиято секция с входящи имейли има няколко получени автоматични писма от провайдъра и един наскорошен имейл от „Джейсън“, който вече е бил отварян.
	Темата на писмото е: Добре дошъл на истинския Джейсън Десън.
	Отварям го.
	Няма съобщение в имейла.
	Само хиперлинк.
	Зарежда се нова страница и на екрана се появява предупреждение:
C>
	Добре дошли в Юберчат!
	В момента има трима активни участници.
	Вие нов потребител ли сте?
C$
	Натискам върху „да“.
C>
	Вашето потребителско име е Джейсън 9.
C$
	Трябва да създам парола, преди да се впиша. На един голям прозорец се появява цялата история на разговора.
	Както и селекция от емотикони.
	Малко поле, в което да се набира текст и да се изпращат публични съобщения до всички и лични съобщения до отделните участници.
	Скролвам до края на разговора, който е започнал преди около осемнайсет часа. Последно е писано преди четиридесет минути.
C>
	ДжейсънАДМИН: Видях някои от вас около къщата. Знам, че има още.
	Джейсън 3: Това наистина ли се случва?
	Джейсън 4: Това наистина ли се случва?
	Джейсън 6: Нереално е.
	Джейсън 3: Колцина от вас отидоха до фийлд & глоув?
	ДжейсънАДМИН: Бях там преди три дни.
	Джейсън 4: Два.
	Джейсън 6: Аз си купих в Южно Чикаго.
	Джейсън 5: Имаш патлак?
	Джейсън 6: Да.
	ДжейсънАДМИН: Кой си помисли за „Канкаки“?
	Джейсън 3: Признавам.
	Джейсън 4: Признавам.
	Джейсън 6: В интерес на истината, миналата вечер отидох там и изкопах дупка. Приготвих всичко. Кола. Лопата. Въже. Планът ми беше перфектен. Тази вечер отидох до къщата, за да изчакам Джейсън, който стори това на всички ни, да излезе. Тогава видях себе си зад събърбъна.
	Джейсън 8: Защо не довърши започнатото, Джейсън 6?
	Джейсън 6: Какъв е смисълът? Ако се бях отървал от него, един от вас щеше да се появи и да стори същото с мен.
	Джейсън 3: Всички наясно ли са с правилата на играта?
	Джейсън 4: Да.
	Джейсън 6: Да.
	Джейсън 8: Да.
	ДжейсънАДМИН: Да.
	Джейсън 3: Значи всички сме наясно, че това няма как да завърши добре.
	Джейсън 4: Можете да се избиете и да ми я оставите.
	ДжейсънАДМИН: Аз отворих този чат и имам администраторски права. За ваша информация, още пет Джейсъновци се спотайват в момента.
	Джейсън 3: Защо всички не обединим усилията си и не завладеем света? Представяте ли си какво можем да постигнем, ако толкова много наши версии заработят заедно? (Почти сериозен съм.)
	Джейсън 6: Знаеш ли аз какво си представям? Как ни хвърлят в някоя правителствена лаборатория и ни изследват до живот.
	Джейсън 4: Да кажа ли какво си мислим всички? Това е адски странно.
	Джейсън 5: Аз също имам пистолет. Никой от вас не се бори толкова усърдно, колкото мен, за да се прибере у дома. Никой от вас не е виждал онова, което видях аз.
	Джейсън 7: Нямаш никаква представа какво сме преживели ние останалите.
	Джейсън 5: Видях ада. Буквално. Ада. Къде си точно сега, Джейсън 7? Вече убих двама от вас.
C$
	На екрана се появява известие:
C>
	Имате съобщение от Джейсън 7.
C$
	Отварям го. Главата ми тупти и заплашва да се пръсне.
C>
	Знам, че ситуацията е доста ненормална, но искаш ли да обединим сили?
	Две глави мислят по-добре от една.
	Можем да работим заедно, за да се отървем от останалите и когато пушекът се разсее, ще измислим нещо. Времето е критично малко. Какво мислиш?
C$
	Какво да му отговоря?
	Трудно ми е да дишам.
	Махам се от фоайето.
	По лицето ми се стича пот, но ми е студено.
	Коридорът на първия етаж е празен, тих.
	Бързам да вляза в кабината на асансьора и се качвам до четвъртия етаж.
	Минавам на бегом по бежовия мокет и се заключвам в стаята си.
	Започвам да крача напред-назад.
	Как не предвидих това?
	В крайна сметка беше неизбежно.
	Макар да не създавах разклонения на алтернативни реалности в коридора, все пак ходих в различни светове. Това означава, че други мои версии се бяха появили в тези светове на пепел, лед и чума.
	Безкрайният коридор ми попречи да се натъкна на други Джейсъновци, освен на един — онзи, от чийто гръб беше рязана плът.
	Без съмнение, повечето от тези мои версии са били убити или изгубени завинаги в другите светове, но някои, такива като мен, са направили правилните избори. Или просто са извадили късмет. Пътищата им може би са се отклонили от моя, минали са през други врати, озовали са се в други светове, но в крайна сметка са намерили пътя до това Чикаго.
	Всички искаме едно и също — да си върнем обратно живота.
	Господи.
	_Нашият_ живот.
	_Нашето_ семейство.
	Ами ако повечето от тези версии на Джейсън са точно като мен? Добри мъже, които искат да си върнат отнетото им. Ако е така, какво по-голямо право имам аз над Даниела и Чарли от тях?
	Това не е просто игра на шах. Това е игра на шах срещу самия мен.
	Не искам да гледам на ситуацията по този начин, но няма как. Другите Джейсъновци желаят онова, което е най-ценно за мен — семейството ми. Това ги прави мои врагове. Питам се докъде бих стигнал, за да върна живота си. Дали бих убил друга моя версия, ако това би ми осигурило да прекарам края на дните си с Даниела? Те дали биха го сторили?
	Представям си тези други Джейсъновци да стоят в самотните си хотелски стаи, да вървят по заснежените улици или да наблюдават къщата ми и да се борят точно с тези мисли.
	Вероятно си задават същите въпроси.
	Опитват се да предвидят ходовете на двойниците си.
	Няма как наградата да се сподели. Това е игра, в която победителят може да бъде само един.
	Ако всички действат безразсъдно, ако нещата излязат извън контрол и Даниела и Чарли бъдат наранени, тогава никой няма да победи. Може би затова всичко изглеждаше нормално, когато преди няколко часа погледнах през предния прозорец на къщата си.
	Никой не знае какъв ход да предприеме, затова никой не е предприел такъв срещу Джейсън 2.
	Това е класическа ситуация, като да играеш на шах срещу себе си.
	Въпросът е: Мога ли да се победя?
	Не съм в безопасност.
	Семейството ми не е в безопасност.
	Но какво мога да направя?
	Ако всеки мой ход предварително е обречен, предвиден или направен преди мен, какво ми остава?
	Не мога да се побера в кожата си.
	Най-лошите ми дни в кутията — вулканичната пепел, която се сипеше върху лицето ми, леденият свят и една Даниела, която никога не беше изричала името ми — не може да се сравнят с бурята, която бушува в мен в този момент.
	Никога не съм се чувствал по-далече от дома.
	Телефонът иззвънява и ме връща в настоящето.
	Отивам до шкафчето и вдигам слушалката на третото позвъняване.
	— Ало?
	Никой не отговаря. Чувам единствено тихо дишане.
	Затварям.
	Отивам до прозореца.
	Дръпвам леко завесата.
	Четири етажа по-долу улицата е празна, а снегът продължава да вали.
	Телефонът иззвънява отново, но този път само веднъж.
	Странно.
	Отпускам се на леглото, но телефонното обаждане не ми дава мира.
	Ами ако друга моя версия иска да потвърди, че съм в стаята?
	Първо, как, по дяволите, ме е намерил в този хотел?
	Отговорът е бърз и ужасяващ.
	Вероятно в този момент има няколко мои версии в Логан Скуеър, които правят абсолютно същото — обаждат се на всеки мотел и хотел в квартала, за да намерят другите Джейсъновци. Не е късмет, че ме намери. Статистическа вероятност е. Дори няколко мои версии могат да покрият всички хотели в радиус от няколко километра от къщата ми.
	Дали от рецепцията са им казали номера на стаята ми?
	Може би не нарочно, но е възможно мъжът долу, който слуша мача на „Булс“ и се тъпче с китайска храна, да бъде измамен.
	Как бих го изиграл аз?
	Ако ме търси някой друг, името, с което се записах, няма да ме издаде. Но всички тези мои версии знаят името на дядо ми. Тук се прецаках. Щом използването на това име беше първото, което ми дойде на ума, същото се отнася и за другите Джейсъновци. Предвид факта, че знам под какво име съм се записал, какво бих сторил след това?
	От рецепцията няма просто ей така да дадат номера на стаята ми.
	Ще се наложи да се престоря, че съм наясно, че съм отседнал там.
	Ще се обадя в хотела и ще помоля да ме свържат със стаята на Джес Маккрей.
	Когато чуя гласа от другата страна на линията, ще знам, че е там, и ще затворя веднага.
	След това ще се обадя трийсет секунди по-късно и ще кажа на рецепциониста:
	— Съжалявам, че ви безпокоя отново, но се обадих преди малко и случайно разговорът прекъсна. Бихте ли ме свързали отново със… О, по дяволите, коя стая беше?
	Ако имам късмет и рецепционистът е пълен идиот, то съществува голям шанс просто да избълва номера, преди да ме свърже.
	Първото обаждане е, за да се потвърди, че аз съм отсреща.
	При второто обаждащият се затваря веднага след като научава номера на стаята.
	Ставам от леглото.
	Мисълта е абсурдна, но не мога да я изгоня.
	Дали в този момент съм се насочил насам, за да се убия?
	Обличам си вълненото палто и тръгвам към вратата.
	Замаян съм от страха дори докато се съмнявам в преценката си и мисля, че съм луд. Може би прибързвам със заключенията и има напълно логично обяснение за позвъняването по телефона.
	Може би.
	Но след онзи чат вече нищо не може да ме изненада.
	Ами ако съм прав и не слушам предчувствията си?
	Върви.
	Веднага.
	Бавно отварям вратата.
	Излизам в коридора.
	Празен е.
	Наоколо е тихо, с изключение на тихото жужене на флуоресцентните лампи над мен.
	Стълбите или асансьора?
	Асансьорът иззвънява в края на коридора.
	Вратата се отваря и от кабината излиза мъж с мокро яке.
	За момент не мога да се помръдна.
	Не мога да отлепя очи.
	Аз вървя срещу себе си.
	Погледите ни се срещат.
	Той не се усмихва.
	На лицето му няма изписана никаква емоция освен хладна настоятелност.
	Вдига пистолет и аз хуквам в противоположната посока, бягам по коридора към вратата в далечния край и се моля да не е заключена.
	Минавам бързо под светещия знак „Изход“ и поглеждам назад, преди да изляза на стълбището.
	Двойникът ми тича след мен.
	Тръгвам надолу по стъпалата, като се държа за парапета, за да пазя равновесие, и си повтарям: _Не падай, не падай, не падай._
	Стигам до площадката на третия етаж и чувам тръшкането на врата над мен. Ехото от стъпките му изпълва стълбището.
	Не спирам.
	Стигам до втория етаж.
	После до първия, където една врата с прозорец в средата води до лобито, а друга без прозорец до някъде другаде.
	Избирам другадето и се озовавам…
	Насред смразяващ, изпълнен със сняг въздух.
	Преодолявам няколкото стъпала, а обувките ми се пързалят по заледената земя.
	Някакъв мъж се появява от сенките на алеята между два контейнера за боклук.
	Носи същото палто като моето.
	Косата му е покрита със сняг.
	Това съм аз.
	Острието в ръката му проблясва на светлината на уличната лампа. Върви към мен, а ножът е насочен към корема ми — ножът, който е в стандартния комплект на „Велосити“.
	Отстъпвам в последния възможен момент, сграбчвам ръката му и го запращам с всичка сила към стъпалата на хотела.
	Той се блъска в тях точно когато вратата над нас се отваря. Две секунди преди да побягна за живота си, виждам най-невъзможното нещо: едната от версиите ми излиза от стълбището с вдигнат пистолет, а другата се изправя от стъпалата и френетично затърсва ножа си, който се е изгубил някъде в снега.
	Двамата комбина ли са?
	Дали работят заедно, за да убият всеки Джейсън, когото успеят да открият?
	Хуквам между сградите. Снегът пада върху лицето ми, а дробовете ми направо изгарят.
	Стигам до тротоара на следващата улица, поглеждам назад към алеята и забелязвам двете сенки, които вървят към мен.
	Снегът вали силно.
	Няма никой навън.
	Улиците са празни.
	Няколко врати по-надолу чувам експлозия от весели викове.
	Насочвам се към тях и минавам през стара дървена врата. Озовавам се в бар, в който всички са насочили вниманието си към редицата от плоски телевизори над бара, където „Булс“ играят четвъртата четвъртина от този мач на живот и смърт.
	Проправям си път между тълпата. Искам тя да ме погълне.
	Няма къде да седна, всичко е заето, но най-накрая си намирам малко местенце под мишената за дартс.
	Всички са като хипнотизирани от мача, но моето внимание е насочено към вратата.
	„Булс“ отбелязват тройка и заведението експлодира от радост, непознати се прегръщат и си дават гепи.
	Вратата на бара се отваря.
	Виждам себе си на прага, покрит със сняг.
	Онзи Джейсън прави крачка напред.
	За момент го изгубвам, но след малко го забелязвам отново, когато тълпата се размърдва.
	Какво е преживяла тази версия на Джейсън Десън? Какви светове е видял този мой вариант? През какъв ад е минал, за да се върне в Чикаго?
	Той оглежда присъстващите.
	През отворената зад него врата вали сняг.
	Погледът му е студен и сериозен, но се чудя дали той не би казал същото за мен.
	Когато поглежда в моята посока, прикляквам, за да се скрия в гората от крака.
	Оставам така цяла минута.
	Когато тълпата избухва отново, бавно се изправям.
	Вратата на бара е затворена.
	Двойника ми го няма.

	* * *

	„Булс“ побеждават.
	Хората си тръгват един по един, щастливи и пияни.
	Едва след час на бара се освобождава място и тъй като няма къде да отида, сядам на стола и си поръчвам светла бира, която стопява баланса ми до 10 долара.
	Умирам от глад, но тук не се предлага храна, затова поглъщам няколко купички солети с бирата си.
	Един пиян тип се опитва да подхване разговор с мен за шансовете на „Булс“, но аз просто си гледам бирата, докато онзи не ме обижда и не започва да се заяжда с двете жени зад нас.
	Говори силно, агресивно.
	Появява се охранител и го извежда навън.
	Хората се разотиват.
	Докато си седя на бара и се опитвам да се абстрахирам от шума, продължавам да стигам до един и същ извод: трябва да измъкна Даниела и Чарли от къщата ни на Елинор стрийт 44. Докато са си у дома, заплахата Джейсъновците да направят нещо необмислено е голяма.
	Но как да постигна това?
	Вероятно Джейсън 2 е с тях сега.
	Все пак е посред нощ.
	Прекалено голям риск е да се приближа до къщата.
	Даниела трябва да излезе от нея и да дойде при мен.
	Всяка идея, която ми хрумва, ще хрумне или вече е хрумнала и на другите ми версии.
	Няма как да победя.
	Вратата на бара се отваря и аз поглеждам към нея.
	Моя версия — раница, палто, ботуши — влиза вътре и когато погледите ни се срещат, не се изненадва, а вдига ръце в знак на уважение.
	Добре. Може би не е тук заради мен.
	Ако наистина има толкова много мои версии в Логан Скуеър, колкото подозирам, шансовете да се натъкнем един на друг, докато търсим укритие и безопасност, са големи.
	Той идва на бара и сяда на празния стол до мен. Голите му ръце треперят от студа.
	Или от страх.
	Барманката идва при нас и ни оглежда любопитна — иска да ни пита какви сме.
	— Какво да бъде? — обръща се тя към новодошлия.
	— Същото като неговото.
	Гледаме я, докато пълни халбата, и когато я оставя на плота, пяната се стича по нея.
	Двойникът ми вдига бирата си.
	Аз вземам моята.
	Гледаме се един друг.
	От дясната страна на лицето му има зарастваща рана, сякаш някой го е порязал с нож.
	Конецът на пръста му е същият като моя.
	Отпиваме.
	— Кога пристигна…?
	— Кога пристигна…?
	И двамата се усмихваме.
	— Този следобед — отвръщам аз. — Ти?
	— Вчера.
	— Имам чувството, че ще е малко трудно…
	— … да не довършваме изреченията си ли?
	— Знаеш ли какво си мисля точно сега?
	— Не мога да ти чета мислите.
	Странно е, разговарям със себе си, но гласът на тази моя версия не звучи както съм си представял, че звуча аз.
	— Чудя се доколко двамата с теб сме се разклонили — казвам аз. — Видя ли света, в който валеше пепел?
	— Да. И после ледения свят. Едва успях да се измъкна от него.
	— Какво стана с Аманда? — питам аз.
	— Разделихме се заради бурята.
	Усещам неприятно чувство на загуба.
	— При мен бяхме заедно. Намерихме убежище в къщата.
	— Онази, която беше заровена до прозорците на спалнята?
	— Да, точно тя.
	— И аз я намерих. С мъртвото семейство вътре.
	— След това къде…?
	— След това къде…?
	— Ти си пръв — казва двойникът ми и отпива от бирата си.
	— Къде отиде след ледения свят?
	— Излязох от кутията и се озовах в мазето на някакъв тип. Онзи направо полудя. Имаше оръжие. Завърза ме. Вероятно щеше да ме убие, ако не беше взел едната от ампулите и не отиде да провери сам коридора.
	— Значи, е влязъл вътре и повече не е излязъл.
	— Да.
	— После какво стана?
	Погледът му се отнася за момент. Отпива нова голяма глътка от бирата си.
	— След това попаднах на някои доста лоши места. Наистина лоши. Мрачни светове. Зли дори. Ами ти?
	Разказвам му историята си и макар да ми олеква от това, също така ми става странно, че си разкривам душата пред себе си.
	Двамата с този човек сме били една и съща личност допреди месец. Което означава, че деветдесет-и-девет-точка-девет процента от историята ни е споделена.
	Изрекли сме едни и същи неща. Направили сме едни и същи избори. Изпитали сме едни и същи страхове.
	Една и съща любов.
	Той поръчва по още една бира, а аз не мога да сваля очи от него.
	Седя до себе си.
	Има нещо в него, което не ми изглежда много истинско.
	Вероятно защото го гледам от невъзможна позиция — гледам себе си от себе си.
	Двойникът ми изглежда силен, но също така изморен, наранен и изплашен.
	Чувството е като да разговаряш с приятел, който знае всичко за теб. С изключение на последния месец, няма никакви тайни помежду ни. Той знае всяко лошо нещо, което съм направил. Всяка мисъл, която съм имал. Слабостите ми. Тайните ми страхове.
	— Наричаме го Джейсън 2 — казвам аз, — което предполага, че приемаме себе си като Джейсън 1. За оригинала. Но няма как да съществуват два оригинала. Има и други, които смятат, че _те са_ оригиналите.
	— Никой от нас не е.
	— Не. Ние сме части от цяло.
	— Аспекти — казва двойникът ми. — Някои са доста близки един до друг, както сме двамата с теб. Други са коренно различни.
	— Това те кара да се приемаш в друга светлина, нали?
	— Кара ме да се замисля кой е идеалният Джейсън? Съществува ли въобще?
	— Единственото, което можеш да направиш, е да изживееш най-добрата си версия, нали?
	— Взе ми думите от устата.
	Барманката съобщава, че е време за последни поръчки.
	— Не са много хората, които могат да се похвалят, че са правили това — казвам аз.
	— Кое? Че са пили бира със себе си?
	— Да.
	Той довършва своята.
	Аз моята.
	Става от стола и ми казва:
	— Аз ще си тръгна първи.
	— Накъде си се запътил?
	Поколебава се.
	— На север.
	— Няма да те последвам. Мога ли да очаквам същото от теб?
	— Да.
	— Няма как и двамата да ги получим.
	— Въпросът е кой ги заслужава — отговаря двойникът ми. — Възможно е обаче да не съществува отговор. Но ако останем само аз и ти, няма да ти позволя да ми попречиш да бъда с Даниела и Чарли. Няма да ми хареса, но ще те убия, ако се наложи.
	— Благодаря ти за бирата, Джейсън.
	Тръгва си.
	Изчаквам пет минути.
	Аз съм последен в заведението.
	Навън продължава да вали.
	Натрупал е петнайсет сантиметра сняг и снегорините са излезли по улиците.
	Слизам на тротоара и си давам известно време, за да попия обстановката.
	Няколко от клиентите на бара се клатушкат наблизо, но няма други хора по улиците.
	Не знам къде да отида.
	_Няма_ къде да отида.
	Разполагам с две хотелски карти в джоба си, но не е безопасно да използвам която и да било от тях. Другите Джейсъновци лесно могат да се сдобият с техни копия. Вероятно са в стаята ми в този момент и ме чакат да се върна.
	Осъзнавам, че последната ми ампула е във втория хотел.
	Вече я няма.
	Тръгвам по тротоара.
	Два часът през нощта е и карам на изпарения. Колко други версии на Джейсън се скитат по улиците в този момент, налегнати от същите страхове и въпроси като моите?
	Колко от тях са били убити?
	Колко от тях са на лов?
	Не съм в безопасност в Логан Скуеър, дори в средата на нощта. Оглеждам се за някакво движение и за някой нападател, когато минавам покрай мрачна уличка или тъмно кътче.
	След няколкостотин метра стигам до Хъмболд Парк.
	Газя в снега.
	През тихото поле.
	Изтощен съм.
	Краката ме болят.
	Коремът ми къркори от глад.
	Не мога повече.
	Огромни вечнозелени дървета се издигат в далечината, а клоните им са натежали от сняг.
	Най-ниските от тях са на повече от метър от земята, но предлагат някакво подобие на прикритие от бурята.
	До ствола на дървото има само малко сняг, който разчиствам и сядам в пръстта на завет.
	Толкова е тихо.
	Чувам далечния шум от снегорините, които шетат из града.
	Небето е неоноворозово заради всички светлини, които се отразяват в ниските облаци.
	Стягам още повече палтото си и свивам ръце в юмруци, за да запазя част от топлината си.
	Пред мен е открито поле, на което тук-там има някое и друго дърво.
	Снегът пада върху уличните лампи до една далечна пътека в парка и създава корони от брилянтни снежинки. Няма никакво движение там.
	Студено е, но не толкова, колкото ако небето беше спокойно и ясно.
	Не мисля, че ще замръзна до смърт.
	Но също така не мисля, че ще успея да подремна.
	Затварям очи и ми хрумва една идея.
	Разхвърляност.
	Как да победиш опонент, който предвижда всеки от ходовете ти?
	Правиш нещо напълно неочаквано. Непланирано.
	Правиш ход, който не си обмислял, който не си смятал да правиш.
	Може да се окаже, че това ще е глупаво и ще ти коства играта.
	Но е възможно да се окаже игра, която останалите не са очаквали и която ще ти осигури стратегическо предимство.
	Как да приложа подобен метод в моята ситуация?
	Как да направя нещо напълно случайно, което да не е било предвидено?

	* * *

	Някак си успявам да заспя.
	Събуждам се в един свят на сивота и белота и целият треперя.
	Снегът и вятърът са спрели и през лишените от листа дървета виждам части от далечния хоризонт и най-високите сгради, които докосват едва надвисналите над града облаци.
	Полето е бяло и спокойно.
	Утро е.
	Уличните лампи изгасват.
	Изправям се до седнало положение. Схванат съм. Върху палтото ми има малко сняг. Виждам дъха си на студа.
	От всички версии на Чикаго, които видях, никоя не може да се сравнява с ведрината на тази сутрин.
	Тук празните улици са изключително спокойни.
	Небето и земята са бели и сградите и дърветата изпъкват на този красив фон.
	Мисля си за седемте милиона души, които все още са под завивките в леглата си или стоят на прозорците и гледат какво е оставила бурята след себе си.
	Нещо приятно и успокояващо.
	Давам всичко от себе си, за да стана на крака.
	Хрумва ми една ненормална идея.
	Нещо, което се случи в бара миналата вечер, малко преди другият Джейсън да се появи, ми служи за вдъхновение. Никога не бих измислил нещо подобно сам. Това ме кара да се обнадеждя.
	Тръгвам на север към Логан Скуеър.
	Към дома ми.

	* * *

	В първия магазин за цигари си купувам пура и малка запалка „Бик“.
	Остават ми 8,21 долара.

	* * *

	Палтото ми е влажно от снега.
	Закачам го на закачалката до входа и тръгвам към барплота.
	Това място изглежда доста автентично, сякаш винаги е било тук. Усещането, че 50-те години отново са се върнали, не е породено от червената винилова тапицерия на сепаретата и столовете или пък от снимките в рамки на редовните посетители по стените. Усещането е породено от факта, че заведението никога не се променя. Винаги мирише на бекон и кафе и неизличимите останки от едни времена, когато щях да вървя към масата си в мъгла от цигарен дим.
	Освен няколкото посетители на барплота, забелязвам две ченгета в едно от сепаретата, три медицински сестри и един старец в черен костюм, който отегчено се взира в чашата си с кафе.
	Сядам на барплота, за да съм по-близо до скарите и топлината, която излъчват.
	Една възрастна сервитьорка идва при мен.
	Наясно съм, че изглеждам като скитник, но тя не прави коментари, не ме съди, само ми взема поръчката с добре отработена любезност.
	Приятно е да съм на закрито.
	Стъклата на прозорците са запотени.
	Студът напуска костите ми.
	Този денонощен ресторант е само на осем пресечки от дома ми, но никога не съм се хранил тук.
	Когато кафето ми пристига, обвивам мръсните си пръсти около чашата и попивам топлината й.
	Направих си сметката предварително.
	Мога да си позволя само чаша кафе, две яйца и препечен хляб.
	Опитвам се да ям бавно, за да остана по-дълго тук, но съм освирепял от глад.
	Сервитьорката ме съжалява и ми носи още препечен хляб, без да го пише на сметката ми.
	Мила е.
	Това ме кара да се чувствам още по-зле заради онова, което предстои.
	Проверявам колко е часът на телефона, който си купих от онзи наркодилър, за да се обадя на Даниела в онази друга версия на Чикаго. Едва ли ще успея да се обадя от него — съмнява ме предплатената услуга да важи в цялата мултивселена.
	8:15 часът.
	Джейсън 2 вероятно е тръгнал за работа преди двайсет минути, за да може да хване влака и да стигне навреме за лекцията си в 9:30.
	Или може въобще да не е излязъл от къщата. Може да е болен или да си стои у дома поради някаква причина, която не съм предвидил. Това би било истинско бедствие, но е прекалено рисковано за мен да се доближа до къщата, за да потвърдя, че го няма.
	Изваждам всичките си 8,21 долара от джоба си и ги оставям на плота.
	Едва покриват закуската ми и остава малко за бакшиш. Отпивам последна глътка от кафето си. Бъркам в джоба на фланелената си риза и изваждам пурата и запалката.
	Оглеждам се наоколо.
	Ресторантът е претъпкан.
	Двете ченгета, които бяха тук, когато пристигнах, ги няма, но има друго, което седи в сепарето в другия край.
	Ръцете ми треперят едва, докато махам целофана на пурата.
	Както е редно, краят й е леко сладникав.
	Необходими са ми три опита, за да я запаля.
	Дърпам си силно от нея и изпускам облаче дим срещу готвача, който прави палачинки.
	Десетина секунди никой не ми обръща внимание.
	След това възрастната жена, която седи до мен в пухеното си яке, се обръща и ми казва:
	— Не може да пушите тук.
	Не съм предполагал, че някога мога да изрека нещо подобно:
	— Няма нищо по-хубаво от добра пура след хранене.
	Старицата ме поглежда през стъклата на очилата си, сякаш съм си изгубил ума.
	Сервитьорката идва при мен с кана горещо кафе и ме поглежда изключително разочарована.
	Поклаща глава и ми заговаря като укоряваща майка:
	— Знаете, че не може да пушите тук.
	— Но пурата е чудесна.
	— Ще се обадя на мениджъра.
	Дърпам си отново.
	Изпускам облаче дим.
	Готвачът — едър, мускулест тип с татуирани ръце — се обръща и ме поглежда намръщен.
	— Това е чудесна идея — отвръщам аз. — Повикайте мениджъра, защото нямам никакво намерение да изгася пурата си.
	Сервитьорката се обръща, а старицата до мен, чиято закуска съм опропастил, измърморва:
	— Ама че груб млад мъж.
	Оставя вилицата си, става от стола и си тръгва. Някои от посетителите в близост до мен също са забелязали действията ми.
	Въпреки това продължавам да пуша, докато един висок мъж не се появява от задната част на ресторанта, заедно със сервитьорката. Облечен е в черни дънки, бяла риза с мокри петна под мишниците му и вратовръзка, чийто възел е разхлабен.
	От раздърпания му външен вид предполагам, че е работил цяла вечер.
	Мъжът идва при мен.
	— Аз съм Ник, мениджърът — представя се той. — Не може да пушите тук. Безпокоите посетителите.
	Завъртам се бавно в стола си и срещам погледа му. Мъжът изглежда изморен и раздразнен. Чувствам се ужасно, че го подлагам на това, но не мога да спра сега.
	Оглеждам се наоколо. Погледите са насочени към мен. Една палачинка загаря.
	— Всички ли сте обезпокоени от пурата ми? — питам аз.
	Разнасят се безброй „да“-та.
	Някой ме нарича задник.
	Раздвижване в другия край на ресторанта привлича вниманието ми.
	Най-накрая.
	Полицаят става от сепарето си и докато върви към мен, радиостанцията му изпуква.
	Млад е.
	Според мен е в края на двайсетте си години.
	Нисък и набит.
	Погледът му е като на морски пехотинец. Очите му са интелигентни.
	Мениджърът отстъпва, облекчен.
	Полицаят застава до мен и ме укорява:
	— В този град обичаме чистия въздух, а вие го замърсявате.
	Дърпам отново от пурата си.
	— Вижте — продължава ченгето, — работих цяла вечер. Както и голяма част от другите посетители. Защо искате да провалите закуската на всички ни?
	— А вие защо искате да провалите пушенето на тази добра пура?
	На лицето на полицая се изписва гняв. Зениците му се разширяват.
	— Загасете пурата. Последно предупреждение.
	— Какво ще се случи, ако не го направя?
	Полицаят въздъхва.
	— Не такъв отговор очаквах. Станете.
	— Защо?
	— Защото отивате в ареста. Ако тази пура не изчезне до пет секунди, ще приема, че оказвате съпротива по време на арест, което означава, че няма да съм толкова мил.
	Пускам пурата в чашата с кафе. Ставам от стола, а полицаят умело откачва белезниците от колана си и ми ги слага на ръцете.
	— Носите ли някакви оръжия или игли? Нещо, с което можете да ме нараните или за което трябва да знам?
	— Не, сър.
	— Случайно в момента да сте под въздействието на наркотици или лекарства?
	— Не, сър.
	Полицаят ме претърсва набързо, след което ме хваща за ръката.
	Докато вървим към изхода, посетителите аплодират.
	Патрулката е спряна пред входа на ресторанта.
	Служителят на реда отваря задната врата и ми казва да си пазя главата.
	Почти невъзможно е да се качиш грациозно на задната седалка на полицейска кола, когато ръцете ти са закопчани с белезници зад гърба.
	Полицаят сяда зад волана. Слага си колана, пали двигателя и се включва в движението на заснежената улица.
	Очевидно задната седалка е направена така, че на пътниците да им е неудобно. Няма никакво място за краката ми и коленете ми са опрени в преградата. Самите места са от твърда пластмаса, която ми създава усещането, че седя върху бетон.
	Докато гледам през решетките на прозорците, покрай мен преминават добре познати сгради. Чудя се дали този ненормален план има някакъв шанс да проработи.

	* * *

	Спираме на паркинга на Полицейски участък 14.
	Полицай Хамънд ме изкарва от колата и ме повежда през двойка стоманени врати към ареста.
	Вътре има редици с бюра и столове — едната страна е предназначена за затворниците, а другата за служителите на реда. Двете страни са разделени с плексигласова преграда.
	Помещението мирише на повръщано и отчаяние, неумело скрито зад ароматизатор.
	В този ранен час има само още един арестуван освен мен — някаква жена, която е закопчана с белезници за бюрото в другия край на помещението. Тя се клати маниакално напред-назад, чеше се, гърчи се.
	Хамънд отново ме претърсва и ми нарежда да седна.
	Откопчава левия пръстен на белезниците и го закопчава за бюрото.
	— Дайте ми шофьорската си книжка — казва той.
	— Изгубих я.
	Записва си това в бележника си, отива от другата страна на бюрото и пуска компютъра.
	Разпитва ме за името ми.
	Номера на социалната ми осигуровка.
	Адреса ми.
	Работодател.
	— В какво точно съм обвинен? — питам аз.
	— Непристойно поведение и нарушаване на обществения ред.
	Хамънд започва да попълва документите за ареста ми. След няколко минути спира да пише и ме поглежда през надраскания плексиглас.
	— Не ми приличате на луд или на задник. Нямате досие. Никога не сте се забърквали в неприятности преди. Какво се случи там? Имам чувството, че… се _опитвахте_ да бъдете арестуван. Искате ли да ми кажете нещо?
	— Не. Съжалявам, че ви провалих закуската.
	Хамънд свива рамене.
	— Ще има и други.
	Сваля ми отпечатъци.
	Снима ме.
	Вземат ми обувките и ми дават чехли и одеяло.
	След като вече ме е вкарал в системата, го питам:
	— Кога ще получа телефонното си обаждане?
	— Може и сега. — Хамънд вдига слушалката на стационарен телефон. — На кого искате да се обадите?
	— На съпругата ми.
	Давам му номера и го наблюдавам, докато набира. Когато чува сигнала за звънене, ми подава слушалката през преградата.
	Сърцето ми бие като лудо.
	Вдигни, скъпа. Хайде.
	Гласова поща.
	Чувам гласа си, но съобщението не е моето. Дали Джейсън 2 не го е презаписал, за да маркира територията си?
	— Не отговаря — казвам на полицай Хамънд. — Бихте ли затворили, моля?
	Той прекратява обаждането.
	— Вероятно Даниела не вдига, защото не познава номера. Бихте ли опитали отново?
	Хамънд набира отново.
	Чувам сигнала за позвъняване.
	Чудя се, ако не отговори, дали да рискувам да оставя съобщение?
	Не.
	Ами ако Джейсън 2 го чуе? Ако не отговори и този път, ще се наложи да измисля друг начин да…
	— Ало?
	— Даниела.
	— Джейсън?
	Очите ми се навлажняват, когато чувам гласа й.
	— Да, аз съм.
	— Откъде се обаждаш? Тук пише чикагска полиция. Помислих си, че обаждането е с някаква благотворителна цел, затова не вдигнах…
	— Просто искам да ме изслушаш.
	— Всичко наред ли е?
	— Нещо се случи на път за работа. Ще ти обясня, когато…
	— Добре ли си?
	— Да, но съм в ареста.
	За момент настъпва такава тишина, че чувам радиопрограмата, която слуша.
	Най-накрая Даниела проговаря:
	— Арестували са те?
	— Да.
	— За какво?
	— Трябва да дойдеш и да ми платиш гаранцията.
	— Господи. Какво си направил?
	— Виж, не разполагам с много време, за да ти обяснявам. Имам право само на едно телефонно обаждане.
	— Да се обадя ли на адвокат?
	— Не, просто ела тук възможно най-бързо. Намирам се в Участък 14 на… — поглеждам Хамънд.
	— Норт Калифорния авеню.
	— Норт Калифорния авеню. Вземи със себе си чековата си книжка. Чарли тръгна ли вече за училище?
	— Да.
	— Искам да го вземеш и да дойдете двамата. Много е…
	— Забрави.
	— Даниела…
	— Няма да взема сина си, за да изкарам баща му от затвора. Какво, по дяволите, се е случило, Джейсън?
	Хамънд почуква по плексигласа и прокарва пръст през врата си.
	— Времето ми свърши — казвам в слушалката. — Моля те, ела тук възможно най-бързо.
	— Добре.
	— Скъпа?
	— Какво?
	— Много те обичам.
	Даниела затваря.

	* * *

	Самотната ми килия е обзаведена с тънък като хартия матрак, положен направо върху бетонния под.
	Тоалетна.
	Мивка.
	Камера над вратата, която ме наблюдава.
	Лежа в леглото, завит с одеялото, което ми дадоха, и се взирам в част от тавана, която е била разглеждана от всякакви хора, погълнати от отчаяние и безнадеждност.
	Обмислям безбройните неща, които могат да се объркат и да накарат Даниела да не дойде.
	Може да се обади на Джейсън 2 по мобилния.
	Той може да й се обади между лекциите си, за да я чуе.
	Някой от другите Джейсъновци може да реши да направи своя ход.
	Ако някое от тези неща се случи, целият ми план ще експлодира зрелищно в лицето ми.
	Коремът ме заболява.
	Сърцето ми бие като лудо.
	Опитвам се да се успокоя, но страхът не може да бъде спрян.
	Чудя се дали някой от двойниците ми е предвидил този ход. Опитвам се да се успокоя с идеята, че няма как да се случи. Ако не се бях натъкнал на онзи груб пияница в бара миналата вечер, който досаждаше на онези жени и не беше изхвърлен от охраната, никога нямаше да ми хрумне да предизвикам ареста си, за да накарам Даниела и Чарли да дойдат при мен в безопасна обстановка.
	До това решение доведе преживяване, което беше само мое.
	Възможно е обаче да греша.
	Възможно е да греша за всичко.
	Ставам и започвам да крача между тоалетната чиния и леглото, но разстоянието не е голямо в тази килия с размери два на два метра и половина. Колкото повече крача, толкова повече имам чувството, че стените се приближават до мен, и ме хваща клаустрофобия, гърдите ми се стягат.
	Става ми все по-трудно да дишам.
	Най-накрая отивам до малкия прозорец на вратата.
	Надниквам в белия коридор.
	Плачът на някаква жена се носи от съседна килия.
	Звучи много безнадеждно.
	Чудя се дали е същата жена, която видях по-рано. Появява се някакъв полицай, който държи за ръката друг задържан.
	Връщам се на леглото, свивам се под одеялото, втренчвам се в стената и се опитвам да не мисля, но е невъзможно.
	Имам чувството, че минават часове.
	Защо се бави толкова?
	Сещам се само за едно обяснение.
	Случило се е нещо.
	Даниела няма да дойде.
	Вратата на килията ми се отключва механично и звукът ускорява сърдечния ми ритъм.
	Изправям се до седнало положение.
	Полицаят с бебешко лице, който застава на прага на вратата, казва:
	— Пригответе се да си вървите, господин Десън. Съпругата ви току-що ви плати гаранцията.

	* * *

	Полицаят ме отвежда обратно при бюрата, където подписвам някои документи, които дори не си правя труда да прочета.
	Връщат ми обувките и ме ескортират през поредица от коридори.
	Излизам през вратите на последния и дъхът ми секва, а очите ми се пълнят със сълзи.
	От всички места, на които съм си представял да се съберем, фоайето на Участък 14 съвсем не е едно от тях.
	Даниела става от стола, на който е седнала.
	Това не е Даниела, която не ме познава или е омъжена за друг мъж или друга моя версия.
	Това е _моята_ Даниела.
	Единствената.
	Носи избелялата синя риза, изцапана с боя, с която рисува понякога. Лицето й се изкривява от объркване и изненада.
	Тръгвам към нея и я прегръщам. Тя изрича името ми, изрича го по начин, който предполага, че нещо не е наред, но не я пускам, защото _не мога_. Мисля си за световете, през които преминах, за нещата, които направих, преживях и изстрадах, за да се върна в обятията на тази жена.
	Не мога да повярвам колко е приятно да я докосвам.
	Да дишаме един и същ въздух.
	Да усещам аромата й.
	Кожата ми да се наелектризира от нейната.
	Хващам лицето й в длани.
	Целувам я по устата.
	Устните й са влудяващо меки.
	Даниела се отдръпва.
	Избутва ме от себе си. Бърчи чело.
	— Казаха ми, че са те арестували, защото си пушил пура в ресторант и не си искал да… — Забравя си мисълта. Разглежда лицето ми, сякаш има нещо нередно в него, а пръстите й преминават през двуседмичната ми брада. Разбира се, че има нещо нередно в него. Това не е лицето, до което се е събудила тази сутрин. — Тази сутрин нямаше брада, Джейсън. — Оглежда ме от глава до пети. — Толкова си отслабнал. — Докосва мръсната ми, скъсана риза. — Това не са дрехите, с които излезе.
	Даниела се опитва да осмисли всичко, но не успява.
	— Доведе ли Чарли? — питам аз.
	— Не. Казах ти, че няма да го направя. Полудявам ли, или…?
	— Не, не полудяваш.
	Нежно я хващам за ръката и я отвеждам до два стола с облегалки в малката чакалня.
	— Да поседнем за минутка — предлагам й.
	— Не искам да сядам, искам да…
	— Моля те, Даниела.
	Сядаме.
	— Имаш ли ми доверие? — питам аз.
	— Не знам. Малко съм… изплашена.
	— Ще ти обясня всичко, но първо искам да се обадиш на такси.
	— Колата ми е паркирана на две пресечки от…
	— Няма да се връщаме при нея.
	— Защо?
	— Не е безопасно.
	— За какво говориш?
	— Даниела, моля те просто да ми се довериш.
	Смятам, че ще откаже, но вместо това изважда телефона си, отваря необходимото приложение и поръчва кола. Когато приключва, вдига поглед.
	— Готово. След три минути ще пристигне.
	Оглеждам фоайето.
	Полицаят, който ме придружаваше до тук, го няма и в момента ние сме единствените, с изключение на жената на гишето, но тя е зад дебела стена от бронирано стъкло и едва ли може да ни чуе.
	Поглеждам Даниела.
	— Думите ми ще ти прозвучат много шантаво — започвам аз. — Ще си помислиш, че съм си изгубил ума, но не съм. Помниш ли онази вечер, в която беше партито на Раян във „Вилидж Тап“? По случай спечелването на онази награда?
	— Да, беше преди месец.
	— Тогава те видях за последен път.
	— Джейсън, виждам те всеки ден от онази вечер насам.
	— Онзи човек не съм аз.
	Лицето й помръква.
	— За какво говориш?
	— Той е моя версия.
	Даниела ме поглежда невярващо.
	— Това някакъв номер ли е? Или игричка? Защото…
	— Не е номер. Нито пък игра.
	Вземам телефона от ръката й, за да видя колко е часът.
	— Сега е дванайсет и осемнайсет. Трябва да съм в кабинета си.
	Набирам номера на стационарния си телефон в кампуса и подавам апарата на Даниела.
	Позвънява два пъти и чувам собствения си глас да отговаря:
	— Здрасти, красавице. Тъкмо си мислех за теб.
	Даниела зяпва.
	Пребледнява.
	Пускам разговора на високоговорител и й казвам беззвучно: _Кажи нещо._
	— Здрасти, как е денят ти? — пита тя.
	— Чудесен е. Приключих със сутрешните си лекции и имам среща с няколко студенти по обяд. Всичко наред ли е?
	— Хм, да. Просто… исках да чуя гласа ти.
	Вземам телефона от ръката й и му изключвам микрофона.
	— Не мога да спра да мисля за теб — казва Джейсън.
	Поглеждам Даниела и я инструктирам:
	— Кажи му, че днес ти е минало през ума, че сте си прекарали чудесно в Кийс по Коледа и че искаш пак да отидете там.
	— Не сме ходили в Кийс по Коледа.
	— Знам, но той не го знае. Искам да ти докажа, че той не е човекът, за когото се представя.
	— Даниела? Връзката ли се разпадна? — пита двойникът ми.
	Тя пуска отново микрофона.
	— Не, тук съм. Виж, истинската причина за обаждането ми е…
	— Значи не е само заради мелодичния ми глас?
	— Мислех си за Кийс, където прекарахме миналата Коледа. Беше много приятно. Знам, че не сме добре с парите, но какво ще кажеш да отидем отново?
	Джейсън дори не се замисля.
	— Няма проблем. Каквото кажеш, любима.
	Даниела се опулва насреща ми, докато изрича в апарата:
	— Мислиш ли, че можем да наемем същата къща като миналата година? Розово-бялата до плажа? Беше толкова хубава.
	Гласът й я предава на последната дума. Смятам, че е на ръба да се пречупи, но някак си успява да задържи къщата от карти цяла.
	— Ще го измислим — отвръща Джейсън.
	Телефонът започна да трепери в ръката й.
	Иска ми се да й го взема.
	Двойникът ми продължава:
	— Скъпа, един студент чака да влезе при мен, така че по-добре да затварям.
	— Добре.
	— Ще се видим довечера.
	Не, няма да я видиш.
	— Ще се видим довечера, Джейсън.
	Даниела прекратява разговора.
	Хващам я за ръката и я стискам.
	— Погледни ме.
	Изглежда изгубена, разстроена.
	— Знам, че в момента си като във въртележка.
	— Как е възможно едновременно да си в „Лейкмонт“ и пред мен?
	Телефонът й изписква.
	На дисплея се появява съобщение, което я уведомява, че колата ни пристига.
	— Ще ти обясня всичко, но сега трябва да тръгваме и да приберем сина ни от училище.
	— Чарли в опасност ли е?
	— Всички сме.
	Изглежда, този отговор я връща обратно в реалността.
	Ставам и й подавам ръка.
	Излизаме от полицейския участък.
	Отвън ни чака черен кадилак ескалейд.
	Двамата с Даниела тръгваме към джипа.
	Няма и следа от вчерашната буря, поне не в небето. Силният северен вятър е прогонил облаците и е оставил след себе си един чудесен зимен ден.
	Отварям задната врата и се качвам след съпругата си, която казва на облечения в черен костюм шофьор адреса на училището на Чарли.
	— Моля ви, заведете ни там колкото се може по-бързо — казва му тя.
	Прозорците са силно затъмнени. Докато се отдалечаваме от полицейския участък, се обръщам към Даниела и й казвам:
	— Прати съобщение на Чарли. Предупреди го, че отиваме да го вземем.
	Тя взема телефона си, но ръцете й треперят прекалено много, за да може да напише каквото и да било.
	— Дай на мен.
	Вземам апарата, отварям приложението за съобщение и намирам последната кореспонденция с Чарли.
	Въвеждам:
C>
	Двамата с баща ти идваме да те вземем от училище.
	Няма време да обясняваме на учителката, затова просто й кажи, че отиваш до тоалетната, и излез навън. Ние сме с черен ескалейд.
	Ще се видим след 10 минути.
C$
	Шофьорът ни излиза от паркинга на улица, която е изчистена от снега. Асфалтът съхне на яркото зимно слънце.
	Две пресечки по-надолу минаваме покрай тъмносинята хонда на Даниела.
	През две коли от нея забелязвам мъж, който изглежда точно като мен и седи зад волана на бял ван.
	Поглеждам през задния прозорец.
	Следва ни кола, но е прекалено далече, за да видя лицето на шофьора.
	— Какво има? — пита Даниела.
	— Искам да се уверя, че никой не ни следи.
	— Кой би го сторил?
	Телефонът й вибрира, за да съобщи за ново съобщение, и ме спасява от нуждата да отговоря на този въпрос.
	Чарли:
C>
	Сега ли? Всичко наред ли е?
C$
	Отговарям:
C>
	Да. Ще ти обясним, когато се видим.
C$
	Прегръщам Даниела и я придърпвам по-близо до себе си.
	— Имам чувството, че съм хваната в капана на някакъв кошмар — казва тя — и не мога да се събудя от него. Какво се случва?
	— Ще отидем на безопасно място — прошепвам в отговор аз. — Където ще можем да поговорим на спокойствие. Там ще разкажа всичко на двама ви с Чарли.

	* * *

	Училището на Чарли е огромна тухлена сграда, която прилича на кръстоска между заведение за психичноболни и стийм-пънк замък.
	Синът ни стои пред стълбите и зяпа телефона си. Спираме пред него. Казвам на Даниела да изчака в колата, а аз слизам.
	Чарли се чуди на какво се дължи присъствието ми тук. Изненадан е от външния ми вид.
	Хващам го, прегръщам го силно и казвам, преди да успея да се спра:
	— Господи, липсваше ми.
	— Какво правиш тук? — пита той. — Защо сте с тази кола?
	— Ела, трябва да вървим.
	— Къде?
	Не му давам обяснение, само го хващам за ръката и го отвеждам при отворената врата на ескалейда.
	Чарли се качва първи, аз съм след него. Затварям вратата след себе си.
	Шофьорът поглежда назад и пита с тежък руски акцент:
	— Сега накъде?
	Докато пътувахме от полицейския участък до тук, мислех именно над този въпрос — трябва ни някое оживено място, където, ако някой от другите Джейсъновци ни последва, лесно ще можем да се слеем с тълпата. Сега това решение не ми се струва толкова добро. Сещам се за три варианта — оранжерията в Линкълн Парк, обсерваторията на „Уилис Тауър“ и гробището „Роузхил“. Последната опция ми се струва най-безопасна и най-неочаквана. Но „Линкълн“ и „Уилис“ също ме привличат. Затова се противопоставям на инстинктите си и отново избирам първия вариант.
	— „Уотър Тауър Плейс“ — казвам на шофьора.
	Пътуваме в мълчание през града.
	Приближаваме сградите в центъра, когато телефонът на Даниела извибрира.
	Тя поглежда дисплея, след което ми подава апарата, за да прочета съобщението, което е получила.
	Не разпознавам номера.
C>
	Даниела, Джейсън е. Пиша ти от непознат номер, но ще ти обясня всичко, когато се видим. В опасност си. Двамата с Чарли сте в опасност. Къде си? Моля те, обади ми се възможно най-скоро. Много те обичам.
C$
	Даниела изглежда изключително изплашена.
	Въздухът в колата се наелектризира.
	Шофьорът ни завива по Мичиган авеню, което е доста натоварено в този обеден час.
	Пожълтялата „Чикаго Уотър Тауър“, която се издига в далечината, изглежда като джудже на фона на заобикалящите я небостъргачи на „Магнифисънт Майл“.
	Ескалейдът спира пред централния вход, но карам шофьора да ни остави в подземния паркинг.
	От Честнът стрийт влизаме в подземията.
	Четири нива по-надолу му казвам да спре до асансьорите.
	Мисля, че не са ни проследили.
	Затръшваме вратата и шумът се отразява в бетонните стени и колони.
	„Уотър Тауър Плейс“ е вертикален мол с осем етажа бутикови и луксозни магазини, построени от хром и стъкло.
	Качваме се до мецанина, където се намират ресторантите, и слизаме от асансьора.
	Студеното време навън е причината за тълпата от хора тук.
	За момента се чувствам в пълна безопасност.
	Намираме си една спокойна пейка в дъното.
	Сядам между Даниела и Чарли и си мисля за всички останали мои версии в Чикаго, които биха дали всичко, биха убили дори, за да бъдат на мое място.
	Поемам си дълбоко въздух.
	Откъде да започна?
	Поглеждам Даниела в очите и прибирам един немирен кичур зад ухото й.
	Поглеждам Чарли в очите.
	Казвам им колко много ги обичам.
	Обяснявам им, че съм минал през ада, за да бъда сега тук с тях.
	Започвам с отвличането ми през онази хладна октомврийска вечер, в която бях отведен под дулото на огнестрелно оръжие до изоставената електроцентрала в Южно Чикаго.
	Разказвам им за страха си, как си мислех, че ще бъда убит, как се събудих в хангара на мистериозна научна лаборатория, където хората не само ме познаваха, но и очакваха завръщането ми.
	Даниела и Чарли слушат внимателно подробностите около бягството ми от „Велосити“ през онази първа вечер и завръщането ми в къщата ни на Елинор стрийт в един дом, който не беше моят, където живеех сам като човек, решил да посвети живота си на науката.
	Свят, в който двамата с Даниела не се бяхме оженили и Чарли не се беше раждал.
	Разказвам на съпругата си за срещата ми с двойницата й в галерията в Бъктаун.
	Залавянето ми и затварянето ми в лабораторията.
	Бягството ми с Аманда в кутията.
	Описвам й мултивселената.
	Всяка врата, през която минах.
	Всеки разрушен свят.
	Всяка версия на Чикаго, която не беше наред, но ме отвеждаше с крачка по-близо до целта.
	Пропускам някои неща.
	Неща, които не мога да изрека.
	Двете нощи, които прекарах с Даниела след изложбата.
	Двата пъти, в които гледах как умира.
	Може би някога, в някой подходящ момент ще споделя тези спомени.
	Опитвам се да си представя какво ли си мислят Даниела и Чарли за тази история.
	Сълзите потичат по лицето на съпругата ми.
	— Вярваш ли ми? — питам аз.
	— Разбира се, че ти вярвам.
	— Чарли?
	Синът ми кима, но погледът му е на километри от тук. Загледал се е отнесено в хората и се питам колко от чутото е разбрал. Възможно ли е въобще човек да разбере подобно нещо?
	Даниела избърсва очите си.
	— Искам да се уверя, че разбрах всичко, което ни каза — започва тя. — В нощта, в която излезе, за да отидеш на партито на Раян Холдър, другият Джейсън е откраднал живота ти? Отвел те е в кутията и те е пратил в онзи свят, за да може той да живее в този? С мен?
	— Точно така.
	— Това означава, че мъжът, с когото живея, е непознат.
	— Не напълно. Мисля, че двамата с него сме били един и същи човек допреди петнайсет години.
	— Какво се е случило тогава?
	— Каза ми, че си бременна с Чарли. Мултивселената съществува, защото всеки избор, който правим, създава разклонение на пътя, което води до паралелен свят. Нощта, в която ми каза, че си бременна, не се е развила само по начина, по който двамата с теб помним. Пермутациите са безброй. В един от световете, в този, в който живеем, двамата решихме да създадем семейство. Оженихме се. Чарли се роди. Създадохме дом. В друг съм решил, че да стана баща в края на двайсетте си години не е за мен. Смятал съм, че така ще изгубя работата и амбициите си. Съществуват версии на живота ни, в които не сме задържали бебето. Чарли. Ти си продължила със своята кариера, а аз с моята. Впоследствие пътищата ни са се разделили. Онзи мъж, онази моя версия, с която живееш през изминалия месец — той е построил кутията.
	— Която е голяма версия на онова нещо, върху което работеше, когато се запознахме — куба?
	— Да. По някое време е осъзнал всичко, от което се е отказал в името на работата си. Върнал се е назад към избора, който е направил преди петнайсет години, и е съжалил. Кутията обаче не може да пътува във времето. Тя свързва всички възможни светове в настоящия момент. Затова е започнал да търси, докато не е попаднал на нашия свят. И е решил да открадне живота ми.
	Даниела е шокирана и отвратена. Тя става от пейката и хуква към тоалетните. Чарли има намерение да я последва, но слагам ръка на рамото му и го спирам:
	— Дай й малко време.
	— Знаех си, че нещо не е наред.
	— Какво имаш предвид? — питам аз.
	— Ти… не ти, _той_ беше някак си по-енергичен. Разговаряхме повече, особено по време на вечеря. Беше… не знам.
	— Какъв?
	— Различен.
	Искам да задам толкова много въпроси на сина си, въпроси, които ме изгарят отвътре.
	Дали другият Джейсън е бил по-забавен от мен?
	По-добър баща?
	По-добър съпруг?
	Дали животът с него е бил по-вълнуващ?
	Страхувам се обаче, че отговорите на тези въпроси може да не ми харесат.
	Даниела се връща.
	Пребледняла е.
	Сяда обратно на пейката.
	— Добре ли си? — питам аз.
	— Имам един въпрос.
	— Какъв?
	— Причината за ареста ти тази сутрин каква беше? Да ме накараш да дойда при теб ли?
	— Да.
	— Защо? Защо просто не дойде до къщата, след като… Господи, дори не знам как да го нарека.
	— Джейсън 2.
	— След като Джейсън 2 тръгна за работа?
	— Това е мястото, на което нещата стават доста шантави.
	— Вече не са ли достатъчно странни? — учудва се Чарли.
	— Не бях единственият…
	Тези думи са безумни дори за мен. Но трябва да ги споделя.
	— Какво?
	Даниела ме приканва да продължа.
	— Не съм единствената моя версия, която дойде в този свят.
	— Какво означава това? — пита тя.
	— И други Джейсъновци се върнаха.
	— Какви са тези други Джейсъновци?
	— Мои версии, които са избягали в кутията в онази лаборатория, но са поели по различни пътеки на мултивселената.
	— Колко са? — пита Чарли.
	— Не знам. Вероятно са много.
	Разказвам им какво се случи в спортния магазин и в чата. Споделям им за Джейсън, който ме нападна пред стаята ми в хотела, и другия, който ме чакаше навън с нож.
	Объркването на семейството ми бързо се превръща в страх.
	— Затова исках да бъда арестуван. Доколкото знам, много мои версии ви наблюдават, следят ви и кроят планове как да се докопат до вас. Трябваше да дойдете при мен на безопасно място. Затова те накарах да повикаш такси. Наясно съм, че поне един Джейсън те проследи до полицейския участък. Видях го, когато минахме покрай хондата ти. Затова исках да доведеш Чарли със себе си. Но това няма значение. Заедно сме и в безопасност и вече знаете истината.
	Даниела има нужда от малко време.
	— Тези другите… Джейсъновци — казва тя с мек глас, — какви са?
	— Какво имаш предвид?
	— Всички ли имат твоите спомени? Всички ли са като теб?
	— Да. До момента, в който не стъпих в мултивселената. След това всички сме поели по различни пътища и сме преживели различни неща.
	— Но някои от тях са точно като теб? Версии на съпруга ми, който се е борил със зъби и нокти, за да се върне в този свят. Който не е искал нищо повече от това да е отново с мен. С Чарли.
	— Да.
	Даниела присвива очи.
	Какво ли е това за нея?
	Тя се опитва да осмисли тази невъзможна ситуация.
	— Дани, погледни ме.
	Очите й проблясват.
	— Обичам те — казвам аз.
	— Аз също, но това се отнася и за другите, нали? Те също ме обичат като теб.
	Ужасно е да чуя тези думи.
	Не мога да отговоря по никакъв начин.
	Оглеждам се наоколо, за да видя дали някой не ни наблюдава.
	Молът е по-претъпкан отпреди малко.
	Една жена бута детска количка.
	Млада двойка вървят бавно, хванати са за ръце и ближат сладолед от фунийка, унесени в блажено щастие.
	Някакъв старец се тътри зад съпругата си с изражение на лицето, което направо крещи: _Моля те, нека си вървим у дома._
	Тук не сме в безопасност.
	Няма място в града, в което можем да намерим такава.
	— С мен ли си? — питам Даниела аз.
	Тя се поколебава, поглежда Чарли и после отново мен.
	— Да — отвръща. — С теб съм.
	— Добре.
	— Какво ще правим?


>	14

	Тръгваме си без нищо друго освен дрехите на гърба си и плик, пълен с пари, изтеглени от банковите ни сметки и спестовните влогове. Даниела плаща за наетата кола с кредитната си карта, но всяко следващо разплащане ще бъде осъществено в брой, защото така ще бъдем много по-трудни за проследяване.
	Следобеда стигаме до Уисконсин.
	И неговите красиви пейзажи.
	Малки хълмове.
	Червени плевни.
	Силози.
	От комините на селските къщи се издига дим.
	Всичко е покрито в бяла снежна покривка, а небето грее в брилянтно синьо.
	Придвижваме се бавно, но гледам да стоя далече от магистралите.
	Придържам се към селските пътища.
	Правя непланирани завои, без никаква крайна посока наум.
	Когато спираме, за да заредим с гориво, Даниела ми показва телефона си. Има поредица от пропуснати обаждания и съобщения, всичките от чикагски номера.
	Отварям съобщенията.
C>
	Дани, Джейсън е, моля те обади ми се на този номер възможно най-скоро.
C$
C>
	Даниела, аз съм Джейсън. Първо, обичам те. Имам да ти разказвам толкова много неща. Моля те, обади ми се веднага като прочетеш това.
C$
C>
	Даниела, с теб ще се свържат много Джейсъновци, ако вече не са го сторили. Сигурно ти се вие свят. Аз съм твой. Ти си моя. Обичам те завинаги. Обади ми се, когато прочетеш съобщението ми.
C$
C>
	Даниела, този Джейсън, с който си в момента, е измамник. Обади ми се.
C$
C>
	Даниела, двамата с Чарли не сте в безопасност. Този Джейсън с теб не е онзи, за когото го мислиш. Веднага ми се обади.
C$
C>
	Никой от тях не те обича повече от мен. Обади ми се, Даниела. Моля те. Умолявам те. Обичам те.
C$
C>
	Ще ги избия всичките заради теб и ще оправя нещата. Само кажи, че го искаш. Ще направя всичко за теб.
C$
	Спирам да чета, блокирам всеки един от номерата и изтривам съобщенията.
	Но едно от тях ми привлича вниманието.
	Номерът не е непознат.
	От _Джейсън_ е.
	Моят мобилен. Телефонът ми е бил в него през цялото време. От нощта, в която ме похити на улицата.
C>
	Не си у дома, не отговаряш на мобилния си. Вероятно знаеш. Мога само да кажа, че те обичам. Затова го направих. Прекараното време с теб беше най-хубавото в живота ми. Моля те обади ми се. Изслушай ме.
C$
	Изключвам телефона на Даниела и казвам на Чарли да направи същото със своя.
	— Трябва да са изключени. Всеки един от тях може да ни проследи по тях.
	Докато следобедът преминава във вечер и слънцето започва да се снижава, стигаме до Нортуудс.
	Пътят е пуст.
	Изцяло наш е.
	Прекарали сме няколко летни ваканции в Уисконсин, но никога не сме стигали толкова на север. И никога през зимата. Изминаваме километри, преди да видим някаква следа от цивилизация. Всеки следващ град изглежда по-малък от предишния. Те са просто кръстопътища в средата на нищото.
	В джипа е налегнала тежка тишина, а нямам представа как да я наруша.
	Нито пък имам куража да го направя.
	През целия ни живот ни казват, че сме уникални. Че сме индивиди. Че няма друг на планетата като нас.
	Това е химнът на човечеството.
	За мен обаче това не е вярно.
	Как Даниела може да ме обича повече от другите Джейсъновци?
	Поглеждам я на седалката до моята. Чудя се какво си мисли за мен и какво изпитва към мен.
	По дяволите, дори _аз_ не знам какво да мисля за себе си.
	Тя просто си седи тихичко на седалката и гледа гората през прозореца.
	Пресягам се и я хващам за ръката.
	Даниела ме поглежда и отново се обръща към прозореца.

	* * *

	Започва да се здрачава, когато стигаме до град на име Айс Ривър, който ми се струва достатъчно отдалечен.
	Вземаме си бърза закуска и спираме в хранителния магазин, за да купим някои основни хранителни и други стоки.
	Чикаго е безкраен.
	Дори в предградията му няма достатъчно въздух за дишане.
	В Айс Ривър обаче положението е различно.
	В един миг сме в града и минаваме покрай изоставен мол, чиито витрини на магазините са заковани с дъски, а в следващия сградите и светлините мъждукат в страничното огледало, докато пътуваме през гора и мрак. Фаровете образуват конус от светлина през тесния коридор от високи борове, които са надвиснали от двете страни на пътя.
	Асфалтът като че ли се лее.
	Не се разминаваме с никакви коли.
	Завивам на третия разклон, на 1,9 километра от града, по еднолентов заснежен път, който се вие през смърчове и брези.
	След няколкостотин метра фаровете се отразяват в дървена къща, която е точно онова, което търся.
	Като повечето хижи в тази част на щата и тази е тъмна и необитавана.
	Затворена е за сезона.
	Спирам черокито в кръглата алея и гася двигателя.
	Наоколо е много тъмно и много тихо.
	Поглеждам Даниела.
	— Знам, че това не ти харесва, но да влезем с взлом е по-безопасно, отколкото да оставим някаква документална следа, като наемем къща.
	През целия път от Чикаго до тук, който трая шест часа, почти не е проговорила.
	Имам чувството, че е в шок.
	— Разбирам — отговаря тя. — Положението ни вече е много по-сериозно от обикновено нахлуване, нали?
	Отварям вратата на джипа и излизам в трийсетсантиметрова снежна пряспа.
	Студът е хапещ.
	Няма вятър.
	Един от прозорците на спалнята не е заключен, затова дори не се налага да чупя стъклото.

	* * *

	Отнасяме пазарските чанти на покритата веранда.
	Навън е много студено.
	Цъкам лампите.
	Пред нас се разкрива стълбище, което води до мрака на втория етаж.
	— Това място е отвратително — оплаква се Чарли.
	Не е толкова отвратително, колкото занемарено и вонящо на мухъл.
	Ваканционна къща извън сезона.
	Отнасяме торбите в кухнята и ги оставяме на плота. Тръгвам на обиколка из къщата.
	Обзавеждането е старомодно и уютно.
	Уредите са стари и бели.
	Линолеумът пука, а паркетът е надран и скърца.
	Над тухлената камина в дневната е закачен големоуст бибан*, а стените са покрити от рибарски примамки в рамки — поне сто на брой.
	[* Вид риба. — Б.пр.]
	На първия етаж има голяма спалня и две по-малки на втория — едната от тях е натъпкана с легла на три етажа.
	Ядем хамбургери в мазни хартиени торбички.
	Лампата над главите ни хвърля груба и ярка светлина върху кухненската маса, но останалата част от къщата е тъмна.
	Централното парно изпитва затруднения в отопляването на стаите до поносима за живеене температура.
	На Чарли му е студено.
	Даниела е мълчалива и някак си отнесена.
	Имам чувството, че се рее на някакво мрачно място.
	Едва е докоснала храната си.
	След вечеря двамата с Чарли носим дърва от предната веранда. Използвам торбичките от хамбургерите и един стар вестник, за да запаля огън.
	Дървото е сухо и сиво, доста е старо и пламъците бързо го нападат.
	Съвсем скоро стените в дневната засияват.
	По тавана заиграват сенки.
	Разтягаме дивана за Чарли и го приближаваме до камината. Даниела отива да ни приготви стаята. Сядам до Чарли на края на матрака и се наслаждавам на топлината.
	— Ако се събудиш през нощта, хвърли някоя цепеница в огъня — казвам му. — Може би до сутринта ще успеем да стоплим къщата.
	Синът ми изритва кецовете от краката си и си съблича суитшърта. Докато се намъква под завивките, се сещам, че вече е на петнайсет години.
	Рожденият му ден беше на 21 октомври.
	— Хей! — Чарли ме поглежда. — Честит рожден ден.
	— За какво говориш?
	— Пропуснах го.
	— А, да.
	— Как беше?
	— Добре, май.
	— Какво прави?
	— Ходихме на кино и после на вечеря. След това излязох с Джоел и Анджела.
	— Коя е Анджела?
	— Приятелка.
	— Гадже? — Синът ми се изчервява на светлината от огъня. — Изгарям от любопитство да разбера какво се случи на шофьорския ти изпит?
	Чарли ме дарява с лека усмивка.
	— Горд собственик съм на шофьорска книжка.
	— Чудесно. Той даде ли ти да караш?
	Синът ми кима.
	Мамка му. Това заболя.
	Завивам Чарли и го целувам по челото. От години не съм го завивал и се опитвам да се насладя на момента, да не бързам. Но като всяко хубаво нещо и това свършва прекалено бързо.
	Чарли ме поглежда на светлината от пламъците.
	— Добре ли си, татко?
	— Не. Всъщност не съм. Но съм с вас. Това е най-важното. Другата ми версия… харесваше ли го?
	— Той не ми е баща.
	— Знам, но харес…?
	— Той не ми е баща.
	Ставам от разпънатия диван и хвърлям цепеница в огъня. Прекосявам кухнята и се насочвам към другия край на къщата. Паркетът скърца под краката ми.
	Прекалено студено е, за да спим в тази стая, но Даниела прерови горните помещения и килерите за допълнителни одеяла.
	Стените са в дървена ламперия.
	Една духалка работи в ъгъла и ароматизира въздуха с миризмата на изгоряла прах.
	От банята се разнася някакъв звук.
	Хлипане.
	Почуквам на вратата.
	— Даниела?
	Чувам я да си поема въздух.
	— Какво?
	— Може ли да вляза?
	Не отговаря за момент.
	След малко отключва вратата.
	Влизам и я намирам отпусната в ъгъла до стара вана, коленете й са свити до гърдите, а очите й са червени и подути.
	Никога не съм я виждал такава — да се тресе и да се разпада пред очите ми.
	— Не мога — заявява тя. — Просто… не мога.
	— Какво има?
	— Ти си точно тук пред мен и те обичам толкова много, но си мисля за всички онези твои версии и…
	— Те не са тук, Даниела.
	— Но искат да бъдат.
	— Но не са.
	— Не знам какво да мисля или как да се чувствам относно това. А и се чудя…
	Тя губи и малкото й останало самообладание. Все едно гледам как се пропуква лед.
	— Какво се чудиш? — питам аз.
	— Чудя се… дали въобще наистина си ти?
	— За какво говориш?
	— Откъде да знам, че ти си _моят_ Джейсън? Казваш, че си излязъл от къщата ни в началото на октомври и че не си ме виждал до тази сутрин в полицейския участък. Откъде обаче да знам, че ти си мъжът, когото обичам?
	Сядам на пода.
	— Погледни ме в очите, Даниела.
	Прави го.
	През сълзи.
	— Не виждаш ли, че съм аз? Не можеш ли да ме познаеш?
	— Не мога да спра да мисля за последния месец с него — казва тя. — Това ме отвращава.
	— Как беше?
	— Джейсън, не ми го причинявай. Не го причинявай и на себе си.
	— Всеки ден бях в онзи коридор в кутията и се опитвах да намеря пътя към дома. Постоянно мислех за двама ви с Чарли. Опитвах се да не го правя, но ако се поставиш на мое място, ще ме разбереш.
	Даниела разтваря колене и докато се намествам между тях, ме притиска по-близо до гърдите си и прокарва пръсти през косата ми.
	— Наистина ли искаш да знаеш? — пита тя.
	Не.
	Но трябва.
	— Винаги ще се питам — отговарям аз.
	Отпускам глава върху нея.
	Усещам как гърдите й се надигат и спадат.
	— Ако трябва да бъда честна, в началото беше невероятно. Причината да помня онази вечер, в която отиде на партито на Раян, е държанието ти — _неговото_ — когато се прибра у дома. В началото си помислих, че си пиян, но не беше. Сякаш… сякаш ме гледаше по различен начин. Все още си спомням онзи миг преди толкова много години, когато правихме любов за първи път. Как лежах гола и те чаках. А ти просто застана до леглото и ме гледа известно време. Сякаш ме виждаш за първи път. Сякаш въобще не ме познаваш и ме виждаш за първи път. Това беше доста възбуждащо. Другият Джейсън ме гледаше по същия начин и се надигна тази нова енергия между нас. Все едно си се прибирал у дома след седмица на някоя от конференциите ти, но много по-силна.
	— Докато си била с него, си имала чувството, че за първи път сме заедно? — питам аз.
	Даниела не отговаря веднага.
	Просто си седи.
	Най-накрая съумява:
	— Съжалявам.
	— Вината не е твоя.
	— След две седмици ми стана ясно, че не става въпрос само за една вечер или за седмица. Осъзнах, че нещо в теб се е променило.
	— Какво беше по-различно?
	— Милион дребни неща. Начинът ти на обличане. Начинът ти на приготвяне сутрин. Нещата, които говореше по време на вечеря.
	— Начинът, по който те чуках?
	— Джейсън.
	— Моля те, не ме лъжи. Това не мога да го преглътна.
	— Да, беше различен.
	— По-добър?
	— Сякаш отново правехме любов за първи път. Правеше неща, които никога не си правил. Или не си правил от доста дълго време. Сякаш не бях нещо, което желаеше, а от което имаше нужда. Като кислорода.
	— Искаш ли си другия Джейсън обратно?
	— Не, искам мъжа, с когото създадох семейство. Мъжа, с когото създадохме Чарли. Но искам да съм сигурна, че ти си този човек.
	Изправям се и я поглеждам в тази тясна баня без прозорци, в средата на нищото, миришеща на мухъл.
	Даниела също ме поглежда.
	Толкова е изморена.
	Ставам на крака и й подавам ръка.
	Отиваме в спалнята.
	Тя ляга на леглото, а аз гася лампата и се присъединявам към нея под ледените завивки.
	Рамката на леглото е паянтова и дори най-малкото движение удря лицевата дъска в стената и разклаща снимките в рамки.
	Даниела носи бельо и бяла тениска и мирише на жена, която цял ден е пътувала в кола, без да се изкъпе — остатъчна миризма на дезодорант, примесена със страх.
	Харесва ми.
	— Как ще оправим това, Джейсън? — пита шепнешком в мрака тя.
	— Работя по въпроса.
	— Какво означава това?
	— Попитай ме отново на сутринта?
	Дъхът й върху лицето ми е сладък и топъл.
	Това е есенцията на всичко, което свързвам с дома.
	Даниела заспива само след миг и дишането й става тежко.
	Смятам, че бързо ще я последвам, но когато затварям очи, мислите ми направо бушуват. Виждам мои версии, които излизат от асансьори. Седят в паркирани коли. На пейки срещу къщата ми.
	Виждам се навсякъде.
	Стаята е тъмна, единствената светлина идва от реотаните на духалката в ъгъла.
	Къщата е тиха.
	Не мога да заспя.
	Трябва да оправя това.
	Тихомълком се измъквам от леглото. Стигам до прага на вратата и се обръщам към Даниела, която е в безопасност под планината от завивки.
	Тръгвам по скърцащия паркетен под на коридора към дневната, където къщата е по-топла.
	Огънят е намалял.
	Хвърлям няколко цепеници.
	Известно време просто седя и се взирам в пламъците. Наблюдавам как дървото бавно се превръща в жарава, докато синът ми похърква тихичко зад мен.
	Идеята ми хрумна днес на път за насам и оттогава нямах време да я обмисля добре.
	Първоначално ми се струва чиста лудост.
	Но колкото повече ми се върти в главата, толкова повече започва да ми изглежда като единствената ми възможност.
	На бюрото в дневната има десетгодишен мак и принтер от памтивека. Включвам компютъра. Ако се изисква някаква парола или няма достъп до интернет, ще трябва да изчакам до сутринта, за да намеря интернет кафене в града.
	Имам късмет. Предлага ми се опция да се впиша като гост.
	Отварям браузъра и влизам в имейл акаунта си.
	Хиперлинкът все още работи.
C>
	Добре дошли в Юберчат!
	В момента има седемдесет и двама активни участници.
	Вие нов потребител ли сте?
C$
	Натискам върху „не“.
C>
	Добре дошли отново, Джейсън 9!
	Свързваме ви с Юберчат!
C$
	Дискусията е много по-дълга и с много повече участници, които са на нокти.
	Преглеждам всичко до последните съобщения, които са на по-малко от минута.
C>
	Джейсън 42: Къщата е празна още от обед.
	Джейсън 28: Кой от вас стори това?
	Джейсън 4: Проследих Даниела от Елинор стрийт 44 до полицейския участък на Северна Калифорния.
	Джейсън 14: Какво търсеше тя там?
	Джейсън 25: Какво търсеше тя там?
	Джейсън 10: Какво търсеше тя там?
	Джейсън 4: Нямам представа. Влезе вътре и повече не излезе. Хондата й още е там.
	Джейсън 66: Това означава ли, че знае? Все още ли е в полицейския участък?
	Джейсън 4: Не знам. Но нещо става.
	Джейсън 49: Миналата вечер един от нас едва не ме уби. Имаше ключ за хотелската ми стая и дойде с нож посред нощ.
C$
	Започвам да пиша…
C>
	Джейсън 9: ДАНИЕЛА И ЧАРЛИ СА С МЕН.
	Джейсън 92: В безопасност ли са?
	Джейсън 42: В безопасност ли са?
	Джейсън 14: Как?
	Джейсън 28: Докажи го.
	Джейсън 4: В безопасност ли са?
	Джейсън 25: Как?
	Джейсън 10: Шибаняк.
	Джейсън 9: Няма значение как, но да, в безопасност са. Също така са много изплашени. Доста мислих над това. Предполагам, че независимо какво ще се случи, всички споделяме едни и същи първични желания — Даниела и Чарли да не бъдат наранени?
	Джейсън 92: Да.
	Джейсън 49: Да.
	Джейсън 66: Да.
	Джейсън 10: Да.
	Джейсън 25: Да.
	Джейсън 4: Да.
	Джейсън 28: Да.
	Джейсън 14: Да.
	Джейсън 103: Да.
	Джейсън 5: Да.
	Джейсън 16: Да.
	Джейсън 82: Да.
	Джейсън 9: Предпочитам да умра, отколкото да видя как нещо им се случва. Ето какво ви предлагам. След два дни, в полунощ, искам всички да се срещнем в електроцентралата и да проведем мирна лотария. Победителят ще спечели правото да живее в този свят с Даниела и Чарли. След това ще разрушим кутията, за да не могат други Джейсъновци да дойдат тук.
	Джейсън 8: Не.
	Джейсън 100: Няма начин.
	Джейсън 21: Каква полза от това?
	Джейсън 38: Никога.
	Джейсън 28: Докажи, че са при теб, или се шибай.
	Джейсън 8: Защо да оставяме всичко на шанса? Защо не се бием? Нека най-добрият победи.
	Джейсън 109: Какво ще се случи със загубилите? Самоубийство?
	ДжейсънАДМИН: За доброто на този разговор, временно замразявам всички акаунти освен моя и този на Джейсън 9. Останалите можете да продължите да следите разговора. Джейсън 9, моля, продължи.
	Джейсън 9: Осъзнавам, че съществуват безброй начини, по които това може да се обърка. Мога да реша да не се появя. Никой няма да разбере, че ме няма. Неколцина други Джейсъновци могат да решат да не участват, просто да си траят, докато пушекът не се разнесе, и да направят онова, което направи Джейсън 2. Въпреки всичко аз ще удържа на думата си. Може би е наивно от моя страна, но смятам, че всички останали ще го сторите. Защото това няма да означава, че сте спазили обещанието си, дадено пред нас, а сте спазили обещание към Даниела и Чарли. Другата алтернатива е да ги отведа някъде и да изчезнем завинаги. Нови самоличности. Живот в постоянно бягство. В постоянен страх. Колкото и да ми се иска да бъда с тях, не желая подобен живот за съпругата и сина си. А и нямам правото да ги пазя само за себе си. Толкова много ме е грижа за тях, че съм готов да участвам в тази лотария, в която, като се вземе предвид броят на участниците, почти със сигурност ще загубя. Първо трябва да говоря с Даниела, но междувременно разпространете новината. Утре вечер отново ще съм на линия с повече подробности, включително и доказателство, Джейсън 28.
	ДжейсънАДМИН: Мисля, че някой вече попита, но какво ще се случи с губещите?
	Джейсън 9: Все още не съм го измислил, но най-важното е съпругата и синът ни да изживеят живота си спокойно и в безопасност. Ако не мислите така, значи, не ги заслужавате.
C$

	* * *

	През завесата прониква светлина и ме събужда.
	Даниела е в обятията ми.
	Просто лежа и не искам този момент да свършва.
	Тя е в ръцете ми.
	Тази невероятна жена.
	След известно време ставам и събирам купчината си дрехи от пода.
	Обличам се край останките от огъня — останала е само жарава — и хвърлям последните две цепеници.
	Поспали сме добре.
	Часовникът на фурната показва 9:30. Поглеждам през прозореца над мивката и виждам как слънцето си проправя път през боровете и брезите и създава басейн от светлини и сенки по земята, докъдето ми стига погледът.
	Излизам навън в мразовитата сутрин.
	В задната си част покривът на хижата се накланя към езерото.
	Отивам до края на заснежения пристан.
	Езерото е замръзнало около брега, но все още е прекалено рано, дори след отминалата буря, за да се заледи цялото.
	Изчиствам снега от една пейка, сядам на нея и наблюдавам издигащото се над боровете слънце.
	Студът е ободряващ също като чаша еспресо.
	От водата се надига мъгла.
	Чувам стъпки в снега зад мен.
	Обръщам се и виждам Даниела, която върви по утъпканата от мен пътека.
	Носи две димящи чаши с кафе. Косата й е прекрасна каша, а около себе си е увила няколко одеяла като шал.
	Докато върви към мен, осъзнавам, че вероятно това е последната сутрин, която ще прекарам с нея. Утре се връщам в Чикаго. Сам.
	Подава ми двете чаши, сваля едно от одеялата и го увива около гърба ми, след което сяда на пейката до мен. Пием кафе и се наслаждаваме на езерото.
	— Винаги съм знаел, че един ден ще заживеем на място като това — казвам аз.
	— Не знаех, че искаш да се преместим в Уисконсин.
	— Когато остареем. Ще си намерим някоя прилична хижа, която да ремонтираме.
	— _Не знаех_, че си способен да ремонтираш каквото и да било.
	Даниела се засмива. Знам какво има предвид.
	— Можем да прекарваме летата с внуците си тук. Можеш да рисуваш край езерото.
	— А ти какво ще правиш?
	— Не знам. Най-накрая ще си изчета броевете на „Ню Йоркър“. Ще се отдам изцяло на теб.
	Даниела се пресяга и докосва конеца, който още е завързан за безименния ми пръст.
	— Какво е това?
	— Джейсън 2 ми взе брачната халка и в началото имах моменти, в които губех представа кое е реално и кое не. Питах се кой съм аз. Чудех се дали някога съм бил женен за теб. Затова завързах този конец около пръста си, за да си напомням, че ти, _тази_ твоя версия, съществува.
	Даниела ме целува.
	Целувката е доста дълга.
	— Трябва да ти кажа нещо — започвам аз.
	— Какво?
	— В онази първа версия на Чикаго, в която се събудих, те намерих в галерия, в която правеше изложба на тема мултивселена…
	— Какво? — усмихва се Даниела. — Чука ли ме?
	— Да.
	Усмивката й замръзва.
	Съпругата ми просто ме гледа известно време и в гласа й няма никаква емоция, когато проговаря отново.
	— Защо?
	— Не знаех къде съм и какво се случва с мен. Всички смятаха, че съм луд. Самият аз започнах да си го мисля. След това те намерих — единственото познато нещо в един свят, който ми се струваше напълно чужд. Много ми се искаше онази Даниела да си ти, но не беше. Нямаше как да си. Точно както другият Джейсън не е мен.
	— Значи просто си чукал наред в мултивселената?
	— Това беше единственият път и не осъзнавах къде се намирам, когато това се случи. Не знаех дали си губя разсъдъка, или не.
	— Как беше тя? Как бях аз?
	— Може би не бива да…
	— Аз ти казах.
	— Така е. Беше същото, каквото се е случило при теб, когато другият Джейсън се е прибрал през онази първа нощ. Беше същото, както когато бях с теб, преди да осъзная, че те обичам. Отново изпитах онази невероятна връзка, която създадохме преди толкова много години. Какво има?
	— Чудя се колко трябва да ти се разсърдя.
	— Защо ще ми се сърдиш?
	— О, това ли ти е оправданието? Не е изневяра, ако е друга моя версия?
	— Поне е оригинално.
	Думите ми я карат да се разсмее.
	Това ми напомня защо я обичам толкова много.
	— Каква беше тя? — пита Даниела.
	— Тя беше ти без мен. Без Чарли. Излизаше с Раян Холдър.
	— Я стига. И бях успешна художничка?
	— Да.
	— Хареса ли ти изложбата ми?
	— Беше брилянтна. Ти беше брилянтна. Искаш ли да ти разкажа за нея?
	— Ще ми е много приятно.
	Описвам й плексигласовия лабиринт и какво изпитах, когато вървях през него. Изумителните изображения. Невероятния дизайн.
	Погледът й засиява.
	И се натъжава.
	— Мислиш ли, че съм била щастлива? — пита Даниела.
	— Какво имаш предвид?
	— След като съм се отказала от всичко, за да бъда онази жена.
	— Не знам. Прекарах четиридесет и осем часа с нея. Мисля, че както теб, както мен и всички останали, също съжаляваше за много неща. Смятам, че понякога се е будила посред нощ и се е чудила дали пътят, по който е поела, е бил правилният. Опасявала се е, че не е бил. Чудила се е какъв е щял да бъде животът с мен.
	— Аз също се чудя понякога.
	— Видях много твои версии. С мен. Без мен. Художничка. Учителка. Графичен дизайнер. Но в крайна сметка това е просто живот. Отстрани го виждаме като една голяма история, но когато живеем в него е просто ден за ден, нали? И трябва да се примирим с това?
	Една риба скача в средата на езерото и по гладката му като стъкло повърхност се понасят перфектни концентрични кръгове.
	— Снощи ме попита как да оправя всичко това.
	— Хрумнаха ли ти някакви гениални идеи?
	Инстинктите ми нашепват да не й споделям какво съм намислил, но бракът ни не се гради на пазенето на тайни. Разговаряме за абсолютно всичко. Дори за най-трудните неща. Това е характерно за нашето семейство.
	Разказвам й какво предложих в чата миналата вечер и изражението на лицето й се сменя — разпознавам гняв, ужас, шок и страх.
	— Смятате да ме разиграете на томбола? — изумява се съпругата ми. — Като някаква шибана кошница с плодове?
	— Даниела…
	— Не искам да правиш нищо героично.
	— Без значение какво ще се случи, ще си ме върнеш обратно.
	— Не теб, а някоя твоя версия. Това имаш предвид, нали? Ами ако е същият като онзи задник, който опропасти живота ни? Ами ако не е толкова добър, колкото теб?
	Извръщам се от нея и поглеждам към езерото, за да не види сълзите в очите ми.
	— Защо си готов да се жертваш, за да може някой друг да бъде с мен? — пита тя.
	— Всички жертваме себе си, Даниела. Това е единственият начин нещата за теб и Чарли да се получат. Моля те. Позволи ми отново да ви осигуря безопасен живот в Чикаго.

	* * *

	Когато се връщаме обратно в хижата, Чарли е на котлона и приготвя палачинки.
	— Ухае чудесно — казвам аз.
	— Ще направиш ли онази твоя плодова чудесия? — пита той.
	— Разбира се.
	Необходима ми е секунда, за да намеря дъска за рязане и нож.
	Заставам до сина си, беля ябълките, режа ги на кубчета и ги слагам в тиган, в който има предварително загрят кленов сироп.
	Слънцето навън се издига нависоко и облива цялата гора в светлина.
	Докато се храним, разговаряме и на моменти се чувствам нормално, сякаш това не е последната закуска, която прекарвам със семейството си.

	* * *

	В ранния следобед се насочваме към града пеша. Вървим по средата на пътя — на осветените от слънцето места асфалтът е изсъхнал, а на сенчестите е все още заснежен.
	Купуваме си дрехи от един оказион и след това отиваме в малкото местно кино на центъра, за да гледаме филм, който излезе преди шест месеца.
	Някаква глупава романтична комедия.
	Точно от такава имаме нужда.
	Оставаме по местата си дори по време на финалните надписи и си тръгваме едва когато светват лампите. Когато излизаме от киното, небето вече е започнало да потъмнява.
	В края на града намираме ресторант, който все още е отворен. Името му е „Айс Ривър Роудхаус“.
	Сядаме на бара.
	Дани си поръчва вино, аз бира, а за Чарли кола.
	Мястото е претъпкано. Няма много места, които да посетиш вечер през седмицата в Айс Ривър, Уисконсин.
	Поръчваме си храна.
	Изпивам втора бира, а след нея и трета.
	Не след дълго двамата с Даниела вече сме приятно замаяни. Около нас става все по-шумно.
	Тя слага ръка на крака ми.
	Очите й светят от виното. Много е приятно отново да съм толкова близо до нея. Опитвам се да не мисля за това, че всяко дребно нещо, което преживявам в този момент с любовта на живота си и сина ни, е за последно, но няма как.
	Ресторантът продължава да се пълни.
	Приятно шумно е.
	Някаква банда се приготвя да свири на малката сцена отзад.
	Пиян съм.
	Не съм заядлив или размазан.
	Просто ми е изключително приятно.
	Живея за момента, защото иначе ще се пречупя.
	Групата се състои от четирима души и свири кънтри и уестърн парчета. Не след дълго двамата с Даниела танцуваме бавно сред масата от хора на малкия дансинг.
	Тялото й е притиснато до моето, а ръката ми е на кръста й и звукът на китарата и начинът, по който ме гледа, ме карат да искам да я отведа в скърцащото ни легло с разхлабената лицева табла и да съборя всички снимки от стената.

	* * *

	Двамата с Даниела се смеем, а аз дори не знам защо.
	— Много сте пияни — съобщава ни Чарли.
	Може би преувеличава малко, но не е далеч от истината.
	— Трябваше да изпуснем малко парата — казвам аз.
	— Не си се чувствала така през изминалия месец, нали? — пита майка си синът ми.
	Даниела ме поглежда.
	— Не, не съм.
	Клатушкаме се по мрачния път, нито пред нас, нито зад нас се виждат фарове на автомобили.
	Гората е изумително тиха.
	Дори вятърът се е отказал да духа.
	Всичко е застинало като в картина.

	* * *

	Заключвам вратата на стаята ни.
	Даниела ми помага да вдигнем матрака от леглото.
	Поставяме го на паркета, гасим лампите и се събличаме.
	Студено е въпреки духалката, която се опитва да стопли помещението.
	Лягаме голи и треперещи под завивките.
	Кожата на Даниела е гладка и студена върху моята, а устата й е мека и топла.
	Целувам я.
	Казва ми, че толкова много ме иска вътре в себе си, че изпитва болка.
	Да съм със съпругата си, не означава да се чувствам като у дома.
	Тя е моят дом.
	Спомням си, че си мислех точно това преди петнайсет години, когато за първи път правих любов с нея. Мислех си, че съм открил нещо, което дори не знаех, че съм търсил.
	Всичко това ме удря с още по-голяма сила, докато паркетът скърца тихичко под нас, а лунната светлина се промъква между пролуката в завесите и осветява лицето на Даниела, когато устата й се отваря, главата й се извива назад и тя прошепва името ми.

	* * *

	Телата ни са потни, а сърцата ни препускат в тишината.
	Даниела прокарва пръсти през косата ми и ме гледа в мрака по онзи начин, който обожавам.
	— Какво има? — питам аз.
	— Чарли беше прав.
	— За кое?
	— За онова, което каза, докато се прибирахме тази вечер. _Не съм_ се чувствала така, откакто Джейсън 2 се появи. Ти не може да бъдеш заменен. Дори от самия себе си. Не мога да престана да си мисля как се запознахме. По онова време от животите си можехме да се натъкнем на всеки. Но _ти_ се появи на градинското парти и ме спаси от онзи задник. Наясно съм, че част от връзката ни се дължи именно на онова електричество, което усетихме във въздуха, но също така на чудото, че се появи в живота ми в точния момент. Точно ти, а не някой друг. Това не е ли по-невероятно от самата ни връзка? Че успяхме да се намерим?
	— Забележително е.
	— Осъзнах, че същото нещо се случи вчера. От всички версии на Джейсън точно ти измисли този шантав план в ресторанта, за да се озовеш в ареста, където да се съберем в безопасност.
	— Казваш, че това е съдба.
	Даниела се усмихва.
	— Казвам, че се намерихме един друг за втори път.

	* * *

	Отново правим любов и заспиваме.
	По средата на нощта Даниела ме събужда и шепне в ухото ми:
	— Не искам да си тръгваш.
	Обръщам се на една страна, за да съм с лице към нея.
	Очите й са широко отворени в мрака.
	Главата ме боли.
	Устата ми е суха.
	Хванат съм в онзи дезориентиращ момент между пиянството и изтрезняването, в който удоволствието бавно се превръща в болка.
	— Защо просто не продължим напред? — пита тя.
	— Накъде?
	— Не знам.
	— Какво ще кажем на Чарли? Той има приятели. Може би дори приятелка. Просто да ги забрави ли? Най-накрая е щастлив в училище.
	— Знам — отвръща Даниела. — Не ми харесва, но точно това ще му кажем.
	— Къщата ни, приятелите ни, работата ни… Тези неща ни определят.
	— Но не са _всичко_. Докато съм с теб, знам точно коя съм.
	— Даниела, не искам нищо повече от това да бъда с теб, но ако не направя това нещо утре, двамата с Чарли никога няма да бъдете в безопасност. А и независимо какво ще се случи, ти пак ще ме имаш.
	— Не искам някаква твоя версия. Искам теб.

	* * *

	Събуждам се в мрака заради туптенето в главата ми. Устата ми е пресъхнала.
	Обличам си дънките и ризата и се затътрям по коридора.
	Тази вечер не сме запалили огън и единственото осветление на целия първи етаж е слабото нощно сияние, което влиза през прозореца над кухненската мивка.
	Вземам си чаша от шкафа и я пълня с вода от чешмата.
	Изпивам я цялата.
	Напълвам я отново.
	Централното отопление работи.
	Изправям се над мивката и отпивам от студената вода.
	Хижата е толкова тиха, че чувам пукането на пода, докато дървените фибри се разширяват и свиват в различни части на къщата.
	Заглеждам се в гората през прозореца над кухненската мивка. Много съм щастлив, че Даниела ме иска, но нямам представа къде да отидем. Не знам как да ги предпазя.
	Главата ми се върти.
	Нещо до джипа привлича вниманието ми.
	Някаква сянка.
	Усещам прилив на адреналин.
	Оставям чашата, побягвам към коридора и бързо си обувам ботите.
	Закопчавам си ризата на верандата и отивам до утъпкания сняг между стъпалата и джипа.
	Оглеждам автомобила от всички страни.
	Ето.
	Забелязвам онова, привлякло вниманието ми в кухнята.
	Все още мърда.
	По-голямо е, отколкото си мислех.
	Човешки размери.
	Не.
	Господи.
	Това е човек.
	Докато е лазил, е оставил след себе си кървава диря, която изглежда черна на светлината от звездите.
	Мъжът ръмжи и се опитва да стигне предната веранда. Няма да успее.
	Прикляквам до него.
	Той е мен до последния детайл — палтото, раницата от „Велосити“ и конеца на безименния пръст.
	Двойникът ми държи стомаха си с ръка, покрита с кръв. Поглежда ме с най-отчаяния поглед, който някога съм виждал.
	— Кой ти стори това? — питам го.
	— Един от нас.
	— Как ме намерихте тук?
	Този Джейсън изкашля мъгла от кръв.
	— Помогни ми.
	— Колко от нас са дошли тук?
	— Мисля, че умирам.
	Оглеждам се. Веднага забелязвам кървавите стъпки, които тръгват от него и се насочват към джипа, а после заобикалят хижата.
	Умиращият изрича името ми.
	Нашето име.
	Моли ме за помощ.
	Искам да му помогна, но единствената мисъл в главата ми е, че са ни намерили.
	Някак си са успели.
	— Не им позволявай да я наранят — казва двойникът ми.
	Отново поглеждам джипа.
	Първоначално не забелязах, но гумите му са срязани. Чувам стъпки в снега наблизо.
	Оглеждам гората за някакво движение, но светлината от звездите не може да проникне през гъстите дървета до хижата.
	— Не съм готов за това — казва умиращият Джейсън.
	Поглеждам го в очите и собствената ми паника избухва.
	— Ако това е краят, бъди смел.
	Един изстрел разкъсва тишината.
	Идва от задната част на хижата, близо до езерото.
	Хуквам обратно през снега към предната веранда и се опитвам да осмисля какво се случва.
	Даниела ме вика от вътре.
	Качвам се по стъпалата.
	Връхлитам през предната врата.
	Даниела се появява в коридора, увита в одеяло и осветена от светлината, която се носи от спалнята.
	Синът ми идва в кухнята.
	Заключвам вратата след себе си, а Даниела и Чарли се присъединяват към мен.
	— Това изстрел ли беше? — пита тя.
	— Да.
	— Какво става?
	— Намериха ни.
	— Кой?
	— Аз.
	— Как е възможно?
	— Веднага трябва да се махаме от тук. Двамата отидете в спалнята, облечете се и си съберете нещата. Аз ще заключа задната врата и ще дойда при вас.
	Двамата тръгват по коридора.
	Предната врата е заключена.
	Единственият друг вход към къщата са френските врати, които водят от верандата в дневната.
	Минавам през кухнята.
	Даниела и Чарли ще ме чакат да им кажа какво смятам да правим.
	Нямам представа.
	Не можем да използваме джипа.
	Ще трябва да вървим пеша.
	Влизам в дневната и ме залива студена вода.
	Какво е необходимо да вземем със себе си?
	Телефони.
	Пари.
	Къде са парите ни?
	В един плик в най-долното чекмедже на скрина в спалнята.
	От какво друго се нуждаем?
	Какво не бива да забравяме?
	Колко мои версии са ни проследили до тук?
	Ще умра ли тази вечер?
	От собствената си ръка?
	Опипвам пътя си през мрака, минавам покрай дивана за спане и стигам до френските врати. Хващам дръжките и осъзнавам, че не трябва да е толкова студено тук.
	Освен ако тези врати не са били отваряни наскоро.
	Преди няколко секунди например.
	Заключени са, а не помня да съм ги заключвал.
	Виждам нещо на двора през стъклата, но е прекалено тъмно, за да различа някакви детайли. Мисля, че се движи.
	Трябва да се върна при семейството си.
	Обръщам се, но една сянка се надига иззад дивана.
	Сърцето ми спира.
	Лампата светва.
	Виждам себе си на три метра разстояние, с ръка на ключа за осветлението. В другата държи пистолет, който е насочил в мен. Облечен е единствено в боксерки. Ръцете му са целите в кръв. Заобикаля дивана, като не отмества оръжието.
	— Свали си дрехите — заповядва ми той.
	Разпознавам белега на лицето му.
	Поглеждам зад мен през френските врати.
	Лампата осветява достатъчно от двора, за да видя купчината дрехи — обувки „Тимбърленд“ и палто, и друг Джейсън, паднал на една страна, чиято глава лежи в локва кръв. Гърлото му е прерязано.
	— Няма да повтарям — изсъсква двойникът ми.
	Започвам да си разкопчавам ризата.
	— Двамата с теб се познаваме — казвам аз.
	— Очевидно е.
	— Нямах това предвид. Познах белега на лицето ти. Преди две нощи пихме бира.
	Джейсън приема тази информация, но тя не му повлиява както ми се иска.
	— Това няма да промени изхода от ситуацията — отвръща той. — Това е краят, братко. Ти би сторил същото, знаеш го.
	— В интерес на истината, не е така. В началото си мислех, че ще го направя, но не.
	Свалям си ризата и я хвърлям към него.
	Знам какво планира: да облече моите дрехи. Да отиде при Даниела и да се преструва, че съм аз. Ще се наложи да отвори белега си отново, за да изглежда като прясна рана.
	— Имах план да ги защитя — казвам аз.
	— Да, прочетох. Няма да се жертвам, за да може някой друг да бъде със съпругата и сина ми. Сваляй дънките.
	Откопчавам ги и си мисля, че не съм бил прав. Не всички сме еднакви.
	— Колко от нас уби тази вечер? — питам аз.
	— Четирима. Но бих изтрепал хиляди, ако се наложи.
	Свалям си дънките бавно.
	— Нещо се е случило с теб в кутията и в онези светове, които спомена — започвам аз. — Какво те превърна в това?
	— Може би не ги искаш достатъчно силно. Ако наистина е така, просто не ги заслужаваш…
	Хвърлям дънките в лицето му и му се нахвърлям.
	Увивам ръце около бедрата му, вдигам го и го блъскам в стената с всичка сила. Успявам да му извадя въздуха.
	Пистолетът пада на пода.
	Изритвам го в кухнята и стоварвам коляно в лицето на този Джейсън.
	Чувам трошене на кости.
	Хващам го за главата и вдигам коляно за втори удар, но той подкосява левия ми крак.
	Падам тежко на паркетния под и главата ми се удря толкова силно, че пред очите ми избухва ярка светлина. Двойникът ми се хвърля отгоре ми и ме стиска за врата. От пребитото му лице тече кръв.
	Удря ме и бузата ми под лявото ми око избухва в супернова от болка.
	Удря ме отново.
	Примигвам, за да махна кръвта и сълзите от очите си, и в следващия момент виждам нож в ръката, с която ме удря.
	Изстрел.
	Ушите ми закънтяват.
	В гърдите му се появява малка черна дупка и от нея потича кръв. Ножът пада от ръката му на пода до мен. Джейсън пъха пръст в дупката и се опитва да я запуши, но не може да спре кръвта.
	Опитва се да си поеме въздух и поглежда към човека, който го е застрелял.
	Аз правя същото и виждам друг Джейсън, който държи пистолет. Той е гладко избръснат и носи черното кожено яке, което Даниела ми подари преди десет години на годишнината ни.
	На лявата му ръка проблясва златна брачна халка.
	Моята халка.
	Джейсън 2 дърпа отново спусъка и следващият куршум пронизва черепа на нападателя ми.
	Онзи се просва.
	Обръщам се и бавно сядам.
	Плюя кръв.
	Лицето ми гори.
	Джейсън 2 насочва пистолета в мен.
	Ще дръпне спусъка.
	Предусещам приближаващия край и оставам безмълвен. През съзнанието ми преминава един спомен от детството ми във фермата на баба и дядо в Западна Айова. Топъл пролетен ден. Красиво небе. Царевични ниви. Ритам футболна топка към брат ми, който пази на импровизираната врата между двата явора.
	Чудя се защо точно това си спомням на прага на смъртта. В този момент ли съм бил най-щастлив? В него ли съм бил себе си?
	— Спри!
	Даниела е застанала на прага на кухнята, напълно облечена е.
	Поглежда Джейсън 2.
	Поглежда мен.
	Поглежда Джейсън с дупката от куршум в челото.
	Поглежда Джейсън с прерязаното гърло на верандата.
	Някак си, без капка трепет в гласа си, съумява да попита:
	— Къде е съпругът ми?
	Джейсън 2 се изненадва.
	Избърсвам кръвта от очите си.
	— Тук съм.
	— Какво правихме тази вечер? — пита тя.
	— Танцувахме на лоша кънтри музика, прибрахме се пеша и правихме любов. — Поглеждам мъжа, който открадна живота ми. — Ти си този, който ме похити?
	Джейсън 2 поглежда Даниела.
	— Тя знае всичко — казвам му. — Няма смисъл да лъжеш.
	— Как можа да ми го причиниш? — гневи се съпругата ми. — Защо развали семейството ми?
	Чарли се появява зад майка си и поглъща ужаса на сцената.
	Джейсън 2 поглежда Даниела.
	После Чарли.
	Двойникът ми е само на два метра от мен, но съм седнал на пода.
	Не бих успял да го стигна, преди да дръпне спусъка.
	Трябва да го накарам да говори.
	— Как ни намери? — питам аз.
	— Телефонът на Чарли има приложение за следене.
	— Включих го снощи, за да изпратя едно съобщение — оправдава се синът ми. — Не исках Анджела да си мисли, че съм я зарязал.
	Поглеждам Джейсън 2.
	— А другите Джейсъновци?
	— Нямам представа как са ви намерили. Вероятно са ме проследили дотук.
	— Колко са?
	— Не знам. — Обръща се към Даниела. — Имах всичко, за което някога съм си мечтал, с изключение на теб. Не можех да те изгоня от мислите си. Не можех да спра да мисля какво можеше да се случи между нас. Затова…
	— Тогава трябваше да останеш с мен преди петнайсет години, когато имаше възможност.
	— Така нямаше да построя кутията.
	— Защо това трябва да е толкова лошо? Огледай се. Нима работата на живота ти не причини само болка?
	— Всеки миг, всяка секунда се правят избори. Но животът е несъвършен. Вземаме грешни решения. Живеем в състояние на непрестанно съжаление, а има ли нещо по-лошо от това? Създадох средство, което може да заличи съжалението. Което може да намери светове, в които сме направили правилните избори.
	— Животът не работи по този начин — отвръща Даниела. — Човек живее със своите решения и се учи. Не можеш да измамиш системата.
	Съвсем бавно прехвърлям тежестта си върху краката.
	Но Джейсън 2 ме забелязва.
	— Дори не си го помисляй.
	— Смяташ да ме убиеш пред тях ли? — питам аз. — Наистина?
	— Имаше такива мечти — отвръща той. — Можеше да останеш в моя свят и да заживееш моя живот.
	— О, така ли оправдаваш действията си?
	— Знам как работи умът ти. Познавам ужаса, пред който се изправяш всеки ден, докато пътуваш във влака за работа и си мислиш: _Това ли ще е всичко?_ Може би ти стиска да си го признаеш. Или пък не.
	— Нямаш право да ме…
	— Всъщност имам право да те съдя, Джейсън, защото аз _съм_ ти. Преди петнайсет години може да сме продължили да живеем в различни светове, но сме едни и същи. Не си роден да преподаваш физика на студенти. Нито пък да гледаш как хора като Раян Холдър печелят награди, които ти принадлежат. Няма _нещо_, което да не можеш да направиш. Знам, защото вече съм го направил. Виж какво построих. Получих възможността да се събуждам в твоята къща всяка сутрин и да се поглеждам в огледалото, защото постигнах всичко, което някога съм желал. Ти можеш ли да се похвалиш със същото? Какво постигна ти?
	— Тях.
	— Осигурих ти… осигурих на всеки от нас онова, което тайничко желаехме. Възможността да живеем два живота. Най-добрите ни два живота.
	— Не искам два живота. Искам тях.
	Поглеждам Даниела и сина си.
	— Аз също искам него — отвръща съпругата ми. — Моля те. Остави ни на мира. Не е нужно да го правиш.
	Лицето на Джейсън 2 помръква.
	Присвива очи.
	Приближава се до мен.
	— Не! — изпищява Чарли.
	Пистолетът е на сантиметри от лицето ми.
	Взирам се в очите на двойника си.
	— Какво ще правиш, след като ме убиеш? — питам аз. — Какво ще постигнеш? Тя няма да те иска.
	Ръката му потреперва.
	Чарли тръгва към Джейсън 2.
	— Не го докосвай — нарежда му синът ми.
	— Не се намесвай, синко — отвръща той, а аз поглеждам дулото на пистолета. — Свършен си, Джейсън.
	Чарли не спира. Даниела се опитва да го удържи, но той се откъсва от хватката й.
	Погледът на Джейсън 2 се отклонява от мен за стотна от секундата.
	Избивам пистолета от ръката му, вземам ножа от пода и го забивам в корема му. Острието се плъзга в плътта без никаква съпротива.
	Изправям се и изваждам ножа. Джейсън 2 пада в ръцете ми, сграбчва ме за раменете и отново го наръгвам. И отново, и отново, и отново.
	Цялата му риза става в кръв и потича по ръцете ми. Стаята се изпълва с металическата й миризма.
	Джейсън 2 ме стиска, но ножът все още е забит в корема му.
	Мисля си за Даниела и него, докато извивам острието, изваждам го и го изблъсквам от мен.
	Той се олюлява.
	Намръщва се.
	Държи се за корема.
	През пръстите му тече кръв.
	Краката му го предават.
	Джейсън 2 сяда, простенва, ляга на една страна и отпуска глава на пода.
	Поглеждам Даниела и Чарли, за да се уверя, че са добре. Отивам при двойника си и пребърквам джобовете му, докато стене. Най-накрая намирам ключовете за колата си.
	— Къде е събърбънът? — питам.
	Налага се да се наведа, за да го чуя.
	— На четиристотин метра от разклона. В аварийната лента.
	Отивам при дрехите, които преди малко съблякох, и бързо ги обличам.
	Закопчавам си ризата, навеждам се да си завържа ботите и поглеждам към Джейсън 2, който кърви на пода на тази стара хижа.
	Вдигам пистолета и го избърсвам в дънките си.
	Трябва да тръгваме.
	Кой знае колко от тях ще дойдат.
	Двойникът ми ме вика.
	Обръщам се към него и виждам, че държи брачната ми халка в окървавените си пръсти.
	Отивам да я взема и я слагам върху завързания на безименния ми пръст конец. Джейсън 2 ме сграбчва за ръката и ме придърпва към себе си.
	Опитва се да ми каже нещо.
	— Не те чувам — отвръщам аз.
	— Погледни… в… жабката.
	Чарли идва при мен и ме прегръща силно. Опитва се да удържи сълзите си, но раменете му подскачат и изхлипва. Докато плаче в ръцете ми като малко дете, осъзнавам ужасите, на които стана свидетел, и моите очи също се пълнят със сълзи.
	Стискам лицето му в длани.
	— Ти ми спаси живота — казвам му. — Ако не се беше опитал да го спреш, не бих имал никакъв шанс.
	— Наистина?
	— Да. Също така смятам да натроша шибания ти телефон на парчета. А сега трябва да тръгваме. През задната врата.
	Минаваме през дневната, като прескачаме локвите с кръв.
	Отключвам френските врати и пускам Чарли и Даниела да излязат преди мен на верандата. Обръщам се, за да видя за последно човека, който причини всичко това.
	Очите му все още са отворени, премигва бавно и ни гледа, докато излизаме.
	Затварям вратите след себе си.
	На верандата има кървава пътека от другия Джейсън с прерязаното гърло.
	Не знам накъде да поемем.
	Тръгваме по брега в посока север през дърветата.
	Езерото е спокойно и черно като обсидиан.
	Постоянно се оглеждам и съм нащрек за други Джейсъновци — някой може да изскочи иззад някое дърво и да ми отнеме живота на секундата.
	След няколкостотин метра оставяме брега зад гърба си и тръгваме по посока на пътя.
	От хижата долитат четири изстрела.
	Побягваме, макар да не ни е никак лесно заради снега. И тримата дишаме тежко.
	Приливът на адреналин не позволява на болката в пребитото ми лице да надигне вой, но се чудя колко време ще продължи това.
	Излизаме от гората на пътя.
	Заставам на двойната жълта линия. За момент гората е напълно тиха.
	— Накъде? — пита Даниела.
	— На север.
	Побягваме по средата на пътя.
	— Виждам го — казва Чарли.
	Право пред нас, в аварийната лента, се вижда задницата на събърбъна ни, наполовина скрит под дърветата.
	Качваме се и докато пъхам ключа в запалването, забелязвам раздвижване в страничното огледало — една сянка тича към нас.
	Запалвам двигателя, освобождавам ръчната спирачка и давам на скорост.
	Изкарвам събърбъна на пътя и натискам педала на газта до долу.
	— Залегнете — нареждам аз.
	— Защо? — пита Даниела.
	— Просто го направете!
	Джипът ни се понася в мрака.
	Пускам фаровете.
	Те осветяват друг Джейсън, който е застанал в средата на пътя и е насочил пистолет към нас.
	Той произвежда изстрел.
	Куршумът пробива предното стъкло и се врязва в облегалката на седалката на два сантиметра от дясното ми ухо.
	Следва нов изстрел.
	Даниела изпищява.
	Колко сбъркана трябва да е тази моя версия, за да рискува живота на съпругата и сина ми?
	Този Джейсън се опитва да се махне от пътя, но закъснява.
	Дясната страна на бронята го удря в корема. Сблъсъкът е фатален.
	Тялото му се извива бързо и грозно, а главата му се удря в стъклото от страната на пътника с такава сила, че го счупва.
	Виждам го как продължава да се търкаля върху пътя в огледалото за обратно виждане.
	— Ранени ли сте? — питам.
	— Аз съм добре — отговаря Чарли.
	Даниела се изправя в мястото си.
	— Даниела?
	— Добре съм — отвръща тя и изтърсва счупените стъкла от косата си.

	* * *

	Пътуваме по тъмната магистрала.
	Никой от нас не продумва.
	Часът е три сутринта и сме единственият автомобил на пътя.
	Нощният хлад минава през дупките от куршуми в предното стъкло, а шумът, който влиза през счупения прозорец на Даниела, е изнервящо силен.
	— Телефонът ти още ли е в теб? — питам аз.
	— Да.
	— Дай ми го. Дай ми и твоя, Чарли.
	Двамата ми подават апаратите си. Свалям прозореца си и ги изхвърлям навън.
	— Ще продължат да се появяват, нали? — пита съпругата ми. — Никога няма да спрат.
	Права е. Не може да се има доверие на другите Джейсъновци. Сгреших за лотарията.
	— Мислех си, че има начин да оправя нещата — казвам аз.
	— Какво ще правим сега?
	Изтощението ме премазва.
	С всяка изминала секунда лицето започва да ме боли все повече и повече.
	Поглеждам Даниела.
	— Отвори жабката.
	— Какво да търся? — пита тя.
	— Нямам представа.
	Съпругата ми изважда упътването на събърбъна.
	Застраховката и талона.
	Манометър.
	Фенерче.
	И малка кожена чанта, която познавам много добре.


>	15

	Седим в простреляния ни събърбън на изоставения паркинг.
	Шофирах цяла вечер.
	Поглеждам се в огледалото. Лявото ми око е лилаво и лошо подуто, а кожата над лявата ми скула е станала черна от събралата се там кръв.
	Всичко ме боли изключително много.
	Поглеждам първо Чарли, а после и Даниела.
	Съпругата ми прокарва пръсти по врата ми.
	— Какъв друг избор имаме? — пита тя.
	— Чарли? Това е и твое решение.
	— Не искам да отиваме.
	— Знам.
	— Предполагам обаче, че се налага.
	Една мисъл ме напада със скоростта на връхлитащ летен облак.
	Намираме се на финала. Всичко, което сме постигнали — къщата, професиите, приятелите, семействата ни — вече го няма. Не ни е останало нищо друго освен самите нас, но това не ми пречи да съм най-щастливият човек на света в този момент.

	* * *

	Сутрешното слънце прониква през дупките в покрива и осветява петна от черния асфалт пред нас.
	— Тук е много яко — казва Чарли.
	— Знаеш ли къде отиваме? — пита Даниела.
	— За съжаление, познавам мястото прекалено добре.
	Вървим по изоставените коридори, а изтощението ми е непоносимо. Карам я на кофеин и страх. Пистолетът, който взех от хижата, е затъкнат на гърба ми, а кожената чанта от Джейсън 2 е под мишницата ми. Сещам се, че докато карахме към Саут Сайд, нито за миг не погледнах хоризонта.
	Можехме да му се насладим за последно.
	Изпитвам съжаление, но бързам да го изгоня.
	Спомням си всички нощи, в които съм лежал в леглото и съм се чудил какъв щеше да бъде животът ми, ако нещата бяха различни, ако не бях поел по това разклонение на пътя, което ме направи баща и посредствен преподавател по физика, вместо светило в тази сфера. Предполагам, че човек просто така е устроен — да желае онова, което не притежава. Можех да го получа, ако бях направил друг набор от избори.
	Истината обаче е, че съм направил тези други избори.
	Защото аз не съм само аз.
	Разбирането ми за идентичност е сериозно разклатено. Аз съм само един аспект от безкрайно фасетно същество, на име Джейсън Десън, което е направило всеки възможен избор и е изживяло всеки възможен живот.
	Не мога да спра да мисля над факта, че сме повече от сбора от нашите избори, че всички пътища, по които сме можели да поемем, някак си също се отразяват на идентичността ни.
	Но никой от другите Джейсъновци не е важен.
	Не желая техните животи.
	Искам своя.
	Защото колкото и прецакано да е всичко, не искам да бъда с друг освен с Даниела и Чарли. Дори едно дребно нещо да беше различно, те нямаше да бъдат хората, които обичам толкова много.
	Слизаме бавно по стълбите, които водят до помещението с генераторите, а стъпките ни ехтят през огромното празно пространство.
	Остават само няколко стъпала, когато Даниела отбелязва:
	— Има някой там долу.
	Спирам.
	Устата ми пресъхва, докато се опитвам да различа нещо в мрака.
	Някакъв мъж става от пода, на който е седнал.
	До него се появява друг.
	И още един.
	Целият мрак от последния генератор до кутията се раздвижва и безброй мои версии стават на крака.
	Мамка му.
	Подранили са за лотарията.
	Десетки са.
	Всички ни гледат.
	Поглеждам назад към стълбите. Кръвта бучи толкова силно в ушите ми, че за момент не мога да чувам нищо заради водопада от панически бял шум.
	— Няма да бягаме — казва Даниела. Вади пистолета от колана ми и ме хваща под ръка. — Чарли, хвани баща си за ръката и не го пускай каквото и да се случи.
	— Сигурна ли си за това? — питам аз.
	— Един милион процента.
	Със съпругата и сина си от двете ми страни, бавно тръгвам надолу по последните стъпала от стълбището.
	Двойниците ми стоят между нас и кутията.
	Няма достатъчно кислород в помещението.
	Не се чува нищо друго освен стъпките ни и вятъра, който влиза през прозорците без стъкла високо над нас.
	Даниела издиша изнервена.
	Ръката на Чарли се поти в моята.
	— Просто продължавайте да вървите — нареждам им аз.
	Един от двойниците прави крачка напред.
	— Не такова беше предложението ти — казва той.
	— Нещата се промениха — отвръщам аз. — Няколко от нас се опитаха да ме убият снощи и…
	Даниела ме прекъсва:
	— Един от вас стреля по колата ни. Чарли беше вътре. Край. Всичко свърши.
	Тя ме дърпа напред.
	Приближаваме ги.
	Не се махат от пътя ни.
	— Вече си тук. Да проведем тази лотария — казва друг мой двойник.
	Даниела ме стиска още по-силно за ръката.
	— Двамата с Чарли ще влезем в кутията с _този_ човек — заявява тя, но гласът я предава. — Ако имаше някакъв друг начин… Всички правим най-доброто, на което сме способни.
	Неизбежно е — поглеждам в очите най-близкия Джейсън, чиято завист и ревност са като живо същество. Облечен е в скъсани дрехи като скитник и вони на отчаяние.
	— Защо _ти_ да я получиш? — ръмжи насреща ми той.
	Намесва се Джейсън до него:
	— Тук не става въпрос за него. А за това какво иска тя. От какво се нуждае синът ни. Това е най-важното. Да ги пуснем да минат. Отдръпнете се всички.
	Тълпата започва да ни прави път.
	Вървим бавно през коридора от Джейсъновци.
	Някои плачат.
	Сълзите им са горещи, гневни, отчаяни.
	И аз съм такъв.
	Както и Даниела.
	И Чарли.
	Останалите стоят стоически и нащрек.
	Най-накрая и последният Джейсън се маха от пътя ни.
	Кутията се появява пред нас.
	Вратата е широко отворена.
	Първи влиза Чарли, последван от Даниела.
	Очаквам нещо да се случи.
	Сърцето ми бие като чук в гърдите.
	В този момент нищо не би ме изненадало.
	Пристъпвам прага, слагам ръка на вратата и поглеждам за последно света си.
	Никога няма да забравя гледката.
	От високите прозорци влиза светлина, която осветява старите генератори, докато петдесет мои версии се взират в кутията в удивителна, зловеща и опустошителна тишина.

	* * *

	Заключващият механизъм на вратата щраква.
	Резето си влиза на мястото.
	Включвам фенерчето и поглеждам семейството си.
	Даниела прилича на човек, който ще се сгромоляса всеки момент, но все още се държи.
	Изваждам спринцовките, иглите, ампулите.
	Приготвям всичко.
	Също като едно време.
	Помагам на Чарли да навие ръкава си над лакътя.
	— Първия път чувството е малко странно. Готов ли си?
	Синът ми кима.
	Държа здраво ръката му, пробождам вената му с иглата и издърпвам буталото назад, за да вкарам малко кръв в спринцовката.
	Вкарвам цялата доза от наркотика на Раян в кръвоносната му система. Очите му побеляват и Чарли се отпуска върху стената.
	Завързвам турникет около моята ръка.
	— Колко време продължава действието на наркотика? — пита Даниела.
	— Около час.
	Чарли се изправя.
	— Добре ли си? — питам го.
	— Това беше странно.
	Инжектирам се. Минали са няколко дни от последната ми употреба и наркотикът ме удря по-силно от обичайното. Когато се опомням, вземам последната спринцовка.
	— Твой ред е, любов моя.
	— Мразя игли.
	— Не се тревожи. Станах доста добър в това.
	Съвсем скоро и тримата сме под въздействието на наркотика.
	Даниела взема фенерчето от ръката ми и отстъпва от вратата.
	Докато осветява коридора, гледам внимателно лицето й. Както и това на сина ми. Изплашени са. Изумени. Сещам се за първия път, в който видях коридора, и за ужаса и изумлението, които се бяха стоварили отгоре ми.
	Имах чувството, че съм никъде.
	И навсякъде.
	— Колко е дълъг? — пита Чарли.
	— До безкрая.

	* * *

	Вървим заедно по коридора, който няма край. Не мога да повярвам, че отново съм тук. Не мога да повярвам, че съм тук с тях. Не съм особено наясно с чувствата си, но определено не съм подвластен на суровия страх от преди.
	— Значи, всяка от тези врати… — започва Чарли.
	— Се отваря в различен свят.
	— Уха.
	Обръщам се към Даниела.
	— Добре ли си?
	— Да. С теб съм.
	Вървим от известно време и скоро действието на съединението на Раян ще премине.
	— Наркотикът ще спре да действа след малко — съобщавам аз. — Трябва да излезем.
	Спираме пред врата, която прилича на всички останали.
	— Мислех си… — започва Даниела — за намерилите пътя към нашия свят Джейсъновци. Защо смяташ, че няма да ни открият на мястото, на което ще отидем? На теория всички те мислят по същия начин като теб, нали?
	— Да, но аз нямам намерение да отварям врата, нито пък ти.
	Обръщам се към Чарли.
	— Аз? — учудва се той. — Ами ако сгафя? Ами ако ни отведа на някое ужасно място?
	— Имам ти доверие.
	— Аз също — казва Даниела.
	— Въпреки че ти ще отвориш вратата, пътят до този следващ свят ще е създаден от трима ни. — Чарли поглежда вратата, нервен е. — Виж, опитах се да ти обясня как работи кутията, но забрави всичко за момент. Чуй това. Кутията не е много по-различна от живота. Ако се страхуваш, ще намериш страх.
	— Но аз не знам дори откъде да започна — оплаква се синът ми.
	— От празното платно.
	Прегръщам го.
	Казвам му, че го обичам.
	Че се гордея с него.
	Двамата с Даниела сядаме на пода с лице към него и вратата и се облягаме на стената. Тя отпуска глава на рамото ми и ме хваща за ръката.
	Докато шофирах снощи, си мислех, че ще изпитвам ужас да отида в друг свят, но не е така.
	Вълнувам се като дете и нямам търпение да видя къде ще отидем.
	Щом семейството ми е с мен, съм готов за всичко.
	Чарли се приближава до вратата и хваща дръжката й.
	Точно преди да я отвори, си поема въздух и ни поглежда. Виждам колко е смел и силен.
	Истински мъж.
	Кимам му.
	Той натиска дръжката и резето се прибира обратно.
	В коридора нахлува толкова ярка светлина, че се налага да прикрия очи за момент. Когато най-накрая привиквам към нея, виждам силуета на сина си на прага.
	Ставам и помагам на Даниела да се изправи. Двамата отиваме при сина ни, докато студеният и стерилен вакуум на коридора се изпълва с топлина и светлина.
	Вятърът носи миризмата на влажна пръст и непознати цветя.
	Свят след буря.
	Слагам ръка на рамото на Чарли.
	— Готови ли сте? — пита той.
	— Точно зад теб сме.


>	Благодарности

	„Тъмна материя“ беше най-трудната книга в кариерата ми и нямаше да успея да я завърша без помощта и подкрепата на цяла плеяда от щедри, талантливи и невероятни люде, които хвърлиха светлина върху много аспекти от романа.
	Благодаря на моя агент и приятел Дейвид Хейл Смит, който отново стори някои магически неща, и на целия екип на „Инкуел Мениджмънт“, които ми пазиха гърба през целия път. Благодаря на Ричард Пайн за мъдрите съвети, които дойдоха в най-подходящия момент, на Алексис Хърли за брилянтността и решителността й да продава творбите ми в чужбина и на Натаниъл Джакс, който е истински магьосник, що се отнася до договори.
	Благодаря на мениджъра ми за филмови и телевизионни права Анджела Ченг Каплан и на адвоката ми Джоел Вандерклут, които са невероятни, откъдето и да ги погледнеш. Извадих такъв късмет, че са в моя отбор.
	Екипът в „Краун“ се състои от едни от най-умните хора, с които съм работил някога. Техните страст и отдаденост към тази книга бяха изумителни. Благодаря на Моли Стърн, Джулиан Павия, Мая Маджий, Дейвид Дрейк, Даяна Месина, Даниел Крабтрий, Сара Бедингфийлд, Крис Бранд, Синди Берман и на всички в „Пенгуин Рандъм Хауз“, че подкрепиха тази книга.
	Второ, благодаря на гениалния ми редактор Джулиан Павия, който ме тормозеше повече от всеки друг и направи тази книга много по-добра.
	Не мога и да си мечтая за по-силна група, която да се опитва да направи „Тъмна материя“, филма, реалност. Огромни благодарности на Мат Толмак, Брад Зимерман, Дейвид Менпърл, Раян Дохърти и Анге Джанети от „Сони“. Искам също така да благодаря на Майкъл де Лука и Рейчъл О’Конър, които си харесаха книгата от самото начало.
	Жак Бен-Зекри работи по всичките ми романи от поредицата „Уейуърд Пайнс“ и макар това да не беше нейна книга, тя й даде цялото си внимание и грижа. „Тъмна материя“ щеше да е бегла сянка на това, което е сега, без проникновенията й.
	Клифърд Джонсън, който е професор по физика и астрономия, ми помогна да не изглеждам като пълен идиот, докато разисквам неясните концепции на квантовата механика. Ако нещо не е както трябва, вината е изцяло моя.
	Нямаше да имам възможност да напиша романа „Тъмна материя“ без трудовете на много физици, астрономи и космолози, които са посветили живота си в търсене на фундаментални истини относно нашето съществуване. Някои от тях, като Стивън Хокинг, Карл Сейгън, Нийл Деграс Тайсън, Мичио Каку, Роб Брайънтън и Аманда Гефтър, ми помогнаха да започна да разбирам що е то квант. В частност елегантната аналогия на Мичио Каку с езерото, рибата и хиперпространството ми помогна да разбера мултидименционалността и се превърна в основа за обяснението на Джейсън 2 за мултивселената пред Даниела.
	Ранните ми читатели преживяха безброй тежки чернови и ми дадоха безценни съвети. Специални благодарности на моя колега и голям приятел Чад Ходж, на моя брат от една майка Джордан Крауч, на моите братя от различни майки Джо Конрат и Бари Айслър, на прекрасната Ан Вос Питърсън и сродната ми душа по идеи Маркъс Сейки, който, докато бях на посещение в Чикаго преди две години, ми помогна да видя потенциала на тази книга в океан от добри идеи и ме окуражи да я напиша, независимо от това колко много се страхувах да го направя. А аз _доста_ се страхувах. Крещящи благодарности на бара на звездния „Лонгман & Ийгъл“ в Логан Скуеър (Чикаго), където формата и същността на „Тъмна материя“ буквално се появиха от нищото.
	Запазвам за накрая най-големите благодарности за семейството ми: Ребека, Ейдън, Анслий и Аделин. За всичко. Обичам ви.
