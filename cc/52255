D>
	На родителите ми — Майк и Хелън, които винаги ми четат.
D$


>	Пролог

	Не можеше да се каже, че фермата не се бе сблъсквала със смъртта и преди, а мухите месарки* не бяха налитали на всичко. За тях нямаше почти никаква разлика между човешки труп и животинска мърша.
	[* Общо наименование на 1100 вида мухи, които влизат първи в контакт с мъртви животни и снасят яйцата си там. Преносители са на много болести, сред които и дизентерия. Нанасят огромни щети на селското стопанство и животновъдството. — Б.пр.]
	Това лято сушата ги разглези с богат избор. Те търсеха изцъклени очи и лепкави рани, тъй като фермерите от Киуара все по-често вдигаха пушките към измършавелия добитък. Когато няма дъжд, няма и какво да се яде. А липсата на храна водеше до тежки решения, докато малкият град крееше ден след ден под жаркото синьо небе.
	„Скоро ще свърши“, казваха фермерите, ала месец след месец… започна втората година. Повтаряха си един на друг думите на глас подобно на мантра или ги шепнеха на себе си като молитва.
	Но метеоролозите в Мелбърн бяха на друго мнение. Облечени в костюми и изпълнени със съчувствие в прохладните студиа, те четяха прогнозата обикновено в шест вечерта. Официално обстановката бе обявена като най-неблагоприятната от век насам. Климатичната аномалия си имаше име, произношението на което така и никога не бе уточнено. _Ел Ниньо._
	Поне мухите бяха щастливи. Находките им този ден обаче бяха необичайни. По-дребни и с гладка плът. Не че имаше някакво значение. За тях всички изглеждаха еднакво. Изцъклените очи. Влажните рани.
	Тялото в просеката беше още топло. Отне им известно време да открият другите две в къщата, въпреки че вратата се поклащаше, приканващо отворена. Онези, които се осмелиха да навлязат в коридора, бяха възнаградени с още едно, този път в спалнята. Доста по-малко, но затова пък не толкова изгризано от конкуренцията.
	Озовали се първи на мястото на действието, мухите кръжаха доволни в горещината, докато кръвта образуваше черна локва върху плочките и килима. Отвън прането все още висеше на опънатото с въртящ механизъм въже, съвсем сухо и спечено от слънцето. Детски скутер лежеше захвърлен на каменната пътека. В радиус от километър от фермата биеше само едно човешко сърце.
	Затова не последва никаква реакция, когато някъде навътре в къщата бебето започна да плаче.


>	Първа глава

	Дори онези, които прекрачваха прага на църквата само на Коледа, можеха да кажат, че опечалените ще бъдат повече от местата. Пред вратата вече се тълпеше множество в сиво и черно, когато Арън Фолк приближи, вдигайки облак от прах и сухи листа.
	Съседите, обзети от решителност, която се опитваха да прикрият, се блъскаха един друг за преднина, докато редицата се процеждаше бавно през входа. От другата страна на улицата се събираха представителите на медиите.
	Фолк паркира седана си до един пикап, който също бе виждал по-добри времена, и изключи двигателя. Климатикът замлъкна и в купето мигновено стана горещо. Позволи си за момент да огледа тълпата, въпреки че в действителност не разполагаше с никакво време. Беше изминал целия път от Мелбърн дотук за повече от шест часа, вместо за обичайните пет. Доволен, че не вижда нито един познат, слезе от колата.
	Жегата на късния следобед го обгърна като одеяло. Опари ръката си, когато отвори задната врата, за да вземе сакото си. След кратко колебание вдигна шапката от седалката. Изработена от твърдо кафяво сукно и с широка периферия, тя съвсем не подхождаше на траурния му костюм. Но с кожа със синкавия нюанс на обезмаслено мляко и обсипано с лунички лице, придаващи му вид на болен от рак, Фолк беше готов да поеме риска от подобно модно несъответствие.
	Блед по рождение, с ниско подстригана сламеноруса коса и невидими мигли, той често си бе мислил през трийсет и шестте си години, че австралийското слънце се опитва да му каже нещо. Послание, което му бе по-лесно да пренебрегва под високите сенки на Мелбърн, отколкото в Киуара, където сянката беше мимолетно явление.
	Погледна пътя, водещ извън града, после часовника си. Опелото, поменът, една нощ и ще си тръгне. Осемнайсет часа, изчисли той. Само толкова. С тази мисъл тръгна към тълпата, придържайки с една ръка шапката си от внезапния горещ порив, развял краищата й.
	Вътре църквата му се стори дори по-малка, отколкото си я спомняше. Рамо до рамо с непознати, той си позволи да се смеси с множеството. Забеляза свободно място до стената, втурна се нататък и се озова до фермер с изпъната на корема памучна риза. Мъжът му кимна и отново се загледа напред. Фолк можеше да види измачканите ръкави, които доскоро очевидно са били навити до лактите.
	Свали шапката и дискретно си повя с нея срещу жегата. Не успя да потисне желанието да се огледа наоколо. Лица, сторили му се непознати в първия момент, рязко влязоха във фокус и усети нелогичен прилив на изненада от разкривените крака, посребрените коси и натрупаните килограми на хората в тълпата.
	Възрастен мъж през два реда от него привлече погледа му с кимване и двамата си размениха тъжни усмивки. Как му беше името? Опита се да си спомни. Но не можеше да се съсредоточи. Човекът някога беше учител. Представяше си го, застанал пред дъската в класната стая, опитвайки се да преподава география, дървообработване или нещо друго на отегчени тийнейджъри, но споменът продължаваше да му убягва.
	Мъжът кимна към пейката, показвайки, че може да му направи място до себе си, но Фолк поклати учтиво глава и се загледа напред. Избягваше незначителните разговори дори при по-подходящи обстоятелства, а този момент несъмнено бе ужасно неподходящ.
	Господи, ковчегът в средата беше малък. Поставен между двата големи, изглеждаше още по-зловещо. Ако изобщо беше възможно. Малки дечица с прилежно пригладени към главите им коси сочеха с пръст: _Татко, виж. Този сандък е с цветовете на футболния отбор._ По-големите, които бяха наясно какво лежеше вътре, гледаха ужасени и мълчаливи, стегнати в ученическите си униформи, и се притискаха плътно към майките си.
	От закачената над трите ковчега увеличена снимка надолу гледаше четиричленно семейство. Статичните им усмивки бяха прекалено широки и разделени на множество пиксели. Разпозна я от новините. Медиите я използваха почти непрекъснато. Отдолу имената на мъртвите бяха изписани с естествени цветя. _Люк. Карън. Били._
	Фолк се загледа в снимката на Люк. Гъстата черна коса сега беше изпъстрена със сребърни нишки, но все още изглеждаше по-здрав от повечето мъже, прехвърлили трийсет и петте. Лицето му беше по-състарено, отколкото си го спомняше, но от последната им среща изминаха почти пет години. Уверената усмивка си оставаше непроменена, както и леко надменният поглед. _Всичко е същото_, бяха първите думи, които изникнаха в съзнанието му. Но трите ковчега говореха друго.
	— Ужасна трагедия — обади се неочаквано мъжът до него. Ръцете му бяха скръстени, стиснатите в юмруци длани — пъхнати под мишниците.
	— Да — отвърна Фолк.
	— Добре ли ги познавахте?
	— Всъщност не. Само Люк… — В момент на леко замайване не можа да намери дума, с която да опише човека в големия ковчег. Въртеше се в съзнанието му, но се сещаше само за клишетата от вестниците. — Бащата — каза накрая. — Някога бяхме приятели.
	— Да. Знам кой е Люк Хедлър.
	— Мисля, че сега всички знаят.
	— Все още живеете тук, нали? — Фермерът размърда леко тежкото си тяло и за първи път се загледа в лицето му.
	— Не. Отдавна вече не.
	— Точно така. Но имам чувството, че съм ви виждал и преди. — Мъжът се намръщи, опитвайки се да си спомни. — Ей, нали не сте от гадните телевизионни репортери?
	— Не. Полицай съм. В Мелбърн.
	— Наистина? По-добре разследвайте проклетото правителство, задето допусна нещата да стигнат дотук. — Непознатият кимна към мястото, където тялото на Люк лежеше до тези на съпругата му и шестгодишния им син. — Ние тук се опитваме да изхраним тази страна в най-тежкото време от сто години насам, а те се боричкат за субсидиите. В известен смисъл не мога да обвиня жалкия негодник. Това е… — Замълча и огледа църквата. — Скандал. Ето какво е.
	Фолк не каза нищо, защото споделяше възмущението му от некомпетентността на Канбера. Потенциалните виновници за смъртта на семейство Хедлър редовно присъстваха на страниците на вестниците.
	— Заради това ли сте тук? — отново кимна към трите ковчега мъжът.
	— Не. Дойдох просто като приятел. Не съм сигурен дали изобщо има какво още да се разследва.
	Знаеше само това, което беше чул в новините, както всеки друг. Но според коментарите всичко беше ясно. Пушката принадлежеше на Люк. Същата, която по-късно откриха опряна в онова, което беше останало от устата му.
	— Не, вероятно не — въздъхна фермерът. — Просто предположих, защото сте негов приятел и такава е работата ви.
	— Не съм разследващ полицай впрочем. От федералните съм. Финансов разузнавателен отдел.
	— Това не ми говори нищо, приятел.
	— Означава просто, че преследвам пари. Всичко, което завършва с няколко нули и не е там, където трябва да бъде. Пране, злоупотреби, такива работи.
	Мъжът каза нещо в отговор, но Фолк не го чу. Погледът му се отмести от трите ковчега към опечалените на първата пейка. Местата, запазени за семейството. Така можеха да седят пред приятелите и съседите си, които, от своя страна, се взираха в гърбовете им и благодаряха на Бога, че не се е случило на тях.
	Бяха изминали двайсет години, но веднага разпозна бащата на Люк. Лицето на Джери Хедлър имаше сивкав оттенък. Очите изглеждаха хлътнали в черепа. Седеше почтително на първия ред, но с извърната глава. Не обръщаше внимание на съпругата си, ридаеща до него, нито на трите дървени сандъка, в които лежаха останките на сина, снахата и внука му. Вместо това гледаше право към Фолк.
	Някъде отзад от високоговорителите се разнесоха няколко музикални акорда. Опелото започваше. Джери кимна едва забележимо и Арън несъзнателно пъхна ръка в джоба си. Усети писмото, озовало се кой знае как върху бюрото му преди два дни. Осем думи от Джери Хедлър, написани с натежала ръка:
C>
	Люк излъга. Ти излъга. Непременно ела на погребението.
C$
	И първи отклони поглед.


	Беше му трудно да гледа снимките. Те просветваха на екрана в предната част на църквата в безпощадна последователност. Люк, аплодиран от десетки като футболист, и младата Карън, прескачаща оградата на кон. Сега имаше нещо гротескно в замръзналите им усмивки и той забеляза, че не беше единственият, който извръща глава.
	Кадърът се смени отново и Фолк с изненада разпозна себе си. Леко неясното му единайсетгодишно лице се взираше в него. Двамата с Люк, голи до кръста, стояха един до друг с отворени усти и размахваха малка рибка на въдица. Изглеждаха щастливи. Опита се да си спомни момента. Не успя.
	Изображенията продължаваха да се сменят. Снимки на Люк, после на Карън, на всички щастливи, сякаш никога нямаше да спрат да се усмихват, след това отново Фолк. Този път усети стягане в гърдите. От тихия шепот, разнесъл се сред тълпата, разбра, че не е единственият, разтърсен от изображението.
	Негова по-млада версия стоеше до Люк, но този път двамата бяха дългокраки и с белези от акне. Все така усмихнати, но вече част от четворка. Ръката на Люк обгръщаше тънкия кръст на момиче с бебешко руса коса. Доста по-предпазливо дланта на Арън висеше над рамото на другото момиче с черни къдрици и тъмни очи.
	Не можеше да повярва, че показват тази снимка. Хвърли поглед към Джери Хедлър, който седеше, загледан право напред със стисната челюст. Усети как фермерът до него отмести тежестта си и се отдръпна на половин педя от него. „Най-после се сети“, помисли си Фолк.
	Насили се отново да погледне изображението. На четиримата. На момичето до него. Гледаше тези очи, докато избледняха върху екрана. Спомни си кога беше правена снимката. Един следобед в края на дълго лято. Прекрасен ден. И последната им снимка заедно. Два месеца по-късно тъмноокото момиче беше мъртво.
	_Люк излъга. Ти излъга._
	Заби поглед в пода за цяла една минута. Когато вдигна глава, времето се бе преместило с няколко години напред и Люк и Карън се усмихваха сковано на сватбения си ден. Той също беше поканен. Опита да си спомни извинението, което бе измислил, за да не присъства. Работа най-вероятно.
	Започнаха да се появяват първите снимки на Били. С червено лице като бебе, после с гъста коса като малко момче. Вече започнал да прилича малко на баща си. Застанал в къси панталони до коледната елха. Семейството, облечено като три чудовища, с лица, напукани от боята около застиналите усмивки. И още няколко години по-късно — по-възрастната Карън, притиснала друго новородено към гърдите си.
	Шарлот. _Късметлийката._ Нейното име не беше изписано със свежи цветя. Сякаш усетила нещо, малката, сега вече на тринайсет месеца, заплака в скута на баба си на първия ред. Барб Хедлър повдигна с една ръка момиченцето, а с другата избърса с кърпичка лицето си.
	Фолк не беше експерт по бебетата и нямаше представа дали Шарлот е разпознала майка си на екрана. Може би просто изразяваше недоволството си да е част от това възпоминание, след като беше жива и здрава. „Ще свикне“, помисли си той. Нямаше голям избор. Не бяха много местата, където можеше да се скрие едно дете, обречено да расте с етикета „единствена оцеляла“.
	Музиката постепенно заглъхна и последната снимка просветна сред тягостна тишина. Всички изпитаха облекчение, когато някой включи осветлението. Дебелият свещеник пристъпи тромаво към аналоя* и Фолк отново втренчи поглед в онези ужасни ковчези. Замисли се за тъмноокото момиче и лъжата, обмислена и споделена преди двайсет години, докато страхът и юношеските хормони бушуваха в кръвта му.
	[* Аналой — висока тясна масичка с наклонена повърхност за икони или богослужебни книги при служба или църковни обреди. — Б.пр.]
	_Люк излъга. Ти излъга._
	Колко кратък се оказа пътят от онова решение до този момент? Въпросът пулсираше в съзнанието му като болезнена рана.
	Възрастна жена от тълпата откъсна поглед от олтара и очите й се спряха върху него. Не я познаваше, но тя машинално му кимна любезно. Той побърза да сведе глава. Когато я вдигна отново, продължаваше да се взира в него. Внезапно веждите й се смръщиха и тя се обърна към по-възрастната дама до нея. Не беше необходимо да умее да чете по устните, за да разбере какво й прошепна.
	_Момчето на Фолк се върна._
	Очите на втората се стрелнаха към него за момент и веднага се отклониха. С леко кимване тя потвърди подозрението на приятелката си. После се наведе и каза нещо на жената от другата си страна. Фолк усети неприятна тежест в гърдите. Погледна часовника си. _Седемнайсет часа._ После щеше да си отиде. Отново. Слава богу.


>	Втора глава

	— Арън Фолк, да не си посмял да си тръгнеш.
	Фолк стоеше до колата, борейки се с желанието да се качи в нея и да потегли незабавно. Повечето опечалени вече бяха извървели късата алея до мястото на помена. Обърна се по посока на гласа и се усмихна против волята си.
	— Гретчън — каза той, когато жената го притегли за прегръдка и притисна челото си към рамото му. Допря брада върху русата й глава и останаха така в продължение на една дълга минута, люлеейки се напред-назад.
	— Господи, толкова се радвам да те видя. — Гласът й беше приглушен от ризата му.
	— Как си? — попита Фолк, когато тя най-после се отдръпна. Гретчън Шонър сви рамене и свали евтините слънчеви очила, разкривайки зачервените си очи.
	— Не много добре. Зле всъщност. А ти?
	— И аз.
	— Със сигурност си все същият — успя да се усмихне тя. — Виждам, че продължаваш да полагаш усилия да изглеждаш като албинос.
	— И ти не си се променила.
	Жената изсумтя тихо, но продължи да се усмихва:
	— За двайсет години? О, я стига!
	Думите му не бяха просто проява на учтивост. В нея все още лесно можеше да се разпознае едно от момичетата от снимката на четиримата тийнейджъри, показана преди малко по време на службата.
	Талията, която Люк беше обгърнал, изглеждаше по-широка и този бебешко рус цвят вероятно се поддържаше с помощта на боя, но сините очи и високите скули си оставаха само нейни. Официалният й панталон и тъмното горнище бяха доста по-тесни от обичайното траурно облекло и в тях тя се движеше малко сковано. Запита се дали ги бе заела от някого, или рядко ги обличаше.
	Гретчън го наблюдаваше внимателно и когато погледите им се срещнаха, се разсмя. И веднага стана по-ведра, по-млада.
	— Хайде. — Улови го за ръката малко над лакътя. Той усети хладината на дланта й върху кожата си. — Поменът е в общинския център. Ще го изтърпим заедно.
	Докато вървяха по пътя, тя извика на малко момченце, ровещо в нещо с пръчка. То вдигна глава и неохотно изостави заниманието си. Гретчън му подаде ръка, но детето поклати глава и тръгна пред тях, размахвайки пръчката като сабя.
	— Синът ми — Лечи — обясни тя, поглеждайки отстрани Арън.
	— А, да. Вярно. — Отне му няколко секунди да си спомни, че момичето, което познаваше някога, вече е майка. — Чух, че имаш дете.
	— От кого си чул? От Люк?
	— Вероятно — отвърна той. — Беше преди време. Очевидно. На колко е?
	— Само на пет, но понякога е истински тартор.
	Гледаха как Лечи забива импровизирания меч в невидими нападатели. Имаше раздалечени очи и къдрава коса с цвят на пръст, но Фолк не намираше в чертите му никаква прилика с Гретчън. Насили се да си припомни дали Люк му бе споменал, че е имала връзка с някого, или кой е бащата на детето. Май не. Искаше му се да мисли, че не би забравил. Погледна лявата й ръка. Нямаше венчална халка, но това не означаваше нищо в днешно време.
	— Как ти се отразява семейният живот? — попита накрая, стреляйки на сляпо.
	— Добре. Лечи запълва цялото ми време — отговори тя, снишавайки глас. — Ние сме си само двамата. Иначе е добро хлапе. Справяме се. Поне засега.
	— Родителите ти все още ли държат фермата?
	Тя поклати глава:
	— Господи, не. Пенсионираха се и продадоха всичко преди осем години. Преместиха се в Сидни и купиха малък апартамент на три преки от сестра ми и децата й. — Повдигна рамене и продължи: — Казват, че им харесва. Градският живот. Изглежда, татко се занимава с пилатес.
	Фолк не успя да потисне спонтанната усмивка, представяйки си как простичко говорещият мистър Шонър се съсредоточава върху вътрешния си свят и дихателните упражнения.
	— Не се ли изкушаваш да ги последваш? — попита той.
	Жената се засмя безрадостно и посочи към изсъхналите дървета край пътя.
	— И да оставя всичко това? Не. Тук съм от много време, то ми е в кръвта. Знаеш как е. — Прехапа устни и отклони поглед. — Или може би не знаеш. Извинявай.
	Фолк пренебрегна забележката, махвайки с ръка.
	— С какво се занимаваш сега?
	— Със земеделие, разбира се. Е, поне се опитвам. Купих земята на Келерман преди няколко години. Овце.
	— Наистина ли? — учуди се той, искрено впечатлен. Имотът беше доста скъп. Поне навремето, в младежките му години.
	— А ти? — попита на свой ред Гретчън. — Чух, че си постъпил в полицията.
	— Да, във федералната. И все още съм там.
	Известно време вървяха в мълчание. Френетичната песен на птиците, идваща от дърветата, звучеше точно така, както си я спомняше. Групите опечалени пред тях изглеждаха като кални петна върху прашния път.
	— Как вървят нещата тук? — попита той.
	— Ужасно. — Думата прозвуча като поставена точка. Гретчън потупа с върха на пръстите върху устните си в нервен жест на бивш пушач. — Господ е свидетел, че и преди беше достатъчно зле. Всеки се притеснява за пари и от сушата. После се случи това с Люк и семейството му, което също е страшно, Арън. Много страшно. Сам го усещаш. Обикаляме наоколо като зомбита. Не знаем какво да направим, какво да кажем. Гледаме се един друг. Опитваме се да отгатнем кой ще е следващият.
	— Исусе!
	— Да. Не можеш да си представиш.
	— С Люк все още ли бяхте близки? — подхвърли той, обзет от любопитство.
	Жената се поколеба. Устните й се стегнаха в тънка линия.
	— Не. От години вече не. Не и както когато бяхме четворка.
	Фолк се сети за снимката. Люк, Гретчън, той. И Ели Дийкън с дългата черна коса. Всички бяха толкова свързани. Като тийнейджъри, които вярват, че приятелите им са сродни души и връзката помежду им ще трае вечно.
	_Люк излъга. Ти излъга._
	— Но вие двамата очевидно сте продължили да се чувате? — обади се тя.
	— От време на време. — Поне това беше истина. — Сядахме на по бира, когато идваше в Мелбърн. Такива неща. — Фолк направи кратка пауза. — Но не сме се виждали няколко години. Бяхме прекалено заети, нали разбираш? Той си имаше семейство, а пък аз много работех.
	— Разбирам. Не е нужно да се извиняваш. Всички изпитваме чувство на вина.
	Общинският център беше претъпкан. Арън се поколеба на стълбите, но Гретчън го дръпна за ръката.
	— Хайде, всичко ще бъде наред. Повечето хора вероятно дори не те помнят.
	— Все някой ще се сети. Особено след онази снимка на погребението.
	Тя изкриви лице в гримаса.
	— Да, знам. И аз бях потресена. Но виж, днес всички си имат достатъчно грижи, за да се занимават с теб. Гледай надолу. Ще излезем през задния вход.
	Без да изчака отговор, тя го улови за ръкава с едната си ръка, с другата хвана сина си и ги поведе навътре, проправяйки си път през тълпата. В залата беше задушно. Климатиците работеха на предела на възможностите си, но битката им бе обречена, докато опечалените търсеха спасение от жегата в сянката на сградата. Всички се опитваха да изглеждат тържествено, крепейки в същото време пластмасови чаши и чинии с шоколадов кейк. Гретчън се отправи към френския прозорец, където колективната клаустрофобия бе принудила някои от присъстващите да излязат на тясната детска площадка. Намериха сенчесто място до оградата и Лечи изтича да изпробва късмета си на парещата метална пързалка.
	— Не е нужно да стоиш до мен, ако това ще опетни доброто ти име — подхвърли Фолк и придърпа периферията на шапката по-ниско, за да прикрие лицето си.
	— О, я млъквай! Впрочем самата аз доста се погрижих за това.
	Той огледа площадката и забеляза възрастни мъж и жена, които, доколкото си спомняше, някога бяха приятели на баща му. Те разговаряха с облечен в униформа и високи ботуши полицай, потящ се на следобедното слънце. Влажното му чело проблясваше всеки път, когато кимаше любезно.
	— Ей — обади се Арън. — Този да не е заместникът на Барберис?
	Гретчън проследи погледа му.
	— Да. Значи, чул си за него?
	— Разбира се. Огромна загуба. Помниш ли как ни плашеше до смърт с историите си за деца, които си играят със селскостопанската техника?
	— Аха. В крайна сметка получи инфаркта, който го заплашваше в продължение на двайсетина години.
	— И все пак много жалко — искрено додаде Фолк. — Кой е новият?
	— Сержант Рако. И ако ти изглежда, че е нагазил направо в дълбоката вода, то е, защото това е самата истина.
	— Не става ли? Струва ми се, че добре се справя с тълпата.
	— Наистина не мога да преценя. Пристигна пет минути преди да се случи трагедията.
	— Кофти е да попаднеш в такава ситуация още в самото начало.
	Отговорът й бе прекъснат от леко раздвижване около френския прозорец. Множеството се раздели почтително, когато се появиха Барб и Джери Хедлър, примигвайки на слънчевата светлина. Хванати за ръце, двамата се спираха пред всяка група от опечалени. Няколко думи, прегръдка, окуражително кимване, после продължаваха напред.
	— От колко време не си говорил с тях? — прошепна Гретчън.
	— От миналата седмица. А преди това почти двайсет години — отвърна Фолк. Той чакаше. Джери все още беше на другия край на площадката, когато ги забеляза. Отдръпна се от половинчатата прегръдка на закръглена жена, оставяйки ръцете й да увиснат във въздуха.
	_Непременно ела на погребението._
	И той беше тук, точно според инструкциите. И наблюдаваше как бащата на Люк приближава към него.


	Гретчън пристъпи напред и го пресрещна с прегръдка. Очите му с разширени, блеснали зеници потърсиха над рамото й тези на Арън. Фолк се запита дали не беше взел успокоителни, за да преживее този ден. Когато най-после се почувства свободен, Джери протегна ръка и улови дланта му в топло, силно ръкостискане.
	— Все пак го направи — каза неопределено, докато Гретчън се въртеше около тях.
	— Да. Получих писмото ти.
	Джери отново улови погледа му.
	— Добре. Ами помислих си, че е важно да си тук. Заради Люк. Не бях сигурен, че ще го направиш, приятел. — Последното изречение увисна тежко във въздуха.
	— Точно така — кимна Арън. — Наистина е важно.
	Съмненията на стареца не бяха съвсем безпочвени. Седмица по-рано Фолк седеше зад бюрото си в Мелбърн и се взираше безучастно в снимката на Люк във вестника, когато телефонът иззвъня. С пресекващ глас, който не беше чувал от две десетилетия, Джери му съобщи подробности за погребението.
	— Ще се видим там — завърши, без въпросителен знак накрая. Фолк избягваше разделения на пиксели поглед на Люк, докато мърмореше някакво извинение с работата си. Истината беше, че не можеше да се реши. Два дни по-късно пристигна писмото. Очевидно Джери го бе пуснал веднага след като бе затворил телефона.
	_Ти излъга. Непременно ела на погребението._
	Същата нощ не спа добре.
	Сега и двамата се обърнаха неловко към Гретчън. Тя гледаше намръщено към мястото, където синът й с треперещи крачета изкачваше стълбите на висока катерушка.
	— Ще отседнеш в града тази нощ — каза Джери. Отново не беше въпрос.
	— В една стая над бара.
	Откъм детската площадка се разнесе вик и Гретчън изсумтя недоволно.
	— По дяволите! Знаех си, че така ще стане. Извинете ме — каза тя и се отдалечи.
	Джери улови лакътя на Арън и го дръпна настрани от тълпата. Ръката му трепереше.
	— Трябва да поговорим. Преди да се върне.
	Фолк се освободи с рязко, премерено движение, давайки си сметка за присъствието на останалите. Не беше сигурен кой беше там и кой можеше да ги види.
	— За бога, Джери, какво искаш? — Надяваше се, че изглежда достатъчно спокоен. — Трябва да те предупредя, че ако това е някакъв вид изнудване, по-добре не започвай.
	— Какво? Исусе, Арън! Не. Нищо такова. — Старецът изглеждаше искрено изумен. — Ако исках да създам неприятности, щях да го направя преди години, нали? Бях щастлив, че излъгахте. Господи, тогава сам бих ви насърчил да го направите. Но сега не мога. След всичко това? Карън и Били са мъртви, а той нямаше още седем години. — Гласът му заглъхна. — Виж, съжалявам за писмото, но имах нужда да дойдеш. Аз трябва да знам.
	— Какво да знаеш?
	Очите на Джери изглеждаха почти черни на ярката слънчева светлина.
	— Дали Люк е убивал и преди.
	Фолк мълчеше. Не попита какво имаше предвид съкрушеният баща.
	— Виж… — Джери спря рязко, когато някаква досадна жена се заклатушка към тях, за да го уведоми, че свещеникът иска да говори с него. Веднага, ако е възможно. — Господи, какъв дяволски хаос — изсумтя той, а непознатата прочисти гърлото си и си придаде изражение на мъченическо търпение. После се обърна към Фолк: — Трябва да тръгвам. Ще държим връзка. — Стисна ръката му и я задържа по-дълго, отколкото беше необходимо.
	Арън кимна. Разбираше. Възрастният мъж му се стори прегърбен и дребен, докато следваше жената. Гретчън успя да успокои сина си и се върна при него. Застанали рамо до рамо, двамата наблюдаваха как Джери бавно се отдалечава.
	— Изглежда ужасно — тихо отбеляза тя. — Чух, че вчера в супермаркета се разкрещял на Крейг Хорнби, обвинявайки го, че приема твърде леко ситуацията или нещо такова. Трудно ми е да повярвам, защото са приятели от над петдесет години.
	Фолк не можеше да си представи, че някой, още по-малко пък суровият Крейг Хорнби, ще погледне с лекота на онези три кошмарни ковчега.
	— Люк наистина ли не показваше никакви признаци? — не успя да се въздържи той.
	— Какви например? — Муха кацна на устните на Гретчън и тя я отпъди нетърпеливо. — Да размахва пушка на главната улица и да заплашва да избие семейството си?
	— За бога, Гретчън, просто попитах. Имах предвид депресия или нещо такова.
	— Извинявай. От жегата е. Само влошава нещата. — Направи кратка пауза. — Виж, едва ли в Киуара е останал някой, който да не е на предела на силите си. Честно казано, не изглеждаше Люк да се бори повече от другите. Или поне никога не го е признавал. — Погледна го мрачно и продължи след няколко минути мълчание: — Трудно е да се прецени. Всички са толкова гневни. Но не точно на Люк. Хората, които дойдоха да го изпратят, не го мразят заради онова, което е сторил. Много е странно. По-скоро сякаш почти му завиждат.
	— За какво?
	— Защото е направил това, което те самите не се осмеляват, струва ми се. Той вече е далече от всичко, нали? Докато ние оставаме да гнием тук, на него повече не му се налага да се притеснява за реколтата, за отложените плащания и следващите валежи.
	— Отчаяно решение — отбеляза Фолк. — При това да отведеш цялото семейство със себе си. Как го понасят близките на Карън?
	— Тя няма такива, доколкото знам. Виждал ли си я някога?
	Той поклати глава.
	— Единствено дете. Родителите й починали, когато била тийнейджърка. Преместила се тук да живее при една леля, която също умря преди няколко години. Мисля, че по отношение на намеренията и целите си Карън беше истинска Хедлър.
	— Бяхте ли приятелки?
	— Всъщност не. Аз…
	Откъм френския прозорец се разнесе звън на вилица по чаша за вино. Множеството постепенно утихна и се обърна към мястото, където стояха Джери и Барб Хедлър, хванати за ръце. Изглеждаха много самотни, макар и заобиколени от всичките тези хора.
	Останаха само те двамата, осъзна внезапно Фолк. Някога щяха да имат и дъщеря. Тя се роди мъртва, когато Люк беше на три години. Дори да са правили опити за още деца, явно са се оказали неуспешни. Вместо това бяха насочили цялата си енергия към единствения си син.
	Барб прочисти гърлото си и погледът й обходи от край до край тълпата.
	— Искаме да ви благодарим, че дойдохте. Люк беше добър човек.
	Произнесе думите твърде бързо, твърде високо и стисна устни, сякаш да възпре следващите. Паузата се проточи достатъчно дълго, за да накара присъстващите да се почувстват неловко, после още малко. Джери мълчаливо се взираше в буца пръст пред себе си. Накрая Барб отвори уста и си пое дълбоко дъх.
	— Карън и Били бяха красиви. Случилото се — преглътна с усилие тя — е ужасно. Но аз се надявам, че ще запомните сина ни с добро. Такъв, какъвто беше преди. Приятел на повечето от вас. Добър съсед и работник. Мъж, който обожаваше семейството си.
	— Да, докато не го изби.
	Забележката, разнесла се от края на тълпата, беше изречена тихо, но не само Фолк обърна глава. Множество очи се спряха върху едър мъж в края на четиресетте. Месестите му бицепси, състоящи се по-скоро от тлъстини, отколкото от мускули, опънаха тениската му, когато скръсти ръце. Лицето му беше червендалесто, с проскубана брада, придаваща му вид на недодялан грубиян. Взираше се нагло във всеки, отправил му укорителен поглед, докато всички, един по един, не извърнаха глави. Очевидно Барб и Джери не го чуха. Бяха пощадени, помисли си Арън.
	— Кой е дърдоркото? — прошепна той и Гретчън го изгледа изненадано.
	— Не го ли позна? Това е Грант Доу.
	— Шегуваш се. — Усети как косъмчетата по врата му настръхват и бързо наведе глава. Спомняше си го двайсет и пет годишен, със стегнати като бодлива тел мускули. Изглежда, този мъж беше преживял две тежки десетилетия. — Много се е променил.
	— Все същият досадник си е. Не се притеснявай. Не мисля, че те е видял. В противен случай щеше да разбереш.
	Фолк кимна, но продължи да гледа надолу. Барб се разплака, което тълпата прие като знак, че речта е свършила, и всички тръгнаха към нея или в обратната посока, в зависимост от настроението си. Двамата с Гретчън останаха до оградата. Синът й изтича към тях и скри лице и панталона на майка си. Тя го вдигна на хълбок с известно усилие и детето отпусна глава на рамото й, прозявайки се сънливо.
	— Мисля, че е време да го заведа вкъщи. Кога се връщаш в Мелбърн?
	Арън погледна часовника си. _Петнайсет часа._
	— Утре — каза на глас.
	Гретчън кимна и вдигна поглед. После се наклони към него и го прегърна със свободната си ръка, притегляйки го към себе си. Той усещаше топлината на слънцето отзад и тази на тялото й отпред.
	— Чудесно е, че се видяхме, Арън. — Сините й очи шареха по лицето му, сякаш се опитваше да го запомни, преди да се усмихне малко тъжно. — Може би ще се срещнем отново след още двайсет години.
	Наблюдаваше я как се отдалечава, докато я изгуби от поглед.


>	Трета глава

	Фолк седеше на ръба на леглото и гледаше равнодушно огромния паяк, увиснал на отсрещната стена. В ранната вечер температурата беше спаднала незначително със залязването на слънцето. След хладкия душ се бе преоблякъл в къси панталони и евтиният памучен чаршаф неприятно дразнеше влажните му крака. В банята от таймера за варене на яйца висеше строг надпис с указание къпането да не продължава повече от три минути. Той започна да чувства угризения още след втората.
	Отдолу долиташе досадният шум от кръчмата и от време на време приглушен звън на камбанки. Част от него изгаряше от любопитство да узнае кои бяха долу, но не изпитваше желание да се присъедини към компанията. Трясък от разбита стъклена чаша накара глъчката да утихне за момент. След кратка тишина последва хор от подигравателен смях. Единият крак на паяка леко се разлюля.
	Фолк подскочи, когато телефонът върху нощното шкафче иззвъня с остър, пластмасов звук. Стресна се, но не се учуди. Струваше му се, че очаква това от часове.
	— Ало?
	— Арън Фолк? Има обаждане за теб. — Гласът на бармана беше дълбок, с нотки на шотландски акцент. Представи си внушителната фигура, взела в замяна срещу ключа от стаята данните за кредитната му карта без никакъв коментар два часа по-рано.
	Никога преди не го беше виждал, защото би запомнил подобно лице. В края на четиресетте, с широки рамене и дълга рижа брада, мъжът изглеждаше като турист, решил да се установи тук, допусна той. С нищо не показа, че името му звучи познато, освен лека изненада от решението му да използва бара за нещо, което не беше пряко свързано с алкохола.
	— Кой ме търси? — попита Фолк, въпреки че се досещаше.
	— Ще трябва да го попиташ сам — отвърна барманът. — Ако искаш да получаваш съобщенията си лично, намери някое по-прилично място, приятел. — Линията заглъхна за един дълъг момент, после в слушалката се чу нечие дишане.
	— Арън? Ти ли си? Джери се обажда. — Гласът на бащата на Люк беше дрезгав и изтощен.
	— Джери, трябва да поговорим.
	— Да. Ела у нас. И без това Барб иска да те види. — Продиктува му адреса. Последва продължително мълчание, нарушено от тежка въздишка: — Слушай, Арън. Тя не знае за бележката. Нека си остане между нас, а?


	Фолк следваше инструкциите на Джери по мрачните селски пътища и двайсетина минути по-късно насочи колата към къса асфалтирана алея. Лампата на верандата хвърляше оранжева светлина върху спретната дървена къща. Изключи двигателя и рамката с предпазна мрежа се отвори, разкривайки приведения силует на Барб Хедлър. Съпругът й застана зад нея секунда по-късно, хвърляйки продълговата сянка върху пътеката. Докато изкачваше стълбите, забеляза, че и двамата все още бяха облечени в траурните си дрехи. Вече доста измачкани.
	— Арън. Господи, колко време мина. Благодаря ти, че дойде. Влизай — прошепна Барб, протягайки свободната си ръка към него. Притискаше малката Шарлот към гърдите си и я люлееше енергично. — Извинявай. Много е неспокойна. Иска постоянно да я държа.
	Доколкото Фолк можеше да прецени, детето бързо заспа.
	— Барб. — Наведе се над бебето, за да прегърне възрастната жена.
	— Толкова се радвам да те видя. — Задържа го за един дълъг момент, потупвайки го по гърба с пълничката си длан, и той усети как вътре в него нещо се отпусна. Усещаше аромата на цветя от лака й за коса. Същият, който използваше навремето, когато за него все още беше мисис Хедлър.
	Отдръпнаха се един от друг и Фолк за първи път успя да види Шарлот отблизо. Лицето й бе зачервено и очевидно не се чувстваше удобно, притисната към блузата на баба си. Челото й беше сбърчено в недоволна гримаса, която обезпокоително му напомняше за баща й.
	Щом се озова в осветения коридор, Барб го огледа от горе до долу и очите й постепенно се напълниха със сълзи. Протегна ръка и докосна лицето му с върха на топлите си пръсти.
	— Я се виж само. Почти не си се променил — отбеляза тя.
	Противно на всякаква логика, Фолк изпита чувство на вина. Знаеше, че майката си представя сина си до него в тийнейджърските им години. Жената подсмръкна и изтри лицето си със салфетка, оставяйки малки бели топченца по кожата. Не си направи труда да ги махне и с тъжна усмивка го подкани с жест да я последва. Поведе го по коридора, украсен с поставени в рамка семейни снимки, към които и двамата старателно избягваха да поглеждат. Джери безшумно вървеше след тях.
	— Много добре сте се устроили тук, Барб — подхвърли любезно Арън.
	Тя винаги е била безупречна домакиня, но като се огледа наоколо, сега забеляза неприсъщ за нея безпорядък. Страничната масичка беше отрупана с мръсни чаши, кошчето за отпадъци преливаше, купчина писма стояха неразпечатани. Всичко тук говореше за скръб и отчаяние.
	— Благодаря. Искахме нещо малко и лесно за поддържане, след като… — Поколеба се за момент и преглътна с усилие. — След като продадохме фермата на Люк.
	Излязоха на малка тераса с изглед към добре оформена градина. Дъските скърцаха под краката им, докато нощта изсмукваше част от непоносимата дневна жега. Навсякъде наоколо имаше идеално подредени, но съвсем увехнали розови храсти.
	— Опитах се да ги запазя живи, като ги поливах с рециклирана вода — поясни Барб, проследила погледа му. — В крайна сметка горещината ги довърши. — Посочи с ръка към плетен от ракита стол. — Джери каза ли ти, че те гледахме в новините? Преди два месеца. За онези фирми, които са мамили вложителите си. Крали са спестяванията им.
	— Случаят „Пембърли“ — каза Фолк. — Наистина шокиращо.
	— И по телевизията, и във вестниците твърдяха, че си се справил много добре, Арън. Върнал си парите на хората.
	— Само част от тях. Останалите отдавна са изгубени безвъзвратно.
	— Както и да е, казаха, че си свършил чудесна работа — потупа го по крака Барб. — Баща ти щеше да се гордее с теб.
	— Благодаря — отвърна той след кратко мълчание.
	— Много се натъжихме, когато разбрахме, че е починал. Ракът е коварна болест.
	— Да. — На червата. Преди шест години. Не беше лека смърт.
	Облегнат на рамката на вратата, Джери отвори уста за първи път от пристигането на Фолк:
	— Както сигурно знаеш, аз се опитвах да поддържам връзка с него, след като ти замина. — Небрежният му тон се опитваше да прикрие промъкналите се в него отбранителни нотки. — Писах му, дори няколко пъти му звънях. Но той така и не ми отговори. В крайна сметка се принудих да се откажа.
	— Всичко е наред — успокои го Арън. — Той наистина не искаше да общува с никого от Киуара.
	Омаловажаване. Всички се престориха, че не го забелязват.
	— Нещо за пиене? — Джери изчезна в къщата, без да дочака отговор, и миг след това се появи с три чаши уиски. Фолк взе своята с учудване. Не знаеше, че бащата на приятеля му пие нещо по-силно от светла бира. Когато питието се озова в ръцете му, ледът бе започнал вече да се топи. — Наздраве. — Домакинът отметна глава назад и отпи голяма глътка.
	Арън очакваше всеки момент да се намръщи. Но той не го направи. Сам потопи устни в парещата течност и остави чашата. Барб гледаше своята с отвращение.
	— Не трябва да пиеш алкохол в присъствието на бебето, Джери — каза тя.
	— Даже и да крещиш с цяло гърло, скъпа, на нея й е все едно. Тя е глуха за проклетия свят.
	Последва тягостно мълчание. Някъде в тъмната като мастило градина нощните насекоми с жужене започваха своя тайнствен живот. Фолк прочисти гърлото си.
	— Как се справяте, Барб?
	Тя сведе глава и погали бузката на Шарлот. После поклати глава и самотна сълза капна върху лицето на момиченцето.
	— Очевидно… — подхвана, но веднага млъкна и примигна няколко пъти. — Исках да кажа, _очевидно_ Люк не е успявал. Не биваше да прави това. Ти го знаеш. Не трябваше да го причинява на себе си. Още по-малко на прекрасното си семейство.
	Арън се обърна към Джери. Той все още стоеше на прага, загледан в наполовина изпитото си питие.
	— Говорих с Люк няколко дни преди това да се случи — продължи съпругата му. — И всичко изглеждаше наред. Честна дума, звучеше съвсем нормално.
	Тъй като не знаеше какво да каже, гостенинът само кимна. Жената прие жеста като окуражителен знак.
	— Ето, ти ме разбираш, защото го познаваше. Но хората тук… Те не са такива. Приемат само онова, което им е внушено.
	Фолк се въздържа да отбележи, че с Люк не се бяха виждали почти пет години. И двамата погледнаха към Джери, който продължаваше да се взира в чашата си. Но оттам не можеше да очаква никаква помощ.
	— Точно затова се надявахме… — Барб колебливо сведе глава. — _Аз_ се надявах, че ще ни помогнеш.
	Той се вгледа в нея.
	— Как точно, Барб?
	— Като откриеш какво се е случило всъщност. Да изчистиш името на Люк. Заради Карън и Били. И Шарлот.
	Започна да люлее детето до гърдите си, да го гали по гърба и да издава успокоителни звуци. Бебето не помръдваше.
	— Виж — наклони се към нея Арън и хвана свободната й ръка. Пръстите й бяха лепкави и трескави. — Много съжалявам за случилото се. На всички вас. Знаеш, че някога Люк ми беше като брат. Но не съм подходящият човек за това. Ако имаш някакви съмнения, по-добре иди в полицията.
	— Обръщаме се към теб — отдръпна ръката си тя. — Ти си полицай.
	— Имах предвид някого, който се занимава с такива случаи. Моята работа е съвсем друга и ти си наясно с това. Разследвам финансови престъпления. Сметки, пари.
	— Точно каквото ни трябва — кимна жената.
	Джери се изкашля тихо.
	— Барб смята, че в дъното стоят парични затруднения. — Опитваше се да звучи неутрално, но в гласа му се прокрадна страх.
	— Да. Разбира се, че смятам така — отсече тя. — Защо ти се струва толкова невероятно, Джери? Знаеш, че Люк не обичаше да пести. Ако имаше един долар, харчеше два.
	— Наистина ли? — учуди се Арън. Нямаше спомен приятелят му да е бил особено щедър или разточителен.
	Барб го погледна в лицето.
	— Виж, в продължение на десет години мислех, че постъпихме правилно, като му продадохме фермата. Но през последните две седмици непрекъснато се притеснявам, че го натоварихме с непосилно бреме. С тази суша, кой знае? Всички са толкова отчаяни. Възможно е да е заел пари от някого. Или кредит, който не е могъл да изплаща. Може някой, на когото е бил длъжник, да го е преследвал.
	Последва тягостно мълчание. Фолк взе чашата с уиски и отпи голяма глътка. Беше се стоплило.
	— Барб — каза накрая. — Може и да не изглежда така, но полицаите, на които е възложено разследването, са премислили всички тези възможности.
	— Нищо подобно! — изсумтя тя. — Тях изобщо не ги е грижа. Пристигнаха от Клайд, хвърлиха един поглед и отсякоха: „Да, още един фермер е излязъл от релсите!“. И това беше всичко. Отворено и затворено. Виждах ясно какво си мислеха. Нищо друго, освен овце и полета. Трябва да си луд, за да се установиш да живееш тук. Личеше си по лицата им.
	— Изпратили са екип оттам? — попита Фолк, леко изненадан. Клайд беше най-близкият голям град със собствено полицейско управление. — Значи не е бил местният полицай? Как му беше името?
	— Сержант Рако. Не. Той пристигна преди малко повече от седмица. Дойдоха други.
	— А вие споделихте ли подозренията си с този Рако?
	Пренебрежителният й поглед отговори на въпроса му.
	— Споделяме ги с теб — отвърна тя.
	Джери остави рязко чашата си на пода и двамата подскочиха.
	— Е, добре. Мисля, че казахме каквото имахме да казваме — обади се той. — Денят беше дълъг. Да дадем на Арън възможност да си помисли. Да навърже нещата. Хайде, приятел, ще те изпратя.
	Барб отвори уста да възрази, но погледът на съпруга й я накара веднага да я затвори. Остави Шарлот на свободния стол и привлече Фолк във влажна прегръдка.
	— Просто помисли, моля те. — Горещият й дъх опари ухото му. Можеше да подуши алкохола в него. Тя седна отново и взе детето. Започна да го люлее енергично, докато малката най-после отвори очи и нададе раздразнен вой. Барб се усмихна за първи път, докато приглаждаше косичката й и я галеше по гърба. Чу я да припява фалшиво на терасата, докато следваше съпруга й по коридора.
	Джери го изпрати чак до колата му.
	— Барб се хваща за сламка — каза той. — Втълпила си е, че убийството е дело на някакъв въображаем лихвар. Но това са глупости. Люк не беше глупак по отношение на парите. Да, преживя тежки времена — като всички останали. И понякога поемаше неоправдани рискове, но иначе беше достатъчно разумен. Никога не би се забъркал в подобно нещо. Освен това Карън се занимаваше със счетоводството на фермата. Тя щеше да ни каже. Щеше да сподели с нас, ако нещата са вървели толкова зле.
	— А ти какво мислиш?
	— Мисля… Мисля, че е бил под голям натиск. И колкото и да ме боли… а трябва да ти кажа, че това направо ме убива… според мен нещата са такива, каквито изглеждат. Искам само да знам дали аз нося част от вината.
	Фолк се облегна на колата. Сърцето му заби учестено.
	— Откога знаеш? — попита той.
	— Че Люк излъга, за да ти осигури алиби? През цялото време. Видях го да кара колело в деня, в който се случи. Доста далече от мястото, където вие двамата твърдяхте, че сте прекарали следобеда. Знам също, че не сте били заедно. — Направи кратка пауза. — На никого не съм го казвал.
	— Не съм убил Ели Дийкън.
	Скрити някъде в тъмнината, цикадите запищяха зловещо.
	Джери кимна и сведе поглед към краката си.
	— Арън, ако дори за секунда се бях усъмнил, че си го направил, нямаше да си мълча. Защо според теб не съм споделил с никого? Това щеше да съсипе живота ти. Подозрението щеше да те преследва с _години_. Щяха ли да ти позволят да постъпиш в полицията? Люк щеше да бъде обвинен в даване на лъжливи показания. И за какво? Момичето пак щеше да е мъртво. Версията за самоубийство изглеждаше съвсем правдоподобна, а аз знам, че още доста хора мислеха така. Вие двамата нямате нищо общо със смъртта й. — Той заби върха на обувката си в пръстта. — Или поне така смятах.
	— А сега?
	— Сега? Исусе! Не знам на какво да вярвам. През цялото време се надявах, че тогава излъга, за да предпази теб. Но ето че снаха ми и внукът ми са убити с пушка, върху която има само отпечатъци от пръстите на сина ми. — Прекара ръка през лицето си. — Обичах Люк. И бих го защитавал докрай. Но обичах също Карън и Били. И Шарлот. Дори към собствения си гроб бих тръгнал, повтаряйки, че моят син не е способен на подобно нещо. Но този вътрешен глас продължава да шепне: _Наистина ли? Сигурен ли си?_ Затова питам теб. Тук. Сега. Люк излъга, за да създаде алиби на теб? Или го направи, за да спаси себе си?
	— Никога не е имало каквото и да било подозрение, че Люк е виновен за случилото се с Ели — предпазливо отвърна Фолк.
	— Не — съгласи се Джери. — Но само защото вие се прикривахте един друг, нали? И двамата знаехме, че той лъже, но не казахме нищо. Затова въпросът ми е дали мълчанието е изцапало ръцете ми с кръвта на снаха ми и внука ми. — Джери наклони лице и изражението му се скри в сянката. — Това е нещо, което трябва да се запиташ, преди да избягаш обратно в Мелбърн. И двамата скрихме истината. Ако аз съм виновен, значи ти също имаш вина.


	Селският път му се стори още по-дълъг на връщане към бара. Фолк включи фаровете и два конусовидни лъча светлина се забиха в тъмнината. Имаше чувството, че е единственият човек в радиус от няколко километра. Отпред нямаше нищо, абсолютно нищо.
	Усети неприятното тупване под гумите почти секунда преди да види размазаното на земята светло петно. Заек. Появи се и веднага изчезна. Инстинктивно натисна спирачките, но със скорост осемдесет километра в час се оказа твърде късно. Никакъв шанс. Сблъсъкът беше като удар в гърдите и изтръгна нещо от съзнанието му. На повърхността изплува спомен, към който не се беше връщал от години.


	_Треперещото в ръцете на Люк зайче беше все още бебе. Ноктите на момчето, както обикновено, бяха мръсни, пълни с кал. За осемгодишните хлапета Киуара предлагаше малко забавления през уикендите. Надбягваха се сред високите треви без определена цел, когато Люк внезапно замръзна на място. Наведе се между стъблата и миг по-късно се изправи, държейки малкото създание. Арън изтича да го види. Галеха го и го държаха подред, като си напомняха един на друг да не го стискат прекалено силно._
	— _Хареса ме. Следователно е мое — отсече Люк._
	_Спореха за името през целия обратен път към дома му._
	_Намериха кашон, сложиха го в него и често надничаха, за да се порадват на новия си домашен любимец. Макар да потръпваше леко под настойчивите им погледи, през повечето време зайчето седеше неподвижно. Страх, маскиран като примирение._
	_Арън изтича в къщата, за да донесе кърпа, която да постелят на дъното. Отне му повече време, отколкото очакваше, и когато излезе отново под яркото слънце, приятелят му бе застинал на мястото си. Едната му ръка бе пъхната в кашона. Доловил приближаващите стъпки, той се обърна рязко и побърза да я издърпа. Арън пристъпи към него, без да може да си обясни видяното, но инстинктивно отлагайки момента, в който щеше да надникне в кутията._
	— _Умря — заяви Люк. Стисна устни в тънка линия, като упорито отбягваше погледа на приятеля си._
	— _Как?_
	— _Не знам. Просто умря._
	_Арън го попита още няколко пъти, но така и не получи по-различен отговор. Зайчето лежеше на едната си страна — съвършено, но неподвижно, с черни, празни очи._


	„Просто си помисли“, бе казала Барб, преди да напусне дома й. Вместо това шофираше по безкрайния селски път с мъртвото животно, все още топло под гумите му, и не можеше да престане да мисли за Ели Дийкън и тяхната тийнейджърска четворка. И дали и нейните черни очи бяха изглеждали толкова празни, когато водата бе престанала да пълни дробовете й.


>	Четвърта глава

	Жълтата полицейска лента все още висеше, разкъсана, около вратата на селската къща на Люк Хедлър. Утринната светлина се отразяваше в нея, когато Фолк спря до патрулната кола върху отъпканата трева отпред. Слънцето беше далеч от връхната си точка, но кожата му вече започваше да лепне от жегата, докато излизаше от купето. Сложи шапката си и се огледа наоколо. Нямаше нужда от напътствия. Като малък прекарваше тук почти толкова време, колкото и в собствения си дом.
	Люк не бе променил почти нищо, след като бе поел фермата от родителите си, отбеляза мислено, натискайки звънеца. Звукът отекна дълбоко във вътрешността на къщата и внезапно го порази нереалното чувство, че пътува назад във времето. Обзелата го тревожна увереност, че вратата ще му отвори самонадеян шестнайсетгодишен хлапак, го накара да отстъпи крачка назад.
	Нищо не помръдна. Прозорците с плътно спуснати щори се взираха в него като чифт слепи очи.
	Арън лежа буден през по-голямата част от нощта, размишлявайки върху думите на Джери. На сутринта му позвъни и му каза, че може да остане в града за още един-два дни. Само до уикенда. Беше четвъртък. Трябваше да се върне на работа в понеделник. Междувременно щеше да посети фермата на Люк. Да провери финансовото й състояние заради Барб. Поне това можеше да направи за нея. Тонът на съпруга й ясно подсказваше, че той няма нищо против. Това беше най-малкото, което им дължеше.
	Изчака няколко минути и тръгна покрай сградата. Небето бе надвиснало — синьо и огромно — над пожълтелите поля. В далечината ограда от бодлива тел задържаше тъмната плетеница от храсти недалеч от брега. Имотът беше доста изолиран, даде си за пръв път сметка той. Навремето му се струваше винаги изпълнен с живот. Въпреки че собственият му роден дом се намираше само на кратко пътуване с велосипед, оставаше напълно невидим зад хоризонта. Оглеждайки се наоколо, забеляза само още една сива постройка, кацнала на единия склон на смътно очертаващия се хълм.
	Къщата на Ели.
	Запита се дали баща й и братовчед й продължават да живеят там и инстинктивно извърна глава. Обиколи двора, докато се натъкна на сержант Грег Рако в най-големия от трите обора.
	Застанал на колене в ъгъла, полицаят ровеше в куп стари кашони. Голям червеногръб паяк висеше неподвижно от лъскавата си паяжина, без да обръща внимание на онова, което се случваше на два метра от него. Фолк почука на металната врата и Рако извърна рязко към него прашното си потно лице.
	— Господи, така ме стреснахте. Не чух някой да се приближава.
	— Съжалявам. Арън Фолк. Приятел съм на семейство Хедлър. Дежурният ми каза, че сте тук. — Посочи към паяка и додаде: — Впрочем видяхте това, нали?
	— Да. Благодаря. Наоколо има още няколко.
	Полицаят се изправи и свали работните ръкавици. Опита се да изчисти тъмносиния униформен панталон, но бързо се отказа, защото само влоши положението. Под ръкавите на безупречно изгладената му риза бяха избили потни кръгове. Беше по-нисък от Фолк, с телосложение на боксьор и ситно къдрава къса коса. Кожата му имаше цвета на средиземноморска маслина, но акцентът му беше типично австралийски. Очите му бяха леко повдигнати в краищата, което оставяше впечатлението, че е вечно усмихнат, дори когато беше сериозен. Фолк можеше да го каже със сигурност, защото в момента съвсем не се усмихваше.
	— Джери Хедлър се обади да ме предупреди, че може да наминете — каза Рако. — Съжалявам, че съм принуден да го направя, приятел, но може ли да видя документите ви? Напоследък тук се навъртат всякакви хора. Дали заради гледката, или за нещо друго, нямам представа.
	Отблизо изглеждаше по-възрастен, отколкото му се стори в началото. Може би на трийсет. Забеляза, че онзи дискретно го оглежда. Общителен и в същото време предпазлив. Съвсем разбираемо. Подаде му шофьорската си книжка. Полицаят я пое така, сякаш бе очаквал нещо друго.
	— Джери май ми спомена, че сте полицай?
	— Тук съм като частно лице — обясни Фолк.
	— А не по служба?
	— Категорично не. — По лицето на Рако премина нещо, което не успя да разчете. Надяваше се собственото му изражение да не е прекалено предизвикателно. — С Люк бяхме близки приятели. Преди години, като тийнейджъри.
	Другият разгледа внимателно шофьорската му книжка, преди да му я върне.
	— Освен това Джери каза, че ви трябва достъп до банковите извлечения. Счетоводни книги и такива неща?
	— Точно така.
	— Да не би да става нещо, за което не съм уведомен?
	— Барб ме помоли да ги погледна — отвърна Фолк. — Като услуга.
	— Е, добре. — Въпреки че беше с няколко сантиметра по-нисък, Рако почти успя да го погледне право в очите. — Вижте, щом като Джери и Барб ви имат доверие, аз няма да ви преча. Но в момента те са доста уязвими, затова, ако се натъкнете на нещо, за което трябва да знам, непременно ми съобщете. Става ли?
	— Няма проблем. Тук съм, за да им помогна.
	Арън не успя да се въздържи и надникна над рамото на Рако. В обширната плевня беше непоносимо горещо, а проникващата през пластмасовите прозорци на покрива светлина придаваше на всичко болнав, жълтеникав оттенък. Един трактор стоеше бездеен по средата на бетонния под, по стените висяха различни съоръжения, чието предназначение не му бе съвсем ясно. От най-близкото от тях към краката му се спускаше прикачен маркуч. Реши, че може би служи за доене, но не беше сигурен. Някога знаеше всичко. Сега в градските му очи всичко му изглеждаше като уреди за изтезания. Кимна към кутиите.
	— Какво търсеше там? — попита, преминавайки на „ти“.
	— Добър опит, приятел, но сам каза, че си тук като частно лице — сряза го полицаят. — Банковите извлечения трябва да са в къщата. Хайде, ще ти покажа кабинета.
	— Няма нужда. — Фолк отстъпи крачка назад. — Знам къде е. Благодаря.
	Когато се обърна да тръгне, забеляза, че Рако повдигна вежди. Ако бе очаквал борба за територия, каза си мислено, нямаше да я получи тук. И все пак не можеше да не се възхити на всеотдайността му. Въпреки ранната утрин, очевидно бе работил в продължение на часове.
	Арън се отправи към къщата. И спря. Замисли се за момент. Барб може и да имаше своите съмнения, но Рако изглеждаше като полицай, който приема нещата сериозно. И извика към него:
	— Виж, не знам какво точно ти е разказал Джери, но опитът ме е научил, че щом се заема с нещо, ми е дяволски по-лесно, когато знам какво се случва. По-малка е вероятността да се издъня.
	Сержантът го изслуша мълчаливо, докато му излагаше теорията на Барб за паричните затруднения и неизплатените дългове.
	— Смяташ ли, че от това може да излезе нещо?
	— Не знам. Но за финансовите проблеми изобщо не се съмнявам. Достатъчно е просто да се огледаш наоколо. Но дали това означава, че някой друг, а не Люк е натиснал спусъка, е вече съвсем друг въпрос.
	Полицаят кимна бавно:
	— Благодаря. Оценявам го.
	— Няма за какво. Ще бъда в кабинета.
	Едва успя да прекоси половината от прегорелия двор, когато Рако извика:
	— Ей, чакай малко. — Изтри лицето си с ръкав и примижа срещу слънцето. — Вие с Люк сте били добри приятели, нали?
	— Преди много време.
	— Да кажем, че Люк е искал да скрие нещо. Дребно. Някаква идея къде би могъл да го пъхне?
	Фолк се замисли за момент, давайки си сметка, че дори не му се налагаше да прави догадки.
	— Може би. Какво например?
	— Като го намерим, ще ти го покажа.


	Последния път, когато Арън лежа точно върху тази земя, тревата беше свежа и зелена. Сега усещаше как жълтите стъбла дращеха корема му през ризата.
	Накара Рако да заобиколи от далечния край на къщата и да изпробва всички дъски с крак. Когато намери онази, която му трябваше, легна и пъхна пръчка под нея. Тя изскърца от натиска, после поддаде и падна в ръцете му.
	Вдигна поглед към надвесения над него сержант.
	— Вътре ли? — попита той и нахлузи дебелите работни ръкавици. — Какво криеше там обикновено?
	— Всъщност всичко. Играчки и вредна храна, когато бяхме деца. Алкохол малко по-късно. Нищо чак толкова вълнуващо. Обичайните неща, които хлапетата не искат родителите им да видят.
	Рако коленичи. Пъхна ръка до лакът в пролуката и започна да опипва на сляпо. Когато я издърпа навън, стискаше в шепата си сухи листа и стар пакет цигари. Хвърли ги на земята и опита отново. Този път измъкна остатъци от немного вулгарно порносписание. Беше измачкано и пожълтяло по краищата, а нещо бе прояло дупки на най-интересните места. Избута го настрани с раздразнение и направи трети опит, протягайки се да стигне колкото може по-дълбоко. И с неохота извади ръката си празна. Нищо.
	— Дай ми ги — посочи ръкавиците Фолк. — Нека да опитам и аз.
	С Люк никога не бяха използвали ръкавици, отбеляза мислено, като пъхна ръка в отвора. Нищо, скрито под някоя къща, не може да се сравнява с представата за безсмъртие на децата и тийнейджърите. Опипа внимателно празното пространство, но усещаше само гладката пръст.
	— Дай ми някаква насока какво да търся — изпухтя той.
	— Вероятно кутия. Или някакъв малък пакет.
	Арън бръкна до самия край на дупката. Скривалището беше празно. Измъкна ръката си.
	— Съжалявам — каза той. — Измина доста време.
	Коленете на Рако изпукаха, когато се изправи от полуклекналата си позиция. Отвори смачкания пакет, извади една цигара, погледна я с копнеж и бавно я върна обратно. За един дълъг момент никой от двамата не проговори.
	— Патроните — обади се накрая. — От пушката, с която са избити всички от семейство Хедлър. Не съответстват.
	— Не съответстват на какво?
	— На марката, използвана от Люк. При това я е имал от години, доколкото знам. Трите изстрела, с които са убити той и семейството му, са от „Ремингтън“. А единствените муниции, които успях да намеря в целия имот, са за „Уинчестър“.
	— „Уинчестър“.
	— Аха. Забелязах го, когато от Клайд пристигна описът на веществените доказателства, и оттогава нещо непрекъснато ме гложди — каза Рако. — Е, това е. Една кутия с патрони за „Ремингтън“ ще ме направи много по-щастлив човек.
	Фолк свали ръкавиците. Ръцете му лепнеха.
	— От града не могат ли да изпратят двама души да ти помогнат да претърсите основно цялата ферма?
	Сержантът отклони поглед встрани и започна да върти цигарената кутия между пръстите си.
	— Ами, да. Не знам. Сигурно могат.
	— Ясно — кимна Фолк и сподави усмивката си. Рако може да носеше униформа и да говореше като полицай, но той бе прекарал достатъчно време тук, за да разпознае неразрешения обиск, когато се натъкнеше на такъв. — Може Люк да е скрил резервните някъде — предположи накрая.
	— Да, определено би могъл — съгласи се другият.
	— Или пък патроните са били последни и е изхвърлил кутията.
	— Аха. Въпреки че няма и следа от опаковката нито в кошчетата за боклук в къщата, нито в пикапа му. А повярвай ми — кратко се засмя полицаят, — аз лично проверих.
	— Къде още не си търсил?
	Той кимна към откъртената дъска.
	— В този имот? С това тук, вече навсякъде, струва ми се.
	Фолк се намръщи:
	— Много странно.
	— Да. И аз си го помислих.
	Арън не отговори, само се втренчи в него. Рако се потеше обилно. Лицето, ръцете и дрехите му бяха покрити с мръсотия от претърсването на навесите в горещината.
	— Какво още? — попита той.
	Последва мълчание.
	— В какъв смисъл?
	— Ами, всичките тези усилия. Цяла сутрин лазиш на колене из плевните на мъртъв човек в тази непоносима жега — отвърна Фолк. — Значи трябва да има още нещо. Или поне ти така си мислиш.
	Още една продължителна пауза. После Рако въздъхна тежко.
	— Да — каза той. — Има и друго.


>	Пета глава

	Поседяха известно време отстрани на къщата, облегнали гърбове на стената до откъртената дъска, а прегорялата трева бодеше краката им. Възползваха се от рехавата сянка, докато Рако излагаше фактите. Започна с леко безпристрастния тон на някой, който вече е разказвал всичко това.
	— Случи се точно преди две седмици — каза той, веейки си с измачканото порносписание. — Някакъв доставчик открил Карън и позвънил на спешния телефон. Приблизително около пет и четиресет следобед.
	— На теб ли?
	— И в Клайд, и на местния лекар. Диспечерът е записал всички обаждания. Докторът е бил най-близо, затова се е озовал първи на местопрестъплението. Името му е Патрик Лий. Познаваш ли го?
	Фолк поклати глава.
	— Както и да е, дошъл тук пръв, а аз пристигнах две минути по-късно. Спрях отвън, вратата беше отворена, а лекарят се бе навел над Карън и проверяваше жизнените й показатели или както се казва там. — Направи продължителна пауза, загледан към редицата дървета с блуждаещ поглед. — Аз никога не я бях виждал, дори нямах представа коя е, но той знаеше. Целите му ръце бяха изцапани с кръвта й. Той извика, или по-скоро изкрещя към мен нещо като: „Тя има деца, трябва да са някъде тук!“. И така…
	Рако въздъхна и отвори стария смачкан пакет на Люк. Пъхна цигара в устата си и го протегна към Фолк, който изненада сам себе си, като си взе една. Не си спомняше кога за последен път бе пушил. Нищо чудно да е било на същото това място с покойния му приятел. По някаква причина сега му се струваше редно да запали. Наведе се настрани към пламъка на запалката на сержанта. Дръпна силно и веднага си припомни защо с лекота успя да се откаже от вредния навик. Но като вдъхна дълбоко и миризмата на тютюн се смеси с аромата на евкалиптите, замайващото усещане да е отново на шестнайсет се разля в него заедно с вълната от никотин.
	— И така — продължи разказа си Рако, но вече със съвсем тих глас, — докторът крещеше и аз се втурнах в къщата. Нямах представа кой е вътре или какво щях да открия. Дали иззад някоя врата нямаше да изскочи човек с пушка в ръка. Исках да повикам децата, но се сетих, че дори не знам имената им. Затова извиках само: „Полиция. Всичко е наред. Излезте, в безопасност сте“. — Дръпна силно от цигарата и продължи да си спомня: — Тогава чух онзи плач, подобен на вой, и го последвах, без да знам какво ме очаква там. Влязох в детската стая и видях малкото момиченце в креватчето му, с посиняло личице, и честна дума, никога през живота си не съм се радвал толкова на пищящо дете.
	Рако издуха струя дим.
	— Защото беше _добре_ — продължи след малко той. — Не можех да повярвам. Очевидно беше много уплашено, но не и ранено, доколкото можех да преценя тогава. Спомням си как за миг си помислих, че може би и с останалите всичко е наред. Случилото се с майката, разбира се, беше трагедия. Но _слава богу_, поне децата бяха живи. И тогава погледнах към другия край на коридора и видях една открехната врата.
	Той грижливо зарови фаса в пръстта, без да поглежда събеседника си. Арън усети как го обзема леден ужас, знаейки какво ще последва.
	— Досетих се, че това е стаята на другото хлапе. Знаеш ли, че цялата е боядисана в синьо и по стените й са налепени плакати с коли? Момчешка стая. Но оттам не се чуваше никакъв звук. Изтичах по коридора, блъснах вратата и след това вече всичко се преобърна. — Направи кратка пауза. — Вътре беше като сцена от ада. Най-ужасното нещо, което съм виждал някога.
	Седяха в мълчание, докато Рако прочисти гърлото си.
	— Хайде — каза той, като стана и разкърши рамене, сякаш да се отърси от спомена.
	Фолк също се изправи и го последва към предната част на къщата.
	— Малко след това пристигнаха дежурните екипи — продължи, вървейки, Рако. — Полиция, парамедици. Стана почти шест и половина, докато стигнат дотук. Междувременно ние претърсихме останалите помещения, но слава на Христа, не открихме никого, затова всички отчаяно се опитвахме да се свържем с Люк Хедлър. В началото хората се притесниха, нали разбираш, как да му съобщим такава новина? Но след като не отговаряше на обажданията, колата му я нямаше, а той не се прибираше у дома, внезапно се усети как настроението започна да се променя.
	— Какво е трябвало да прави Люк по това време?
	— Двама от доброволците, които се включиха в търсенето, бяха негови приятели и знаеха, че същия следобед е помагал на техен общ познат да изгони зайците от имота си. Името на човека е Джейми Съливан. Единият му се обади и той потвърди това, но каза, че Люк си е тръгнал преди няколко часа.
	Стигнаха до входната врата и сержантът извади връзка ключове.
	— Тъй като все още нямаше никаква следа от него и продължаваше да не отговаря на телефона си, извикахме допълнителни спасителни екипи. Разпределихме ги с полицаите и ги изпратихме да търсят. Преживяхме няколко ужасни часа. Имахме и невъоръжени доброволци, които претърсваха полетата и гористите местности, без да са сигурни какво ще намерят там. Дали ще го открият мъртъв? Или пък жив? Никой не знаеше в какво състояние е. Панически се страхувахме, че може да се крие някъде с пушката си, готов да убива. Накрая един от доброволците забеляза пикапа му, но това си беше просто щастлива случайност. Паркиран насред занемарено сечище на три километра от къщата. Вече нямаше от какво да се опасяваме. Люк лежеше мъртъв на задната седалка, с наполовина отнесено лице. Пушката му, лицензирана, регистрирана и напълно законна, все още беше в ръката му.
	Рако отключи вратата и я отвори широко.
	— Тогава всичко изглеждаше ясно. Разследването е приключено, делото е закрито. А оттук — отстъпи встрани той, за да даде възможност на Фолк да види дългия коридор — започва странното.


	В антрето беше задушно и миришеше на белина. Страничната масичка, отрупана с домакински сметки и химикалки, стоеше накриво до срещуположната стена, изместена от обичайното си място. Подът проблясваше, зловещо чист. Целият коридор беше изтъркан до оригиналната мозайка.
	— Навсякъде минаха професионални чистачи, така че не те очакват неприятни изненади — каза Рако. — Но не успяха да спасят килима в стаята на момчето. Не че ти би искал да видиш това.
	По стените висяха семейни снимки. Застиналите пози изглеждаха някак познати и Фолк осъзна, че повечето от тях видя на погребението. Всичко му приличаше на гротескна пародия на уютния дом, който толкова добре познаваше в миналото.
	— Тялото на Карън бе намерено точно тук — прекъсна мислите му Рако. — Вратата е била отворена и доставчикът я видял веднага.
	— Навън ли е бягала? — Арън се опитваше да си представи Люк, преследващ собствената си съпруга в собствения си дом.
	— Не, и точно там е работата. Тя е отворила. Застреляна е от някого, който е стоял на стълбите. Виждаше се от разположението на тялото. Но я ми кажи, когато се прибираш, чакаш ли жена ти да ти отключи?
	— Не съм женен.
	— Е, аз съм. Сигурно съм прекалено независим, но си имам свой ключ от къщата.
	Фолк се замисли.
	— Може би е разчитал да я изненада? — допусна, разигравайки сценария в главата си.
	— Защо да си прави труда? Татко се прибира, размахвайки заредено оръжие. Струва ми се, че това е достатъчно страшна изненада за всички. Избутва я насила навътре. Знае разположението. Прекалено лесно.
	Фолк застана до вратата и я отвори и затвори няколко пъти. При отворено положение се образуваше правоъгълник от ослепителна светлина, отличаваща се ярко в иначе мрачния коридор. Представи си как Карън отваря на почукването, може би малко разсеяна или раздразнена от неочакваното посещение. За една решаваща секунда е примигнала, заслепена, което е било достатъчно за убиеца да вдигне пушката.
	— Просто ми се стори странно — обади се Рако. — Да я застреля на прага. Това е дало на бедното дете единствено време да подмокри панталонките си и да побегне, при това не задължително в този ред. — Погледът му се плъзна покрай Фолк. — Което ме отведе до следващото странно нещо. Но за това, когато си готов.
	Арън кимна и го последва по коридора към вътрешността на къщата.
	Когато Рако включи осветлението в малката синя стая, първото главозамайващо впечатление на Фолк беше, че някой прави ремонт. Леглото на детето стърчеше изправено, облегнато на най-отдалечената стена, с навит отстрани матрак. Кашоните с играчки бяха нахвърляни в безформена купчина под плакатите на футболисти и герои на „Дисни“. Огромните дупки на килима разкриваха необработените подови дъски.
	Ботушите на Фолк оставяха следи върху стърготините. В единия ъгъл подът беше дълбоко изстърган. Но тъмното петно все още личеше. Рако стоеше на прага.
	— Все още ми е трудно да вляза — повдигна рамене той.
	Арън знаеше, че някога това беше чудесна стая. Преди двайсет години в нея спеше Люк. Самият той бе прекарал тук много нощи. Двамата си шепнеха дълго след загасянето на лампата. Задържаха дъх и потискаха смеха си, когато Барб Хедлър се провикваше да млъкват и да заспиват. Увити в топлите спални чували, недалеч от дъските с ужасяващите петна. Да, някога тази спалня беше прекрасно място. А сега, също като коридора, миришеше на белина.
	— Може ли да отворя прозореца?
	— По-добре недей — отвърна Рако. — Щорите трябва да са спуснати. Хванах две хлапета, които се опитваха да снимат малко след произшествието… — Извади таблета си, потупа с пръст няколко пъти и го подаде на Фолк. На екрана се появи фотогалерия. — Тялото на малкото момченце вече беше изнесено. Но можеш да видиш как изглеждаше стаята.
	На снимките щорите бяха вдигнати и проникващите ярки лъчи осветяваха смразяваща гледка. Вратите на гардероба зееха разтворени, с избутани на една страна дрехи. Голям плетен кош за играчки се търкаляше преобърнат. На леглото завивката с щампирани космически кораби лежеше на купчина, сякаш някой я бе повдигнал, за да провери какво има отдолу. Килимът беше бежов, с изключение на единия ъгъл, където се образуваше тъмночервена локва, стичаща се иззад високия кош за пране.
	За момент Фолк се опита да си представи последните мигове на Били Хедлър. Скрит зад коша със стичаща се по краката му топла урина, опитващ се да заглуши тежкото си дишане.
	— Имаш ли деца? — прекъсна мислите му Рако.
	Той поклати глава.
	— А ти?
	— Първото е напът. Момиченце.
	— Поздравления.
	— Но пък имаме цяла армия племеннички и племенници. Не тук, а вкъщи, в Южна Австралия. Някои от тях са на възрастта на Били, останалите са по-малки. — Полицаят взе обратно таблета си и приплъзна набързо фотосите. — Работата е там, че братята ми знаят всяко едно от скривалищата на децата си. Изпрати ги със завързани очи в стаите им и те ще ги открият за две секунди. — Потупа с пръст върху екрана. — Както и да гледам тези снимки, става въпрос за претърсване. Някой, който не е бил наясно със скришните места на Били, методично го е търсил. В шкафа ли е? Не. Под леглото? Не. Очевидно момчето е било преследвано.
	Другият се вторачи в тъмното петно, което някога е било Били Хедлър.
	— Покажи ми къде откри Шарлот.
	Нейната стая беше в жълто. От тавана в празното пространство висеше въртяща се музикална играчка.
	— Джери и Барб взеха кошарата — поясни Рако.
	Фолк се огледа. Изглеждаше толкова различна от останалите. Мебелите и килимът бяха на местата си. Във въздуха не се носеше натрапчивата миризма на белина. Създаваше усещане за светилище, незасегнато от разигралия се зад вратата ужас.
	— Защо Люк не е убил и Шарлот? — измърмори той.
	— Хората залагат най-вече на внезапно пробудила се съвест и чувство за вина.
	Арън прекоси коридора и се върна в спалнята на Били. Застана върху кървавото петно, завъртя се на сто и осемдесет градуса и бързо закрачи обратно към стаята на момиченцето.
	— Осем крачки — отбеляза той. — Но аз съм доста висок. Така че ще ги броим девет за повечето хора. Девет крачки от тялото на Били до мястото, където Шарлот е лежала, съвсем беззащитна. А Люк е бил с вдигнат адреналин, кръвта му е кипяла, пред очите му е паднала червена мъгла, решението е било взето. И така, девет крачки. Въпросът е: това достатъчно време ли е намеренията му коренно да се променят?
	— Не ми изглежда достатъчно.
	Фолк се замисли за човека, когото познаваше. Онова, което някога беше ясна картина, сега изглеждаше изкривено и размито.
	— Ти виждал ли си някога Люк? — обърна се разсеяно към сержанта.
	— Не.
	— Той можеше да промени настроението си за едно хвърляне на монета. Деветте крачки са с осем повече от времето, което му е било необходимо.
	Но за първи път от завръщането си в Киуара Арън бе обзет от истинско съмнение.
	— Това трябва да е един вид заявление, нали? Нещо такова. Съвсем лично. _Той изби цялото си семейство._ Така би искал да говорят хората. Кръвта на жената, за която е женен от седем години, изтича по пода на коридора, а той губи колко… две минути… три, за да преобърне цялата стая наопаки и да убие собствения си син? Имал е намерение да се самоубие веднага щом приключи. В такъв случай, ако е бил Люк — завърши, като изрече с известно колебание думата _ако_, — защо е решил, че дъщеря му трябва да остане жива?
	Стояха мълчаливо, загледани в музикалната играчка, висяща неподвижно над мястото, където се е намирала детската кошара. Защо ще затриеш цялото си семейство, с изключение на бебето? Въпросът се въртеше в съзнанието му, докато накрая се спря на три възможни причини, само една от които му се стори основателна.
	— Който и да е идвал тук онзи ден — каза накрая, — вероятно не е убил малката, защото не е било необходимо. Нищо лично. Без значение кой си, щом си на тринайсет месеца, от теб не става надежден свидетел.


>	Шеста глава

	— Тук не ме посрещнаха с аплодисменти — каза Рако с известно съжаление, докато слагаше две бири на масата във „Флийс“. Тя се наклони на една страна от тежестта, разплисквайки пяната върху издрасканата повърхност. Малко по-рано се отби вкъщи, за да смени униформата с цивилни дрехи, и се върна с дебела папка с надпис Хедлър под мишница. — Не съм това, което са очаквали. Човек винаги трябва да впечатлява околните, дори когато прибира ключовете от колата си.
	Двамата се загледаха към бармана. Беше същият едър брадат мъж от предишната вечер. Той ги наблюдаваше над разгърнатия вестник.
	— Участта на полицая. Наздраве. — Фолк вдигна чашата си и отпи голяма глътка. По всяко време можеше да приеме или да откаже питие, но в този момент му се наслаждаваше. В ранната вечер в кръчмата беше тихо, но те се уединиха в един ъгъл. В най-отдалечения край трима мъже се взираха с празни погледи в състезанието с хрътки по телевизията. Не ги познаваше, а и те, от своя страна, не му обръщаха внимание. В съседното помещение покеравтоматите примигваха и свиреха. Климатикът бълваше арктически студ.
	— И сега какво? — попита Рако и също отпи.
	— Ами, ще съобщиш в Клайд, че имаш известни съмнения — отвърна Арън.
	— Ако го направя, веднага ще изпратят екип да ме арестува — намръщи се другият. — Знаеш какво ще мине през главите им, след като вече са решили, че разследването е приключило. Ще съберат цял гимнастически отбор, който ще се премята напред-назад, за да докажат, че са действали професионално. Поне аз бих постъпил така.
	— Не съм сигурен, че имаш друг избор. Работата не е за сам човек.
	— Имаме още и Барнс.
	— Кой?
	— Заместникът ми в управлението. Това ни прави трима.
	— Това ви прави двама, приятел — възрази Арън. — Аз не мога да остана.
	— Мислех, че си казал на старите Хедлър точно обратното.
	Фолк се почеса по носа. Ротативките зад гърба му зазвъняха още по-силно. Струваше му се, че шумът е вътре в главата му.
	— Само няколко дни. Което означава един, най-много два. Не през цялото разследване. При това неофициално. Трябва да се връщам на работа.
	— Добре — кимна Рако, сякаш се разбираше от само себе си. — В такъв случай остани поне до края на седмицата. Не е задължително в счетоводните книги да има нещо подозрително. Прегледай банковите извлечения, както си обещал. Ако се натъкнем на сериозни нередности, ще отида в Клайд.
	Фолк не каза нищо. Помисли си за двата кашона документи, които бе донесъл от къщата на Хедлър и сега го чакаха на леглото му на горния етаж.
	_Люк излъга. Ти излъга._
	Взе празните чаши и ги отнесе на бара.
	— Същото ли? — Барманът надигна едрото си тяло от табуретката и остави вестника настрана. Беше единственият човек, когото Фолк бе видял да работи в кръчмата от вчера насам.
	— Слушай — подхвана той, докато го наблюдаваше как пъха чиста халба под кранчето. — Стаята, в която съм… Дали е свободна за малко по-дълго време?
	— Зависи — измърмори мъжът и постави едната бира върху плота. — Чух хората да шушукат някои неща за теб, приятел.
	_Виж ти._
	— Да. Колкото и да държа на бизнеса, не искам да се забърквам в неприятности, разбираш ли? И без това въртя това място на магия.
	— Проблемите няма да дойдат от мен.
	— А просто си вървят с теб?
	— Нищо не мога да направя. Впрочем знаеш ли, че съм полицай?
	— И това дочух. Но за момчетата, които идват тук, за да се напият, и в полунощ търсят само с кого да се сбият, онези значки не означават нищо, схващаш ли?
	— Ясно. Добре. От теб зависи. — Нямаше намерение да се моли.
	Барманът постави другата бира върху плота с половинчата усмивка.
	— Всичко е наред, приятел. Не се стягай толкова. Твоите пари са точно толкова добри, колкото и на онзи, който ще дойде след теб, а мен това напълно ме устройва.
	Върна му рестото и отново взе вестника. Изглежда, решаваше кодирана кръстословица.
	— Приеми като приятелско предупреждение обаче, че тук понякога става наистина забавно. Ако се забъркаш в неприятности, невинаги можеш да разчиташ на помощ. — Очите му огледаха Арън от главата до петите. — Въпреки че от онова, което чувам, няма нужда да ти го казвам.
	Фолк отнесе двете халби на масата. Рако гледаше мрачно мократа подложка.
	— Я дай малко по-бодро — подхвърли Арън. — По-добре ми разкажи останалото.
	Сержантът плъзна папката през масата и каза:
	— Събрах това от всички документи, до които имах достъп.
	Фолк огледа кръчмата. Все още беше наполовина празна. Наоколо не се навърташе никой. Едва тогава я отвори. На първата страница имаше снимка на пикапа на Люк, направена отдалече. До задната гума се чернееше кървава локва. Отново затвори папката.
	— Засега ми кажи само най-важното. Какво знаем за доставчика, който ги е открил?
	— Изглежда толкова чист, колкото би ни се искало. Работи в уважавана фирма за доставки. Почти от две години. Носил е готварски книги, поръчани от Карън по интернет. Това е проверено. Закъснял е, защото е бил последният адрес за деня. За първи път идва в Киуара. Каза, че краката му се подкосили, когато видял жената да лежи на прага, повърнал обяда си в цветната леха и скочил обратно в микробуса. Позвънил на спешния телефон едва след като излязъл на главния път.
	— Оставил е Шарлот в къщата?
	— Допускам, че не я е чул — повдигна рамене Рако. — И може би наистина е така. Останала е сама доста време. Вероятно вече е нямала сили да крещи.
	Фолк се върна към първата страница на папката. Този път я остави отворена. През цялото време си мислеше, че Люк е намерен на шофьорската седалка на пикапа, а на снимката лежеше проснат по гръб в товарното отделение отзад. Вратите бяха отворени и краката му висяха надолу, сякаш беше седнал на самия край. Пушката до него сочеше към мястото, където би трябвало да е главата му. Лицето напълно липсваше.
	— Добре ли си? — изгледа го изпитателно сержантът.
	— Аха. — Арън отпи дълга глътка от бирата. Кръвта се бе разплискала по целия под, стичайки се в металните улеи. — От съдебна медицина откриха ли нещо интересно? — попита накрая.
	Рако погледна записките си.
	— Освен многото кръв, нищо конкретно. Въпреки че не съм сигурен колко щателно са търсили. Разполагаха с оръжието. Това е кола за работа. Слагал е в багажника какво ли не.
	Фолк отново се загледа в снимката, насочвайки вниманието си върху пространството около тялото. От вътрешната лява страна имаше четири едва забележими хоризонтални ивици. Изглеждаха съвсем пресни. Светлокафяви върху мръсната бяла боя, като най-дългата беше около трийсетина сантиметра, а най-късата — наполовина. Разпределени две по две, с разстояние около метър между двойките. Не бяха съвсем симетрично разположени. Първите бяха успоредни, а останалите — леко наклонени.
	— Какво е това? — посочи той и Рако се наклони напред.
	— Не съм сигурен. Както ти казах, с пикапа са карани различни неща.
	— А колата тук ли е още?
	Сержантът поклати глава:
	— Изпратиха я в Мелбърн. Предполагам, че вече е почистена и обявена за продан или предадена за скрап.
	Арън разгледа снимките с надеждата да открие по-ясен кадър, но остана разочарован. Прочете останалите записки. Всичко изглеждаше съвсем стандартно. С изключение на дупката в главата му, Люк Хедлър се оказа изключително здрав мъж. Само с няколко килограма над идеалното тегло и с леко завишен холестерол. Никакви следи от алкохол или наркотици.
	— А пушката? — попита той.
	— Определено е оръжието, с което са убити и тримата. Регистрирана, законно притежавана. Няма други отпечатъци, освен неговите.
	— Къде я е държал обикновено?
	— Заключена в специална каса в дъното на плевнята зад къщата — отговори Рако. — Патроните, или поне онези за „Уинчестър“, които открих аз, бяха заключени отделно. По всичко личи, че много е държал на безопасността.
	Фолк кимна, слушайки го с половин ухо. Седеше, вперил поглед в експертизата на пръстовите отпечатъци от пушката. Шест идеално очертани овала, набраздени с линии и спирали. И два не толкова чисти, леко размазани, но потвърдени като принадлежащи на левия палец и дясното кутре на Люк Хедлър.
	— Отпечатъците са страхотни — отбеляза той.
	Рако долови тона му и вдигна поглед от записките си.
	— Да, прав си. Човек не се нуждае от повече доказателства, като ги види.
	— Много са убедителни — продължи Арън и плъзна през масата листа към сержанта. — А може би дори прекалено? Предполага се, че са на човек, току-що избил семейството си. Не би ли следвало да се поти и да трепери като наркоман? Виждал съм доста по-лоши от тези, взети при неоспорими обстоятелства.
	— По дяволите — намръщи се на експертизата полицаят. — Да, може би.
	Фолк обърна страницата.
	— Какво откриха криминалистите в къщата?
	— Какво ли не. Изглежда, целият град е минал през нея по едно или друго време. Около двайсет различни пръстови отпечатъка, без да се броят частичните и влакната навсякъде. Не казвам, че Карън не е поддържала чистота в дома си, но все пак във фермата са живели деца.
	— Свидетели?
	— Последният, видял Люк жив, е негов познат на име Джейми Съливан. Имотът му е на изток от града. Помагал му да се отърве от зайците. Пристигнал около три следобед и си тръгнал към четири и половина според Съливан. Иначе около къщата на Хедлър има само един съсед, който е могъл да види нещо. По това време си е бил у дома.
	Рако посегна към доклада. Арън усети тежест в стомаха.
	— Доста странна птица, бих казал — продължи сержантът. — Агресивно старо копеле. По необясними причини не е изпитвал особена симпатия към Люк. Отказал да съдейства на полицията при разпитите.
	— Мал Дийкън — процеди Фолк, стараейки се да говори равно и без емоции.
	Другият го изгледа изненадано.
	— Точно така. Познаваш ли го?
	— Аха.
	Рако чакаше, но Арън не каза нищо повече. Последва неловко мълчание.
	— Е, както и да е — каза накрая сержантът, — той живее на хълма със своя племенник, някой си Грант Доу, който бил навън по същото време. Дийкън предполага, че не е забелязал нищо. Може да е чул изстрелите, но едва ли им е обърнал внимание. Случва се често във фермите.
	Фолк повдигна вежди.
	— Работата е там, че онова, което е видял или не е видял, може в крайна сметка да няма никакво значение — продължи Рако, извади таблета си и докосна дисплея. Появи се замрежен от линии цветен образ. Всичко стоеше съвсем застинало и на Арън му беше необходима минута да осъзнае, че става въпрос за видеозапис, а не за снимка.
	Полицаят му подаде таблета.
	— Охранителната камера от фермата на Хедлър.
	— Шегуваш се. — Фолк се вторачи в екрана.
	— Нищо особено. Всъщност няколко кадъра от скрита камера — обясни Рако. — Люк я е инсталирал след серия кражби на селскостопанска техника. Малко фермери могат да си го позволят. Записват двайсет и четири часа, после прехвърлят записа на домашния компютър, който го изтрива след седмица, ако никой не си направи труда да го запамети.
	Очевидно камерата беше поставена над най-голямата плевня. Умишлено насочена към двора, за да улавя всеки, който влиза или излиза. На кадъра бе заснета къщата, а в горния ъгъл се виждаше малък участък от предната алея. Рако превъртя записа, докато намери каквото търсеше, и натисна паузата.
	— И така, това е следобедът на стрелбата. После можеш да изгледаш целия ден, ако искаш, но накратко, семейството напуска къщата поотделно. Люк тръгва с пикапа в пет сутринта и се отправя към нивите си, доколкото ми е известно. Малко по-късно Карън, Били и Шарлот поемат към училището. Работила е там на половин ден като административен секретар, а малката е посещавала яслите.
	Сержантът почука с пръст върху екрана, загледан в изображението. Подаде на Фолк чифт слушалки и ги включи в таблета. Звукът беше дразнещ и приглушен, сякаш вятърът свистеше в микрофона.
	— През деня не се случва нищо — продължи той. — Повярвай ми, гледах всичко в реално време. Никой не влиза, нито излиза до четири часа и четири минути следобед, когато Карън и децата се прибират. — В ъгъла на екрана се появи син хечбек и веднага изчезна. Беше под ъгъл и се виждаха само калникът и гумите. Все пак Фолк забеляза регистрационната табела. — Можеш дори да разчетеш номера, ако пуснеш на пауза и го увеличиш. Определено е нейната кола.
	През електронното пукане Арън успя да долови затръшване на врата, последвано миг по-късно от второ. Рако отново докосна екрана. Изображението подскочи.
	— После всичко е тихо за около час, което също проверих лично, до… ето, до пет часа и една минута.
	Той пусна записа и остави Фолк да гледа. В продължение на няколко дълги секунди не се случи нищо. И тогава в ъгъла нещо се размърда. Сребристият пикап беше по-висок от колата и се виждаше само до фаровете. Номерата му оставаха скрити. И отново се появи и изчезна за миг.
	— Люк — отбеляза Рако.
	Изображението оставаше напълно неподвижно, въпреки че записът продължаваше да се върти. Още едно затръшване на врата и абсолютна тишина в продължение на двайсет мъчителни секунди. Внезапно в ушите му се разнесе тъп гръм и Арън подскочи. Карън. Усети как сърцето му запрепуска лудо в гърдите.
	Екранът отново застина, докато таймерът не спираше да отброява времето. Шейсет секунди, после деветдесет. Осъзна, че е затаил дъх с надеждата за друг, различен край. В този момент изпитваше едновременно разочарование и благодарност за ужасното качество на звука. Иначе писъците на Били Хедлър дълго щяха да го преследват. Когато се разнесе вторият изстрел, изпита почти облекчение. Фолк примигна няколко пъти.
	Никакво движение. И тогава, три минути и четиресет и седем секунди след първата поява на пикапа, той отново се мярна в ъгъла на екрана. Задните гуми, долната част на багажника и регистрационният номер на колата на Люк Хедлър се виждаха съвсем ясно.
	— Повече никой не е влизал или излизал до пристигането на доставчика трийсет и пет минути по-късно — обади се Рако.
	Фолк му върна таблета. В ушите му все още звучаха приглушените гърмежи.
	— Сериозно ли мислиш, че след всичко това все още може да има някакви съмнения? — попита той.
	— Пикапът е негов, но не се вижда кой го кара — възрази другият. — Наред с останалите неща. Патроните. Убийството на Карън на прага на къщата. Претърсването на стаята на Били.
	Фолк се втренчи в него.
	— Не те разбирам. Защо си толкова убеден, че не е бил Люк? Та ти дори не си го познавал.
	Сержантът повдигна рамене.
	— Аз намерих децата — отвърна той. — Наложи ми се да видя как изглежда Били Хедлър, след като е бил убит от някакво чудовище, и сигурно никога няма да мога да го забравя. Искам да се уверя, че съм направил всичко възможно за него. Знам, че изглежда налудничаво и всички улики сочат към баща му. Да, признавам го. Но ако има дори най-малка вероятност да го е извършил някой друг и да се е измъкнал безнаказано… — Поклати глава и отпи голяма глътка. — Знаеш ли, гледах Люк Хедлър и на пръв поглед изглежда, че е имал всичко: страхотна съпруга, две деца, сравнително прилична ферма, уважението на съгражданите си. Защо такъв мъж ще превърти един ден и ще унищожи цялото си семейство? Струва ми се нелогично. Просто не мога да разбера как някой като него ще извърши подобно нещо.
	Арън потърка с ръка устата и брадата си. Твърди косъмчета одраскаха дланта му. Имаше нужда от бръснене.
	_Люк излъга. Ти излъга._
	— Рако — каза той. — Има нещо, което трябва да знаеш за Люк.


>	Седма глава

	— Някога, когато с Люк бяхме деца — подхвана Фолк, — … е, не точно деца. Малко по-големи, по-точно на шестнайсет… — Замълча, уловил някакво движение в другия край на бара. Заведението незабелязано се бе напълнило и когато вдигна поглед, видя не едно познато лице да се извръща настрани. Арън усети известно смущение миг преди да ги забележи. Клиентите свеждаха очи и се отдръпваха безропотно, докато група мъже минаваха през тълпата. Най-отпред вървеше набит човек с рошава кестенява коса, върху която бяха кацнали чифт слънчеви очила. Усети как ледени пръсти се впиха в стомаха му. Може на погребението на семейство Хедлър да не бе познал Грант Доу, но сега нямаше как да сбърка.
	Братовчедът на Ели. Имаха съвсем еднакви очи, но Фолк знаеше, че приликата свършва дотук. Доу спря пред тяхната маса и отпуснатата му фигура закри гледката им. Носеше мръсна тениска, рекламираща марка бира от Бали. Чертите му бяха свински, дребни и се събираха нелепо в средата на лицето, докато тънката долна устна се губеше в дълга гъста брада. Излъчваше същото предизвикателство, с каквото се бе взирал в опечалените на погребението. Вдигна чашата си в подигравателна наздравица и му отправи усмивка, която така и не докосна очите му.
	— Наистина не ти липсва кураж, щом си се осмелил да се появиш тук — процеди той. — Няма как да не ти го призная. Не мислиш ли, чичо Мал? Трябва да му го признаем, нали?
	Доу се обърна. Възрастен мъж, скрит зад него, пристъпи колебливо напред и Арън се оказа лице в лице с бащата на Ели за първи път от двайсет години. Нещо в гърдите му се стегна и той усети, че преглъща с усилие.
	Мал Дийкън беше вече доста прегърбен, но все още висок мъж с възлести мускули, спускащи се към огромни длани. Пръстите му, мазолести и подути от възрастта, почти побеляха, когато се вкопчи за опора в облегалката на стола. Набразденото му чело се сбърчи в недоволна гримаса, гъста червенина плъзна по голия му скалп между снопчета сива коса.
	Фолк се приготви за гневно избухване, но вместо това на лицето на Дийкън се изписа смущение. Поклати леко глава и при всяко движение отпуснатата му като пилешка кожа плът се търкаше в мръсната яка.
	— Защо се върна? — Гласът му беше провлачен и хриплив. Докато говореше, от двете страни на устата му се образуваха дълбоки вдлъбнатини.
	Арън забеляза, че посетителите упорито гледат встрани. Само барманът следеше разговора с интерес. Дори бе оставил кръстословицата си.
	— А? — Дийкън удари костеливия си юмрук в облегалката на стола и всички подскочиха. — Защо се върна? Мислех, че си схванал ясно посланието. И на всичко отгоре си довел и хлапето?
	Беше ред на Фолк да изглежда объркан.
	— Какво?
	— Проклетия ти син. Не ме прави на глупак, копеле. И то ли се върна? Твоето момче?
	Арън примигна. Дийкън го мислеше за покойния му баща. Вгледа се в лицето на стареца, който се намръщи срещу него, но в гнева му имаше нещо лениво.
	Грант Доу пристъпи напред и сложи ръка на рамото на чичо си. В първия момент сякаш имаше намерение да му обясни грешката, но после тръсна недоволно глава и внимателно му помогна да се настани на стола.
	— Ама и теб си те бива, копеле, да го разстроиш толкова — обърна се той към Фолк. — А сега трябва да те питам нещо, приятел. Мислиш ли, че това е най-доброто място за теб сега?
	Рако извади полицейската значка от джоба на дънките си и я остави на масата с лицевата страна нагоре.
	— И аз мога да те питам същото, Грант. Смяташ ли, че тук е най-подходящото място за теб?
	Доу вдигна напред длани и изкриви лице в гримаса, изобразяваща невинност.
	— Да, добре, няма нужда от това. Ние с чичо просто излязохме да изпием по едно питие с приятели. Както сами виждате, той никак не е добре. Не искаме да създаваме проблеми. Този обаче — погледна Фолк право в очите той — ги ръси след себе си, както куче — лайна.
	Из помещението се разнесе почти недоловим шум. Арън знаеше, че историята ще изплува отново, при това съвсем скоро. Потръпна леко, усетил как всички погледи се насочват към него.


	_Туристите бяха изтощени от жегата и отегчени. Комарите ги атакуваха от всички страни, а преходът по тясната пътека край река Киуара ставаше по-бавно, отколкото очакваха. Тримата вървяха в колона и се караха, като повишаваха глас, за да надвикат бързата вода. Вторият в редицата изруга, когато се блъсна в раницата на водача и разплиска отворената бутилка вода върху себе си. Бивш инвестиционен банкер, той се бе преместил в провинцията заради здравето си и оттогава прекарваше всеки ден, опитвайки да се убеди, че не мрази всяка една минута от новия си живот. Водачът вдигна ръка и сложи край на недоволството. Посочи към мътната, пенлива вода. Другите се обърнаха и се загледаха нататък._
	— _Какво е това, по дяволите?_


	— Е, добре. Тук не искам такива неща, благодаря — обади се барманът от мястото си. Изправи се, опрял пръсти върху плота. Под рижата му брада не се виждаше усмивка. — Това е обществено заведение и всеки може да влезе да пие, когато пожелае. И той, и ти. Или го приемаш, или си тръгваш.
	— Какъв е третият вариант? — Доу оголи жълтите си зъби към приятелите си и те угоднически се засмяха.
	— Третият вариант е да се озовете в ареста. Така че изборът е ваш.
	— Аха. Винаги даваш такива обещания, нали? — Грант впери поглед в бармана.
	Рако се изкашля, но никой не му обърна внимание. Фолк си спомни думите на собственика на заведението. _Тук тези значки не означават нищо._
	— Проблемът не е в това, че е дошъл в бара. — Целият салон утихна, докато говореше Мал Дийкън. — Изобщо не трябваше да се връща в Киуара. — Вдигна дългия си, изкривен от артрит показалец и го насочи между очите на Фолк. — Разбери го и го предай на момчето си. Тук не ви очаква нищо, освен много хора, които помнят какво направи синът ти с дъщеря ми.


	_Инвестиционният банкер повърна сандвича с шунка в храстите. Той и другите двама бяха подгизнали до кости, но почти не забелязваха._
	_Тялото на момичето вече лежеше на пътеката и около него се образуваше локва вода. Беше слабичко, но бяха нужни устията на тримата, за да го извлекат на брега. Кожата изглеждаше неестествено бяла, в устата имаше втъкнат кичур коса. Гледката на изчезващите между бледите устни косми накара банкера отново да се наведе над храстите. Меките части на ушите около обеците бяха кървавочервени. Очевидно рибите се бяха възползвали от дадената им възможност. Същите белези имаше по ноздрите и около лакираните нокти._
	_Беше напълно облечена и изглеждаше млада, след като водата бе измила грима й. Бялата, почти прозрачна тениска очертаваше сутиена отдолу. Около ботушите с равна подметка бяха заплетени водорасли, задържали тялото на едно място. Те, както и всички джобове на дънките й, бяха натъпкани с камъни._


	— Глупости. Нямам нищо общо със случилото се с Ели — не можа да се сдържи Арън и веднага съжали. Прокле дългия си език. _Не се забърквай._
	— Кой го казва? — Грант Доу се изправи зад чичо си. Студената му усмивка отдавна бе изчезнала. — Кой казва, че нямаш нищо общо? Люк Хедлър? — Когато произнесе името, сякаш нещо изсмука всичкия въздух от помещението. — Работата е там, че него го няма, за да каже вече каквото и да било.


	_Най-издръжливият от тримата изтича да повика помощ. Инвестиционният банкер седна на земята близо до локвата от повръщано. Чувстваше се по-сигурен там, обвит в киселата воня, отколкото до това бледо създание. Водачът на групата крачеше напред-назад с омекнали колене._
	_Можеха да се досетят коя е. Снимката й се появяваше във вестниците вече трети ден. Елинор Дийкън, шестнайсетгодишна. В неизвестност от петък вечерта, когато просто не се прибрала вкъщи. Бащата й дал една нощ, за да охлади тийнейджърския импулс, който най-вероятно я бе задържал далече от дома. Но когато не се появила и в събота, вдигнал тревога._
	_Сякаш измина цяла вечност, преди да се появи аварийният екип. Откараха тялото на момичето в болницата. Инвестиционният банкер бе изпратен вкъщи. След месец се върна обратно в града._
	_Патологът, изследвал трупа на Ели Дийкън, обяви удавяне като причина за смъртта. Дробовете й били пълни с вода. Очевидно е престояла няколко дни в реката, записа той, най-вероятно от петък. Съобщаваше също така за няколко синини в областта на гърдите и раменете и охлузвания по меките части на ръцете и дланите. Не били причинени от отломките, носещи се в реката. Видими стари белези, най-вероятно вследствие на самонараняване. В заключение докторът отбелязваше, че не е била девствена._


	При споменаването на името на Люк из бара се разнесе шепот и дори Доу осъзна, че е отишъл твърде далеч.
	— Люк беше мой приятел. Ели също. — Гласът на Фолк прозвуча чужд дори в собствените му уши. — Обичах ги и двамата. Така че млъкни!
	Дийкън се изправи и столът изскърца по дъските на пода.
	— Не ми казвай, че си обичал дъщеря ми. Тя беше моя кръв. — Той крещеше, а ръката му трепереше, когато вдигна обвинително пръст. С периферното си зрение Арън видя как Рако и барманът си размениха многозначителни погледи. — Смяташ, че ти и момчето ти нямате нищо общо. Ами бележката, лъжливо копеле?
	Каза го с патос, сякаш изигра най-силния си словесен коз. Фолк усети, че не му стига въздух. Чувстваше се изтощен. Устата на Дийкън се изкриви от гняв. До него племенникът му се смееше. Почти долавяше миризмата на кръв.
	— Май не бързаш много с отговора, а? — подхвърли Доу.
	Арън с усилие се въздържа да не поклати глава. Исусе. Проклетата бележка.


	_На полицаите им трябваха цели два часа, за да преобърнат наопаки стаята на Ели Дийкън. Дебелите пръсти непохватно ровеха в чекмеджетата с бельо и кутиите с бижута. И почти пропуснаха бележката. Почти. Написана на откъсната страница от обикновена тетрадка. Сгъната само веднъж и пъхната в джоба на чифт дънки. На листа с почерка на Ели беше надраскана датата на изчезването й. И отдолу едно-единствено име:_ Фолк.


	— Обясни това, ако можеш — предизвика го Дийкън.
	Целият бар притихна.
	Фолк не каза нищо. Не можеше. И старецът знаеше това.
	Барманът остави рязко една чаша върху барплота.
	— Достатъчно. — Изгледа строго Арън, преценявайки ситуацията. Като държеше значката си в ръка така, че да се вижда от всички, Рако повдигна вежди и едва забележимо поклати глава. Но очите на мъжа се спряха върху Доу. — Ти и чичо ти си тръгвайте веднага. И ще ви бъда благодарен, ако не се мяркате насам поне два дни. А всички останали да си поръчат пиене или да се измитат.


	_Слуховете тръгнаха отначало плахо, но до края на деня се носеха отвсякъде. Фолк, шестнайсетгодишен и много уплашен, се спотайваше в стаята си, обзет от хиляди тревожни мисли. Почукване по прозореца го накара да подскочи. Зад стъклото се появи лицето на Люк, призрачно бледо във вечерния мрак._
	— _Здравата си загазил, приятел — прошепна той. — Чух го от майка ми и баща ми. Хората говорят. Какво прави в действителност в петък след училище?_
	— _Казах ти. Ходих за риба. Нагоре по реката. На няколко километра оттук, кълна се. — Арън клекна до прозореца. Имаше чувството, че краката му няма да го издържат._
	— _Питаха ли те вече? Ченгетата или някой друг?_
	— _Не. Но непременно ще го направят. Мислят, че съм се срещал с нея или нещо такова._
	— _Но ти не си._
	— _Не! Разбира се, че не съм. Ами ако не ми повярват?_
	— _И не срещна никого? Никой ли не те видя?_
	— _Бях съвсем сам, разбра ли?_
	— _Добре, слушай… Арън, приятелю, чуваш ли ме? И така, ако някой те попита, ще кажеш, че сме стреляли заедно по зайци. В далечните ниви._
	— _Но не близо до реката._
	— _Не. В нивите оттатък пътя за Курън. Но в никакъв случай близо до реката. Цялата вечер. Разбра ли? Размотавали сме се наоколо. Както обикновено. Убили сме само един или два. Два. Кажи два._
	— _Да, добре. Два._
	— _Не забравяй. Били сме заедно._
	— _Да. Искам да кажа, не. Няма да забравя. Господи, Ели. Не мога да…_
	— _Повтори го._
	— _Кое?_
	— _Повтори сега. Какво си правил. Да се упражниш._
	— _С Люк стреляхме по зайци заедно._
	— _Още веднъж._
	— _Бях с Люк Хедлър. Стреляхме по зайци. В нивите от другата страна на пътя за Курън._
	— _Повтаряй го, докато започне да звучи нормално. И гледай да не сбъркаш._
	— _Няма._
	— _Разбра всичко, нали?_
	— _Да. Люк, приятелю, благодаря. Благодаря ти._


>	Осма глава

	Когато Арън Фолк беше на единайсет години, видя Малкълм Дийкън да превръща собственото си стадо в потресаваща кървава маса с помощта на ножици за стригане и твърдата си ръка. Усети остра болка в гърдите, докато наблюдаваше как с рязко въртеливо движение овцете биваха поваляни една след друга на земята зад кошарата и после стригани до кожа.
	Той произхождаше от семейство на фермери като останалите деца, но това беше нещо съвсем различно. Жалко блеене на малко агне го накара да отвори уста, за да си поеме въздух, но Ели го прекъсна, като го дръпна за ръкава и го отведе настрани. Погледна пребледнялото му лице и само леко поклати глава.
	На тази възраст тя беше крехко, чувствително момиче, склонно да изпада в продължителни пристъпи на мълчание. Това напълно устройваше Арън, който сам не беше от приказливите. Обикновено оставяха Люк да говори.
	Ели едва бе успяла да вдигне глава, когато шумът откъм плевнята достигна до разкривената веранда, където седяха тримата. Арън беше любопитен, но именно Люк настоя да отложат писането на домашните, за да излязат да погледат. Сега, с отекващото в ушите му блеене, загледан в изражението на момичето, осъзна, че не е единственият, който искаше да не го бяха правили.
	Обърнаха се да си вървят и Арън подскочи стреснато, забелязал майката на Ели, обърната към пътеката, водеща към хамбара. Облегната на касата на вратата, жената беше облечена в провиснал кафяв сукман с огромно мазно петно. Отпи глътка от кехлибарената течност в чашата, без да откъсва поглед от стригачите. Чертите на лицето й напомняха тези на дъщерята. Имаха същите хлътнали очи, бледа кожа и широка уста. Но за момчето тя изглеждаше на сто години. Доста по-късно разбра, че в онзи ден е нямала дори навършени четиресет.
	Докато я наблюдаваше, майката на Ели примижа и отметна рязко глава назад. Пое си дълбоко дъх и чертите й се изкривиха. Когато отново отвори очи, погледът, отправен към съпруга й, беше пълен с толкова откровено и неподправено съжаление, че Арън изпита ужас да не би Дийкън да се обърне точно в този момент и да го забележи.
	Времето през тази година направи работата още по-тежка за всички и след месец племенникът на Дийкън — Грант Доу, се премести във фермата, за да му помага. А два дни по-късно жена му го напусна. Вероятно това се оказа последната капка. Един омразен мъж в къщата беше напълно достатъчен за всяка жена.
	Хвърляйки два куфара и подрънкваща чанта с бутилки в старата кола, тя непохватно се опитваше да спре сълзите на дъщеря си с безполезните обещания, че скоро ще се върне. Арън не можеше да прецени след колко години Ели престана да вярва в това. Чудеше се дали малка част от нея не е продължила да се надява чак до деня на смъртта й.


	Сега Фолк седеше на верандата на кръчмата с Рако, докато сержантът палеше цигара. Подаде му пакета, но той поклати глава. Беше прекарал достатъчно време в света на спомените за една вечер.
	— Мъдър избор — отбеляза Рако. — И аз се опитвам да ги откажа. Заради бебето.
	— Правилно. Добре ще направиш.
	Сержантът пушеше бавно, издухвайки дима към горещото нощно небе. Шумът от кръчмата се прокрадваше между пролуките в пода. Дийкън и Доу бяха проточили доста оттеглянето си и сянката на скандала все още витаеше във въздуха.
	— Трябваше да ми кажеш по-рано — дръпна от цигарата Рако и потисна надигащата се кашлица.
	— Знам. Съжалявам.
	— Ти имаш ли нещо общо? Със смъртта на момичето?
	— Не. Но не бях с Люк, когато се случи. Не така, както казахме тогава.
	Рако замълча за момент.
	— Значи си излъгал за алибито си? А къде е бил Люк?
	— Нямам представа.
	— Никога ли не го попита?
	— Питах го, разбира се, но той… — Направи кратка пауза, припомняйки си. — Той винаги настояваше да се придържаме към нашата версия. Винаги. Дори когато бяхме само двамата. Твърдеше, че е по-безопасно да сме последователни. Не го притисках. Нали все пак му бях благодарен? Мислех, че това е в моя полза.
	— Кой друг знаеше, че сте излъгали?
	— Няколко души подозираха. Очевидно Мал Дийкън. И някои други. Но никой не беше сигурен. Или поне така се надявах. Но сега не съм уверен. Оказа се, че Джери Хедлър е бил наясно през цялото време. И сигурно не е единственият.
	— Мислиш ли, че Люк е убил Ели?
	— Не знам. — Той се обърна към безлюдната улица. — Бих искал да разбера.
	— Смяташ, че всичко това е свързано?
	— Надявам се да не е.
	Рако въздъхна. Угаси внимателно цигарата и заля фаса с малко бира.
	— Е, добре, приятел — каза накрая. — Ще пазя тайната ти. Засега. Дори да се наложи да излезе наяве и да пропееш като канарче, аз пак не знам нищо, ясно?
	— Да. Благодаря ти.
	— Чакай ме в управлението утре сутринта в девет. Ще идем да поговорим с онзи Джейми Съливан. Същият, който си е признал, че последен е видял Люк жив. — Погледна Фолк право в лицето. — В случай че все още си в града.
	С едно последно махване с ръка, той изчезна в нощта.


	Щом се озова отново в стаята си, Фолк се изпъна на леглото и извади мобилния си телефон. Задържа го в ръка, но не набра номер. Паякът над лампата беше изчезнал. Опита се да не мисли къде би могъл да е сега.
	_Ако си все още в града_, каза Рако. Арън знаеше, че има избор. Колата му беше паркирана точно отвън. Можеше да си събере багажа, да плати на брадатия барман и да се озове на пътя за Мелбърн след по-малко от петнайсет минути.
	Сержантът вероятно само ще извие очи към тавана, а Джери ще опита да му се обади. Но какво биха могли да сторят? Едва ли щяха да останат особено доволни, но Фолк щеше да го преживее. Само Барб — представи си лицето й с нежелана яснота — щеше да бъде съкрушена. А не беше сигурен, че ще може да понесе точно това. Мисълта го накара да се размърда сковано в леглото. При тази горещина в стаята не достигаше въздух.
	Арън Фолк не познаваше майка си. Беше починала сред локва от собствената си кръв по-малко от час след раждането му. Баща му се опитваше, наистина се опитваше да запълни празнината. Но докато растеше, всяка майчина ласка, всеки топъл сладкиш и всяка парфюмирана прегръдка получаваше от Барб Хедлър. Може да беше майка на Люк, но винаги намираше време и за него.
	Той и Ели прекарваха повече време в къщата на семейство Хедлър, отколкото в своите. Домът на Фолк често беше тих и празен, тъй като баща му часове наред не можеше да се откъсне от капана на земеделския труд. А момичето само с леко поклащане на глава отклоняваше всяко предложение да отидат у тях. _Не днес_, казваше тя. Когато момчетата настояваха за разнообразие, Арън после винаги съжаляваше. Стаите там бяха разхвърляни, мръсни, с купища празни бутилки.
	Домът на семейство Хедлър беше слънчев и пълен с чудесни неща, идващи от кухнята, ясни инструкции за домашните работи, времето за лягане и нареждания да изключат проклетия телевизор и да излязат на чист въздух. Фермата им винаги бе била убежище — поне допреди две седмици, когато се превърна в сцена на ужасното престъпление.
	Фолк лежеше неподвижно в леглото. Изминаха петнайсет минути. Вече би могъл да е на главния път. Вместо това все още беше тук.
	Въздъхна, претърколи се и почука с пръст по телефона, обмисляйки кого трябва да уведоми. Представи си апартамента на „Сейнт Килда“ с угасени светлини и здраво заключена врата. Достатъчно голям за двама, но през последните три години дом единствено за него. Вече никой не го чакаше там. Никой, ободрен след освежителния душ, с тиха музика и бутилка червено вино на кухненския плот. Никой, който да вдигне нетърпеливо телефона и да се поинтересува да чуе защо смята да остане още няколко дни.
	През повечето време това напълно го устройваше. Но в този момент, докато лежеше в евтината стая в Киуара, искрено пожела да си бе изградил дом, който повече да прилича на този на Барб и Джери Хедлър, а не на бащината къща от детството му.
	Трябваше да се върне на работа в понеделник, но там знаеха, че е на погребение. Естествено, пропусна да спомене на чие. Знаеше, че ще остане. Можеше да си вземе още няколко дни. Заради Барб. Заради Ели. Дори заради Люк. По време на разследването на случая „Пембърли“ положи много извънреден труд и натрупа повече компенсации, отколкото би могъл да използва. Последната му работа беше, меко казано, дълга и изтощителна.
	Замисли се за нея и така изминаха още петнайсет минути. Накрая остави съобщение на дългогодишната секретарка на финансовия отдел, че излиза в едноседмичен отпуск по лични причини, който започва да тече веднага.
	Трудно беше да се каже кой от двамата остана по-изненадан.


>	Девета глава

	Джейми Съливан бе излязъл на работа четири часа преди Фолк и Рако да нагазят в нивата му. Застанал на едно коляно, заровил голите си ръце дълбоко в сухата пръст, той оглеждаше почвата с прецизността на учен.
	— Да отидем в къщата — каза, след като сержантът му обясни, че трябва да му зададат няколко въпроса за Люк. — Бездруго трябва да нагледам баба.
	Фолк го огледа внимателно, докато го следваха към ниската тухлена постройка. Наближаващ трийсетте, с прашна сламеноруса коса, започнала преждевременно да оредява на темето. Торсът и краката му бяха слаби, но силните му ръце приличаха на бутала, придавайки му формата на обърнат триъгълник.
	В къщата Съливан ги въведе в задръстен с вещи коридор. Арън свали шапката и се насили да прикрие изумлението си. Някъде зад него Рако изруга, ударил болезнено крака си в ниска табуретка, поставена до вратата. В помещението цареше хаос. Всяка повърхност беше отрупана с украшения и декоративни статуетки, събиращи прах. Някъде далеч навътре бръмчеше телевизор.
	— Всичко това е на баба — отговори Джейми на въпроса, който никой от двамата не зададе на глас. — Тя ги обожава. — Замисли се за момент и добави: — Те я държат в настоящето.
	Поведе ги през кухнята, където подобна на птичка жена стоеше до мивката. Осеяните й с изпъкнали сини вени ръце трепереха под тежестта на пълен чайник.
	— Добре ли си, бабо? Чай ли искаш? Остави на мен. — Съливан припряно взе съда от нея.
	Кухнята беше чиста, но разхвърляна, а на стената над печката имаше огромно изгоряло петно. Боята се беше издула и се лющеше като грозна сива рана. Мисис Съливан погледна към тримата мъже, после към вратата.
	— Кога ще се прибере баща ти?
	— Няма да си дойде, бабо — отвърна младият мъж. — Той почина, помниш ли? Преди три години.
	— Да. Знам. — Не можеше да се каже дали се изненада от новината, или не.
	Джейми погледна Фолк и кимна към вратата.
	— Бихте ли й помогнали? Аз ще дойда след минута.
	Арън усети костите под увисналата кожа на ръката на старицата, когато се облегна на него. След просторната кухня всекидневната създаваше усещане за клаустрофобия с разхвърляните навсякъде наполовина празни чаши и слепите статуетки от китайски порцелан, борещи се за свое място в безценното пространство. Поведе жената към протрития фотьойл до прозореца.
	Мисис Съливан седна тромаво и раздразнено въздъхна.
	— Вие сте полицаи и сте тук заради Люк Хедлър, нали? Не ги пипайте! — изсумтя тя, когато Рако се наведе да премести купчина измачкани вестници от един стол. В говора й се долавяше лек ирландски акцент. — Излишно е да ме гледате така. Все още не съм съвсем луда. Онзи Люк е бил у нас, после си е тръгнал и е направил онова нещо със семейството си, нали? Иначе за какво ще идвате? Освен ако нашият Джейми не се е забъркал в нещо, в което не трябва. — Смехът й напомняше скърцане на ръждясала панта.
	— Не е, доколкото ни е известно — отвърна Фолк и погледна многозначително Рако. — Добре ли познавахте Люк?
	— Изобщо не го познавах. Знам само, че беше приятел на внука ми. Отбиваше се от време на време. Помагаше му във фермата.
	Съливан се появи с поднос с чай. Без да се съобразява с възраженията на баба си, той разчисти пространството около старинния бюфет и прикани с жест гостите да се настанят на изтърбушения диван.
	— Съжалявам за бъркотията — извини се младежът, подавайки им чашите. — Става все по-трудно. — Посочи с поглед баба си и бързо го отклони към чайника. Фолк забеляза, че под очите му имаше тъмни сенки, от които изглеждаше по-възрастен. Но начинът, по който контролираше ситуацията и се разпореждаше в стаята, издаваше някаква вътрешна самоувереност. Можеше да си го представи облечен в костюм в някой градски офис. Печелещ шестцифрени суми и пръскащ половината от тях за скъпи вина.
	Джейми приключи с разсипването на чая и придърпа евтин дървен стол.
	— Какво искате да знаете?
	— Опитваме се да изясним някои неща — подхвана сержантът.
	— Относно семейство Хедлър — допълни Арън.
	— Добре. Няма проблем. Щом е за Барб и Джери — отвърна младият мъж. — Но вижте, преди всичко искам да ви кажа онова, което споменах и пред полицаите от Клайд. Ако знаех… ако можех да предположа, че Люк ще си тръгне, за да извърши това ужасно нещо, никога нямаше да го пусна. Държа да го знаете.
	Той сведе глава и започна да върти чаената чаша.
	— Разбира се, приятел. Никой не твърди, че си можел да предотвратиш случилото се — успокои го Рако. — Но ако можеш да ни разкажеш отново всичко, ще ни бъде от полза. Да го чуем лично. За всеки случай.
	Зайците, обясни Съливан. В тях бил проблемът. Или поне в един от тях. Достатъчно жилав, за да преживее сушата и да напада всичко, което става за ядене. Предишната вечер се оплакал от нашествието в кръчмата и Люк предложил да му помогне.
	— Някой чу ли ви да се уговаряте? — попита Фолк.
	— Вероятно. Не си спомням точно. Но заведението беше пълно. Всеки би могъл да чуе, ако си направи труда да се заслуша.


	_Люк Хедлър спря в края на нивата и излезе от пикапа си. Беше подранил с пет минути, но Джейми вече го чакаше. Двамата си стиснаха ръцете за поздрав. Люк бръкна в багажника, извади пушката си и взе патроните, подадени от Съливан._
	— _Хайде да приключваме с твоите зайци — каза той и оголи зъбите си в широка усмивка._


	— Ти си осигурил патроните? — попита Рако. — Какви?
	— „Уинчестър“. Защо?
	Сержантът улови погледа на Фолк. Значи не са липсващите „Ремингтън“.
	— А Люк не донесе ли свои?
	— Струва ми се, че не. За моите зайци — мои куршуми, мисля аз. Защо?
	— Просто проверявам. Той как ти се стори?
	— Не мога да кажа. Често прехвърлям това в главата си след трагедията. Може би трябва да ви отговоря, че изглеждаше съвсем добре. Нормално. — Джейми се замисли за момент. — Поне до момента, в който си тръгна.


	_Първите няколко изстрела на Люк бяха неточни и Джейми го погледна. Той дъвчеше кожата на палеца си. Съливан не каза нищо. Хедлър стреля отново. И пропусна._
	— _Добре ли си, приятел? — попита неохотно младежът. Двамата бяха склонни да споделят един с друг точно толкова, колкото и с останалите си познати, иначе казано — почти нищо. От друга страна, не разполагаше с цял ден, за да се справи с тези зайци. Слънцето напичаше гърбовете им._
	— _Да — кимна разсеяно Люк. — А ти?_
	— _Аз също — отвърна колебливо Джейми. И можеше да спре дотук. Хедлър стреля отново и не уцели. Затова реши да смени темата: — Баба ми нещо се е отпуснала напоследък. Трябва постоянно да съм около нея._
	— _Тя добре ли е? — попита Люк, без да откъсва поглед от заешката дупка._
	— _Аха. Просто понякога ми е трудно да се грижа за нея._
	_Хедлър отново кимна неопределено и Съливан осъзна, че почти не го слушаше._
	— _Такива са проклетите жени — каза накрая. — Твоите поне вече не могат да се въртят наоколо и да мърморят бог знае за какво._
	_Съливан, който никога в живота си не бе слагал баба си в категорията „жени“, се чудеше какво да отговори._
	— _Не. Предполагам, че не. — Имаше чувството, че по някакъв начин бяха нагазили в непознати води. — С Карън наред ли е всичко?_
	— _О, да. Не се притеснявай. — Люк вдигна пушката и натисна спусъка. Този път резултатът беше по-добър. — Нали знаеш, Карън си е Карън. Постоянно нещо се случва. — Пое си въздух, сякаш имаше намерение да каже още нещо, но замълча. Очевидно промени решението си._
	_Джейми се раздвижи неловко. Определено непознати води._
	— _Така е._
	_Мислеше какво още да добави, но съзнанието му беше празно. Погледна Люк, който бе свалил пушката и се взираше в него. За миг погледите им се срещнаха. Атмосферата стана осезаемо напрегната. Двамата се обърнаха с гръб към заешката дупка._


	— „Постоянно нещо се случва“? — повтори Рако. — Какво е имал предвид?
	Съливан се вгледа мрачно в масата.
	— Нямам представа. Не попитах. А трябваше, нали?
	_Да_, помисли си Фолк.
	— Не — каза на глас. — Едва ли има някакво значение. — Не беше сигурен дали това е така. — Люк спомена ли още нещо по този повод?
	Джейми поклати глава:
	— Не. Заговорихме се за сушата. Както винаги.


	_Час по-късно Люк се протегна._
	— _Е, мисля, че ги понадупчихме. — Погледна часовника си. — Време е да си вървя. — Подаде останалите патрони на Съливан. Тръгнаха заедно към пикапа. Предишното напрежение бе изчезнало._
	— _По една бърза бира? — Джейми свали шапката и изтри лицето си с ръка._
	— _Не. Трябва да се прибирам. Нали знаеш, работа._
	— _Така е. Благодаря ти за помощта._
	— _Не се притеснявай — повдигна рамене Люк. — Чак накрая си оправих мерника. — Сложи незаредената пушка под пътническата седалка и се настани зад волана. Сега, след като бе взел решението си, нямаше търпение да си тръгне. Спусна стъклото, махна с ръка и потегли._
	_Останал сам в нивата, Съливан наблюдаваше как сребристият пикап изчезва от погледа му._


	Тримата мълчаливо размишляваха върху разказа. До прозореца чаената чаша на мисис Съливан изтропа върху чинийката, докато я поставяше върху купчина книги. Тя се загледа в нея.
	— Какво стана после? — попита Рако.
	— Малко по-късно полицаите от Клайд се обадиха да търсят Люк — отвърна Джейми. — Казах им, че си е тръгнал преди два часа. След пет минути новината вече се беше разчула.
	— По кое време приблизително?
	— Някъде около шест и половина, струва ми се.
	— А ти тук ли беше?
	— Да.
	— А какво прави, след като си тръгна Хедлър?
	— Нищо. Работих. Във фермата — каза Съливан. — Свърших някои неща навън. Вечеряхме с баба.
	Фолк примигна, доловил някакво леко движение.
	— Само двамата ли бяхте? — подхвърли небрежно. — Изобщо ли не си излизал? Нито пък някой е идвал?
	— Не. Бяхме сами.
	Можеше лесно да му убегне, но когато се замисли върху това по-късно, вече беше сигурен. С периферното си зрение забеляза как мисис Съливан повдигна учудено избледнелите си очи. Загледа се за миг във внука си, преди отново да сведе глава. Наблюдаваше я внимателно, но тя повече не погледна към тях. През краткия остатък от посещението им вече спеше дълбоко.


>	Десета глава

	— Казвам ти, аз направо щях да започна да се катеря по стените. — Рако потръпна зад волана. Минаваха покрай тънка телена ограда, отделяща пътя от пожълтелите храсти. Зад нея нивите бяха обагрени в бежово и кафяво. — Затворен по средата на нищото само с една стара дама. Тази къща прилича на някакъв откачен музей.
	— Не си ли падаш по херувимчета от китайски порцелан? — засмя се Фолк.
	— Приятел, моята баба е по-ревностна католичка и от папата. Ако става въпрос за религиозни символи, аз съм живял сред повече такива, отколкото ти изобщо си виждал. Просто ми се струва, че такъв живот не е подходящ за мъж на неговата възраст.
	Минаха покрай поставен до пътя знак, сочещ вероятността от пожари. След пристигането на Фолк нивото на опасност се бе повишило драстично. Стрелката сочеше настойчиво яркооранжевия сегмент на полукръга.
	— Мислиш ли, че беше откровен с нас? — Той разказа на сержанта как бе реагирала бабата на Съливан на заявлението му, че си е бил у дома през цялата вечер.
	— Много интересно. Тя е доста побъркана, нали? И зла при това. В рапортите не се споменава момчето да е излизало или да е било видяно близо до местопрестъплението, но това не означава нищо. Вероятно не са го проверили много щателно, ако изобщо са се занимавали с него.
	— Работата е там — подметна Фолк, като се наведе да усили климатика, — че ако Съливан е искал да убие Люк, би могъл да го направи много лесно. Повече от час двамата са били сами в средата на нищото, при това въоръжени. Мястото е чудесно за сцена на нещастен инцидент. А после баба му да го измъкне.
	Отказа се от климатика и смъкна прозореца няколко сантиметра, при което в купето мигновено нахлу горещ въздух. Бързо го вдигна отново.
	Рако се засмя:
	— А аз си мислех, че жегата в Аделейд е непоносима.
	— Значи си оттам? А какво те доведе насам?
	— Първата възможност за повишение в сержант. Стори ми се привлекателна идеята да ръководя собствено управление, освен това съм си момче от провинцията. А ти винаги ли си работил в Мелбърн?
	— През повечето време. Но се установих там отдавна.
	— Харесва ли ти да се занимаваш с финансови афери?
	Тонът му накара Фолк да се усмихне. Учтив, но и невярващ, че някой доброволно би избрал този път. Позната реакция. Хората винаги се изненадваха, откривайки колко често банкнотите, които преследваше, лепнеха от кръв.
	— Устройва ме — отвърна той. — И като стана въпрос за това, снощи започнах да преглеждам финансовото състояние на семейство Хедлър.
	— Нещо интересно?
	— Още не. — Фолк потисна една прозявка. Бе стоял до късно, взирайки се в числата под слабата лампа в стаята си. — Което говори само по себе си. Фермата е имала затруднения, това е очевидно, но едва ли по-големи от тези на останалите наоколо. Поне са правили някакви планове. Заделили са малко пари в по-добрите времена. Застраховката им живот не е нищо особено. Само базисната ставка и вноските им.
	— Кой ще я получи?
	— Шарлот чрез родителите на Люк. Но сумата е незначителна. Едва ли ще остане много, след като се изплати ипотеката. Предполагам, ще наследи и фермата, независимо дали това ще й хареса, или не. Дотук никакви червени сигнали. Безброй сметки, теглени големи суми, заеми към трети лица, такива неща. Но смятам да продължа.
	Основното, което научи от разследването си, беше, че Карън Хедлър е била компетентен и съвестен счетоводител. Усети известна близост с нея, докато преглеждаше четливо изписаните цифри и вписаните с молив забележки.
	Рако намали скоростта, когато наближи безлюдното кръстовище, и погледна часовника си.
	— Седем минути.
	Движеха се по пътя на Люк от дома на Съливан. Завиха вляво по отбивката, водеща към къщата на Хедлър. Беше асфалтирана, но в лошо състояние. Дълбоки пукнатини бележеха местата, където асфалтът се бе издул или вдлъбнал вследствие на сезонното извозване на реколтата. На практика шосето беше трилентово, но недостатъчно широко, за да могат по него едновременно да се движат две коли в едната посока. Идващ насреща автомобил неминуемо би изпратил едната направо в страничните храсталаци. През цялото време не видяха никакво друго превозно средство.
	— Почти четиринайсет минути от врата до врата — отбеляза Фолк, когато Рако спря на алеята. — Е, добре. Сега да видим къде е намерено тялото на Люк.


	Това не можеше да се нарече дори сечище.
	Рако го подмина, изруга тихо и натисна спирачките. Даде на заден няколко метра и спря встрани от пътя. Излязоха, без да си направят труда да заключат вратите. Наоколо нямаше никого. Сержантът тръгна към малка пролука между дърветата.
	— Ето тук.
	За момент настъпи зловеща тишина, когато невидимите птици замлъкнаха, стреснати от гласа му. Просеката ги отведе в малко пространство, достатъчно широко да побере кола, но не и да завие обратно. Фолк застана в центъра. Тук беше малко по-хладно заради сенките, хвърляни от призрачните корони на дърветата. Пътят оставаше невидим зад гъстата растителност. В храстите нещо прошумоля и избяга. Пръстта беше спечена и напукана. Не се виждаха следи от маркировка или автомобилни гуми.
	Точно под краката му, в средата на сечището, беше насипан ситен пясък. Досети се какво е покрито с него и бързо отскочи встрани. Теренът беше отъпкан наскоро от десетина чифта ботуши, но иначе изглеждаше рядко използван.
	— Ужасно място да прекараш последните минути от живота си — отбеляза той. — Дали е имало някакво специално значение за Люк?
	Рако повдигна рамене.
	— Надявах се ти да ми кажеш.
	Фолк се зарови в спомените си за някакви излети на къмпинг или момчешки приключения. Но нищо не му идваше наум.
	— И определено е умрял тук? Отзад в пикапа си? — попита той. — Никаква вероятност да е бил застрелян някъде другаде и преместен в това сечище?
	— Никаква. Кървавите следи го потвърждават категорично.
	Арън се опита да подреди хронологично събитията. Люк си е тръгнал от фермата на Джейми Съливан към четири и половина следобед. Около половин час по-късно пикапът му е заснет от камерите в собствения му двор. На тях с Рако им отне доста повече време да изминат същото разстояние. Два изстрела, четири минути — и колата изчезва.
	— Прекалено ясно е, ако Люк е застрелял семейството си — отбеляза той. — Отива до къщата, като избира по някаква причина този живописен маршрут, избива ги и после идва тук.
	— Дааа. Но става доста по-сложно, ако го е извършил друг — въздъхна Рако. — Убиецът някак си трябва да се е озовал в пикапа му, след като е напуснал фермата на Съливан, защото оръжието на убийството е било с него. В такъв случай кой го е закарал в къщата?
	— И ако Люк не е бил зад волана, къде, по дяволите, е бил, докато са избивали семейството му? Просто е седял на пътническата седалка и е наблюдавал случващото се? — продължи Фолк.
	Сержантът отново повдигна рамене.
	— А може би е станало точно така? Искам да кажа, че е възможен сценарий. Зависи кой е бил другият и в какво положение го е поставил. — Двамата се спогледаха и Фолк разбра, че Рако също мисли за Съливан. — Или пък го е превъзхождал физически. Сигурно е коствало известни усилия, но някои мъже биха могли да го направят. Ти сам видя какви са ръцете на Джейми. Като орехи, натъпкани в чорап.
	Арън кимна и си спомни рапорта за трупа на Люк. Той беше едър човек. Изключително здрав, като се изключи раната от куршума. Нямаше следи от опит за съпротива по ръцете му. Никакви белези от връзване или друго насилие. Представи си го проснат по гръб в задната част на пикапа му. С образувалата се кървава локва около него и четирите необясними ивици върху металната стена.
	— „Проклети жени“ — каза на глас. — Какво според теб е имал предвид?
	— Нямам представа — отвърна Рако и погледна часовника си. — Но ни предстои среща с някого, който вероятно ще се появи по-късно този следобед. Помислих си, че си струва да видим какво е държала Карън Хедлър в чекмеджето на бюрото си.


>	Единадесета глава

	След засаждането австралийската акация изглеждаше съвсем малко по-добре. Облечени в униформа ученици наблюдаваха смутено как затрупваха с тор около стъблото й. Учители и родители стояха на отделни групи, като някои от тях плачеха открито.
	Няколко жълти пъпки веднага се отказаха от борбата и се посипаха безпомощно на земята. Паднаха близо до прясно гравираната плоча:
C>
	В памет на Били и Карън Хедлър.
	Много обичани, те винаги ще липсват на нашето училищно семейство.
C$
	Фиданката нямаше никакъв шанс, помисли си Фолк. Можеше да усети жегата през подметките на обувките си.
	Озовал се пак в двора на старото си училище, той отново бе поразен от мисълта, че са изминали трийсет години. Асфалтовото игрище изглеждаше като миниатюрно копие на онова, което си спомняше, а фонтанът му се струваше абсурдно нисък. Но всичко беше мило и познато, а подобно на светкавици, пред очите му проблясваха отдавна забравени лица и събития.
	Тогава Люк беше изключително полезен съюзник. Едно от онези хлапета с покоряваща усмивка и остър ум, които с лекота налагаха закона на джунглата на детската площадка. _Харизматичен_ би била най-точната дума, ако я знаеха на онази възраст. Споделяше щедро времето, шегите и вещите си. Родителите си. Всеки бе добре дошъл в дома на семейство Хедлър. Беше лоялен до глупост. Когато веднъж Фолк получи футболна топка в лицето, трябваше със сила да издърпа приятеля си от момчето, което я бе ритнало. Висок и непохватен по онова време, Арън си даваше сметка, че е истински късметлия да го има на своя страна.
	Размърда се неловко, когато ритуалът приключи.
	— Директорът Скот Уитлъм — каза Рако, кимайки към достолепен мъж с вратовръзка, който любезно се отдели от тълпата родители.
	Той приближи към тях и протегна ръка.
	— Извинете, че ви накарах да чакате — каза, след като сержантът му представи Фолк. — В такъв момент всеки иска да каже нещо.
	Уитлъм беше в началото на четиресетте и се движеше с лекотата на бивш спортист. Имаше широк гръден кош и още по-широка усмивка. Под шапката му се подаваше около сантиметър чиста кестенява коса.
	— Прекрасна служба — отбеляза Арън и директорът погледна назад към фиданката.
	— Точно от това имахме нужда. — Сниши гласа си: — Но дървото няма никакъв шанс в този ад. Един господ знае какво ще кажем на децата, когато изсъхне. Както и да е — кимна към жълтата тухлена сграда той и ги поведе нататък, — събрахме всичко, което е принадлежало на Карън и Били, както ни помолихте. Нещата са в кабинета ми, но се опасявам, че не са много.
	Последваха го през двора. Някъде в далечината иззвъня звънец. Край на учебния ден. Отблизо сградата и спортните уреди представляваха потискаща гледка. Повечето боя беше изтрита и подаващият се отдолу метал червенееше от ръжда. По пластмасовата пързалка имаше пукнатини, а на баскетболната площадка стърчеше само едно табло с оголен обръч. Навсякъде личаха белезите на все по-обедняващата общност.
	— Финансиране — обади се Уитлъм, забелязал, че двамата се оглеждат наоколо. — Никога не е достатъчно.
	Зад училището в кафява кошара стояха няколко унили овце. Нататък земята се издигаше рязко в редица от хълмове, покрити с храсти.
	Директорът спря, за да извади с ръка шепа листа от водата на овцете.
	— Все още ли ги учите на фермерски умения? — Фолк си спомни как някога също бе проверявал подобни поилки.
	— На някои. Опитваме се да не ги обременяваме много. По-скоро да се забавляваме. На децата им стига прашната реалност вкъщи — отвърна Уитлъм.
	— Вие ли преподавате?
	— Господи, не, аз съм само обикновен градски човек. Преместихме се от Мелбърн преди осемнайсет месеца и наскоро се научих да различавам единия край на кравата от другия. Съпругата ми реши, че иска да замени градския пейзаж с природен. — Направи кратка пауза. — И сега му се радваме.
	Отвори тежката врата към коридора, в който миришеше на сандвичи. По стените бяха окачени детски рисунки.
	— Исусе, някои са наистина потискащи — измърмори Рако.
	Фолк споделяше мнението му. Имаше цели семейства с подобни на бастуни фигури и очертани с пастели обърнати надолу усти. На един лист беше нарисувана крава с ангелски крила. _Моята Тофи в рая_, гласеше разкривеният надпис отдолу. При всеки непохватен опит за пейзаж нивите бяха оцветени в кафяво.
	— Трябва да видите онези, които не сме изложили — обади се Уитлъм и спря пред вратата на кабинета си. — Сушата. Тя ще погуби този град.
	Извади от джоба си огромна връзка ключове, отключи и ги въведе в стаята. Посочи два стола, които бяха видели по-добри дни, и изчезна в хранилището. Появи се след миг със запечатана кутия в ръце.
	— Всичко е вътре. Различни неща от чекмеджето на Карън и училищните работи на Били. Опасявам се, че са предимно рисунки и работни листове.
	— Благодаря — пое я от него Рако.
	— Много ни липсват. — Директорът се наведе над бюрото си. — И двамата. Все още сме шокирани.
	— Доколко близо работехте с Карън? — попита Фолк.
	— Доста, тъй като разполагаме с малък екип. Беше незаменима. Грижеше се за финансите и сметките. Справяше се отлично. Бе твърде умна за такава работа наистина, но мисля, че й харесваше, защото го правеше за децата.
	Стъклото на прозореца беше спукано и в стаята проникваше глъчката от детската площадка.
	— Вижте, мога ли да ви попитам защо сте тук? — продължи Уитлъм. — Мислех, че всичко е изяснено.
	— Това касае трима души от едно и също семейство — отвърна сержантът. — За нещастие, подобно нещо никога не се изяснява докрай.
	— Така е. Разбира се. — Директорът не изглеждаше много убеден. — Проблемът е там, че съм длъжен да осигуря безопасността на учениците и персонала, затова, ако…
	— Не смятаме, че има нещо, от което трябва да се притеснявате, Скот — увери го Рако. — Но ако възникнат обстоятелства, които е наложително да знаете, непременно ще ви уведомим.
	— Ясно, схванах посланието — кимна Уитлъм. — С какво мога да ви помогна?
	— Разкажете ни за Карън.


	_Почукването беше тихо, но настойчиво. Уитлъм вдигна поглед от бюрото точно когато вратата се отваряше. В стаята надникна руса глава._
	— _Скот, имаш ли една минутка?_
	_В кабинета влезе Карън Хедлър. И не се усмихваше._


	— Отби се да поговори с мен един ден преди двамата с Били да бъдат убити — започна Уитлъм. — Изглеждаше притеснена, разбира се.
	— Защо да се разбира? — прекъсна го Рако.
	— Съжалявам. Не исках да прозвучи така. Но вие видяхте рисунките на децата по стените. Имах предвид, че всички са уплашени. И възрастните не правят изключение. — Замисли се за момент. — Карън наистина беше изключително ценен член на екипа. Но през последните две седмици излъчваше някакво безпокойство. Някак припряна, което не беше типично за нея. Определено разсеяна. Освен това допусна няколко грешки в сметките. Нищо сериозно, открихме ги навреме. Но пак ще повторя, че не беше типично за нея. Обикновено се отличаваше с изключителна прецизност. И дойде да поговорим за това.


	_Карън затръшна вратата зад себе си. Предпочете стола, който стоеше най-близо до бюрото на Уитлъм. Седна с изправен гръб и кръстоса крака в глезените. Разкроената й рокля беше елегантна, но скромна, с деликатни щампи от бели ябълки на червен фон. Карън принадлежеше към онази категория жени, чиято младежка красота бе смекчена от възрастта и раждането до нещо не толкова впечатляващо, но привлекателно по свой начин. Спокойно би могла да участва като майка в рекламата на супермаркети „Как го прави тя“. Всеки би се доверил на перилен препарат или марка зърнени храни, препоръчани от Карън Хедлър._
	_Сега в скута си стискаше някакви листове._
	— _Скот — започна жената и млъкна. Уитлъм чакаше. Тя си пое дълбоко дъх. — Скот, честно казано, не съм сигурна, че трябваше да дойда при теб по този въпрос. Съпругът ми… — Карън улови погледа му и той установи, че говори с усилие. — Ами Люк няма да е особено доволен._


	Рако се наведе напред.
	— Останахте ли с впечатлението, че се страхува от съпруга си?
	— Тогава не мислех така. — Директорът притисна с пръсти основата на носа си. — Но след като научих за случилото се на следващия ден, осъзнах, че може би не съм я слушал достатъчно внимателно. Опасявам се, че съм пропуснал знаците. Задавам си този въпрос всеки ден. Но държа да заявя съвсем ясно, че ако подозирах дори за минута, че ги застрашава някаква опасност, очевидно никога не бих пуснал нито нея, нито Били да се приберат вкъщи. — Без да знае това, думите му повториха като ехо казаното от Джейми Съливан.


	_Карън започна да върти венчалната си халка._
	— _Ние с теб работим заедно от известно време, при това много добре, бих казала… — Тя вдигна поглед и Уитлъм кимна. — Чувствам, че трябва да споделя нещо._
	_Отново направи пауза и си пое дълбоко въздух._
	— _Знам, че напоследък се случиха някои неща. С мен, с работата ми. Няколко грешки тук-там._
	— _Една, може би две, но с тях не си ощетила никого, Карън. Ти си добър служител и всички го виждат._
	_Тя тръсна отривисто глава и я сведе надолу. Когато я вдигна отново, на лицето й бе изписана решителност._
	— _Благодаря ти. Но има проблем. И аз не мога да си затварям очите пред него._


	— Каза ми, че фермата върви към фалит — говореше Уитлъм. — Според нея разполагали най-много с шест месеца, вероятно дори по-малко. Люк не вярвал. Бил сигурен, че нещата ще се обърнат, но тя предусещала края. Беше притеснена. Всъщност идваше да ми се извини. — Той изсумтя с недоверие. — Сега изглежда абсурдно. Съжалявала, че напоследък е толкова разсеяна. Помоли ме да не споменавам пред мъжа й за посещението й. Не че бих го направил, разбира се. Според нея щял да се разстрои, ако разбере, че разнася проблемите им из целия град.
	Директорът млъкна за момент и загриза нокътя на палеца си.
	— Мисля, че просто имаше нужда да сподели с някого, за да се разтовари. Предложих й чаша вода и я слушах още известно време. Уверих я, че няма причина да се безпокои за работното си място. Такива неща.
	— Добре ли познавахте Люк Хедлър? — обади се Фолк.
	— Съвсем бегло. Виждал съм го няколко пъти, естествено. На родителските срещи. Понякога се засичахме в бара, но не сме разговаряли. Изглеждаше свестен човек. И беше от активните родители. Не можех да повярвам, когато ми се обадиха да ми съобщят. Достатъчно тежко е да изгубиш член от колектива, но да загубиш и ученик… Това е най-ужасният кошмар на всеки учител.
	— Кой ви каза за случилото се? — продължи да пита Арън.
	— От полицията в Клайд позвъниха в училището. Предполагам, защото Били е наш възпитаник. Беше доста късно, някъде към седем вечерта. Готвех се да си тръгвам, но помня, че вместо това седях тук и се опитвах да го осмисля. Да реша как да кажа на децата на другия ден. — Повдигна тъжно рамене. — Няма подходящ начин. Знаете ли, че Били и дъщеря ми бяха много близки приятели? Учеха в един клас. Точно затова бях толкова шокиран, когато чух, че малкият се е озовал там.
	— Какво имате предвид? — учуди се Рако.
	— Той трябваше да е у нас същия следобед — отвърна Уитлъм, сякаш бе съвсем очевидно. Погледът му се местеше между безизразните лица на двамата посетители. После, съвсем объркан, разпери ръце. — Извинете, мислех, че знаете. Споменах го пред полицаите от Клайд. Бяхме го поканили да си играят вкъщи този ден, но Карън се обади на жена ми в последния момент и отмени посещението. Каза, че момчето е настинало.
	— Но се е чувствало достатъчно добре, за да отиде на училище. Вие със съпругата ви повярвахте ли й? — наведе се напред Фолк.
	Уитлъм кимна:
	— Да. Ако трябва да съм честен, и сега не се съмнявам. По това време наистина върлуваше някакъв вирус. Може би е решила, че детето трябва да си легне по-рано. Мисля, че е просто едно нещастно съвпадение. — Той разтърка очите си. — Но такова нещо. След като знам, че можеше и да не се намира там. Господи, това оставя в теб толкова много „ако“.


>	Дванадесета глава

	— Щяхме да знаем тези неща, ако се бяхме свързали с полицията в Клайд — измърмори Фолк, когато излязоха навън. Той пъхна кутията с вещите на Карън и Били под мишница. Картонът залепна неприятно върху влажната му кожа.
	— Вярно, но не е станало нищо страшно. И така ги научихме.
	— В крайна сметка. Не знам. Може би е време да включим и тях.
	Рако го изгледа.
	— Наистина ли смяташ, че сме събрали достатъчно улики, за да им се обадим? Даваш ли си сметка как ще реагират?
	Фолк отвори уста да отговори, но в този момент от другия край на площадката се разнесе глас:
	— Ей, Арън! Почакай.
	Той се обърна и видя Гретчън Шонър да тича към тях. Усети как настроението му леко се повдигна. Траурните дрехи бяха заменени с къси панталони и подходяща синя риза с навити над лактите ръкави. „Така изглежда много по-добре“, отбеляза мислено той. Рако пое кутията от ръцете му.
	— Ще те чакам в колата, приятел — каза тактично и кимна учтиво към жената. Тя спря пред Фолк и вдигна слънчевите очила нагоре, завивайки кичури от русата си коса в сложна плетеница на върха на главата. Забеляза, че синята блуза подхожда съвършено на очите й.
	— Ей, какво правиш още тук? Мислех, че си заминал. — Гретчън се мръщеше и усмихваше едновременно. Докато говореше, протегна ръка и докосна лакътя му. Той усети чувство на вина. Трябваше да я уведоми.
	— Разменихме няколко думи със Скот Уитлъм — отвърна Фолк. — Директора.
	— Аха, знам кой е. Аз съм в училищното настоятелство. Имах предвид, защо си още в Киуара?
	Погледът му се плъзна покрай нея. Група майки обърнаха към тях глави със скрити зад слънчевите очила очи. Дръпна Гретчън за ръката и я завъртя така, че да застанат с гръб към тях.
	— Доста е сложно. Старите Хедлър ме помолиха да разбера какво се е случило с Люк.
	— Шегуваш се. Защо? Да не е изскочило нещо ново?
	Фолк изпита непреодолимо желание да й разкаже цялата история. За Ели, алибито, лъжите. За вината. Гретчън беше част от четворката. Балансиращата сила. Светлината до сенките на Ели, спокойствието срещу лудостта на Люк. Тя щеше да разбере. Над раменете й майките продължаваха да ги наблюдават.
	— Става въпрос за пари — каза с въздишка. Разказа набързо за съмненията на Барб Хедлър. Лоши кредити, финансови затруднения.
	— Исусе — примигна тя и застина неподвижно, обмисляйки информацията. — Мислиш ли, че може да има връзка?
	Арън само повдигна рамене. Разговорът с Уитлъм хвърли нова светлина върху предположението.
	— Ще видим. Но ми направи услугата засега да не го споделяш с никого.
	Гретчън се намръщи.
	— Може би е прекалено късно за това. Вече се носи мълвата, че някакви полицаи са ходили при Джейми Съливан по-рано днес.
	— Господи, как се е разчуло толкова бързо? — възкликна Фолк, знаейки отговора. В малкия град клюките се носеха бързо.
	Тя не обърна внимание на въпроса.
	— Просто действайте предпазливо. — Махна с ръка, за да прогони кацналата на рамото му муха. — В момента хората се държат здраво един за друг. Не е нужно много, за да взриви недоволството им.
	Арън кимна.
	— Благодаря. Разбрах.
	— Както и да е… — Гретчън замълча, когато малка група момчета се втурнаха в хаотична игра на футбол, отърсили от крехките си рамене тежестта на възпоминателната служба с наближаването на уикенда. Заслони очи с длан и махна към тях с другата си ръка. Фолк се опита да разпознае сина й сред тълпата, но не успя. Когато се обърна към нея, тя го наблюдаваше. — Колко време смяташ да останеш?
	— Седмица — отвърна колебливо той. — Не повече.
	— Добре. — Ъгълчетата на устата й се изкривиха леко нагоре, точно както преди двайсет години.
	Когато се отдалечи няколко минути по-късно, Фолк стискаше в ръката си лист с номера на мобилния й телефон и мястото, където щяха да се срещнат следващата вечер, написани с четливия почерк на Гретчън.


	— Ти какво, опитваш се да завържеш нови познанства, а, приятел? — шеговито подхвърли Рако, когато Фолк се качи в колата.
	— Не, благодаря. Това е моя стара приятелка — отвърна Арън, но не успя да прикрие усмивката си.
	— И така, какво искаш да направиш? — вече сериозно попита сержантът и кимна към малкия кашон на задната седалка. — Да се обадиш в Клайд и да се опиташ да убедиш проклетите бюрократи, че може би нещо не са догледали, или да дойдеш с мен в управлението, за да проверим какво има в кутията?
	Фолк се загледа в него за момент, представяйки си телефонния разговор.
	— Да, добре. Управлението. Кутията.
	— Правилно решение.
	— Хайде, тръгвай.


	Полицейското управление представляваше ниска сграда от червени тухли, намираща се в единия край на главната улица на Киуара. Магазините от двете й страни бяха затворили завинаги и витрините им прашасваха празни. На отсрещната страна на пътя положението беше същото. Само млечният бар и магазинът за бутилиран алкохол се радваха на някаква реална търговия.
	— Господи, тук е такова мъртвило — въздъхна Арън.
	— Това му е проблемът на безпаричието. Оказва се заразно. Фермерите нямат пари в брой, които да харчат в магазините, те фалират и така неплатежоспособните непрекъснато се увеличават. Предполагам, нещо като ефекта на доминото.
	Рако дръпна вратата на управлението. Оказа се заключена. Изруга и бръкна в джоба си за ключовете. На стъклото беше залепено работното време: понеделник — петък, от девет сутринта до пет следобед. Според същата бележка извън този период жертвите на престъпление трябваше да опитат късмета си в Клайд. Фолк погледна часовника си. Четири и петдесет и една. Мобилният номер за извънредни случаи бе дописан отдолу с молив. Можеше да се обзаложи, че е на Грег Рако.
	— Не сте ли малко подранили? — извика той, щом се озоваха вътре, с тон, издаващ ясно раздразнението му.
	Администраторката, вече прехвърлила шейсетте, но с коса, боядисана в неестествено черния цвят от младежките години на Елизабет Тейлър, вирна брадичка предизвикателно.
	— Днес дойдох по-рано — тросна се тя и се размърда неспокойно зад гишето. На рамото й дамската чанта стърчеше като пушка на войник.
	Рако я представи като Дебора. Жената не протегна ръка да се здрависа. В тясното пространство зад нея полицай Евън Барнс гледаше виновно, стиснал ключовете на колата си.
	— Добър ден, шефе — обади се той. — Време е, нали? — Гласът му беше прекалено небрежен, докато с демонстративен жест погледна часовника си. — О, да. Остават още няколко минути.
	Едрият мъж с гладка загоряла кожа на лицето и къдрава коса, висяща нелепо в разбъркани кичури, седна зад бюрото си и започна да размества листовете върху него.
	Рако изви очи към тавана.
	— О, хайде, махайте се. Изчезвайте — каза той и повдигна подвижния плот на гишето. — Приятен уикенд. Да се надяваме, че градът няма да изгори до основи през тази една минута до пет часа.
	Дебора изправи гръб като жена, водена от убеждението, че е била права през цялото време.
	— Е, тогава довиждане — обърна се към началника си тя. После кимна отривисто на Фолк, вперила поглед в челото, вместо в очите му.
	Той разбра и ледена ръка стегна гърдите му. Тя знаеше. Това ни най-малко не го учуди. Ако приемеше, че е родена и израсла в Киуара, жената беше на подходяща възраст да си спомня Ели Дийкън. Смъртта й си оставаше най-драматичното събитие в града, поне до убийството на семейство Хедлър. Сигурно е пиела първото си за деня кафе, докато е четяла статията под черно-бялата снимка на момичето. Разменяла е клюки със съседите. Може би е познавала баща му. Преди трагедията, разбира се. След това едва ли би признала, че изобщо е виждала някого с фамилията Фолк.


	_Часове след като лицето на Люк изчезна от прозореца на стаята му, Арън продължаваше да лежи буден. Събитията се въртяха в съзнанието му в безкрайна спирала. Ели, реката, риболовът, бележката. Двамата ходихме заедно да стреляме по зайци._
	_Очакваше го през цялата нощ, но когато най-после на вратата се почука, не беше за него. Наблюдаваше с ням ужас как баща му бе принуден да измие пръстта от ръцете си и да тръгне с полицаите към управлението. Името в бележката не уточняваше кой точно Фолк, заявиха те, а на шестнайсет по-малкият на практика беше още дете._
	_Ерик Фолк, жилав и суров мъж, прекара в полицията пет часа._
	_Познавал ли е Ели Дийкън? Да, разбира се, тя е съседско дете. Приятелка на сина му. Изчезналото момиче. Попитаха го за алиби за деня на смъртта й. Бил навън през по-голямата част от следобеда, за да купи някои продукти. Вечерта отскочил до кръчмата. Видели го десетки местни хора на няколко места. Алиби достатъчно солидно, ако не непробиваемо. Затова въпросите продължиха. Да, разговарял е с момичето в миналото. Няколко пъти? Да. Много пъти? Вероятно. И не. Не може да обясни защо Ели Дийкън е държала бележка с името му и датата на смъртта си._
	_Но Фолк не беше само негова фамилия, нали?, попитаха многозначително полицаите. На този въпрос баща му не отговори. Наведе глава и отказа да каже и дума повече._
	_Пуснаха го да се прибере и след това дойде ред на сина._


	— Барнс е командирован от Мелбърн — обясни Рако, докато Фолк го следваше към офиса му. Зад тях вратата се затръшна и двамата останаха сами.
	— Така ли? — изненада се Арън. Мъжът имаше здравия вид на израсло в провинцията момче.
	— Да, родителите му са фермери. Не в тази част на страната, а някъде на запад. Мисля, че това е било решаващо при избора къде да го изпратят. Наистина му съчувствам, защото се озова тук още преди да успее да се наслади на изкушенията на града. И като стана въпрос за това… — Грег погледна към затворената врата на управлението и премисли. — Няма значение.
	Фолк можеше да се досети. Рядко се случваше градските правоохранителни служби да командироват в провинцията най-добрия си офицер, особено на място като Киуара. Барнс едва ли беше най-острият нож в чекмеджето. Тактичността на Рако не му позволяваше да го изрече на глас, но посланието беше ясно. В това управление той нямаше на кого да разчита.
	Оставиха кутията с вещите на Карън и Били на свободното бюро и я отвориха. Флуоресцентните лампи бръмчаха над главите им.
	Една муха непрекъснато се блъскаше в стъклото на прозореца.


	_Арън седна на дървения стол с пълен до болка пикочен мехур и твърдо решен да се придържа към плана. Бях с Люк Хедлър. Стреляхме по зайци. Два, улучихме два. Да, Ели е… исках да кажа, беше моя приятелка. Да, срещнах я в училище същия ден. Не! Не сме се карали. Дори не съм я виждал след това. Не съм я нападал. Бях с Люк Хедлър. Бях с Люк Хедлър. Стреляхме по зайци. Бях с Люк Хедлър._
	_Налагаше се да го пуснат._
	_Тогава слуховете придобиха друга форма. Може би не убийство, а самоубийство. Уязвимо момиче, докарано до това решение от момчето на Фолк, беше най-популярният. Преследвано и използвано от неговия малко странен баща — бе другият. Кой можеше да каже? И в двата случая единият от тях я бе убил. Клюките се подхранваха охотно от бащата на жертвата — Мал Дийкън, и ставаха все по-украсени и по-убедителни. Пуснаха хиляди пипала и така и не замряха._
	_Една нощ някой хвърли тухла по предния прозорец на къщата им. Два дни по-късно бащата на Арън бе изгонен от магазина на ъгъла. Принудиха го да си тръгне с празни ръце и пламнали очи, оставяйки продуктите струпани на щанда. Следващия следобед трима мъже в пикап преследваха момчето през целия път от училището до дома му. Пълзяха след него, докато то натискаше педалите на велосипеда все по-бързо и по-бързо, потръпвайки всеки път, когато се осмеляваше да погледне назад през рамо, а тежкото дишане отекваше в ушите му._


	Рако бръкна в кутията и подреди съдържанието й в редица върху бюрото.
	Чаша за кафе, телбод с името на Карън, изписано с бял маркер, дебела ръчно плетена жилетка, малко шише с парфюм „Пролетна наслада“, снимка на Били и Шарлот в рамка. Твърде скромна находка.
	Фолк отвори рамката и погледна зад фотографията. Нищо. Сглоби я отново. От другата страна на бюрото Грег свали капачката на парфюма и натисна пулверизатора. Из въздуха се разнесе лек цитрусов аромат. Арън кимна одобрително.
	Преминаха към вещите на Били: три рисунки на коли, чифт малки спортни обувки, учебник по четене и комплект моливи за оцветяване. Фолк разгърна читанката, без да е сигурен какво търси.


	_Приблизително по това време той забеляза, че баща му започна да го наблюдава. От другия край на стаята, през прозореца, над вестника. Арън усещаше неприятно гъделичкане на тила си и вдигаше глава. Понякога Ерик бързо отклоняваше поглед. Друг път не. Замислен и мълчалив. Момчето чакаше въпроса, но той така и не идваше._
	_Пред вратата им оставиха мъртво теле с толкова дълбоко прерязано гърло, че главата почти се бе отделила от тялото. На следващата сутрин бащата и синът натовариха всичко, което можаха, в пикапа. Арън се сбогува набързо с Гретчън и доста по-дълго с Люк. Никой не спомена причината за заминаването им. Когато напуснаха Киуара, колата на Мал Дийкън ги следваше цели сто километра извън границите на града._
	_И повече не се върнаха._


	— Карън е накарала Били да се прибере вкъщи онзи следобед — каза Фолк. Мислеше за това, откакто си бяха тръгнали от училището. — Той е трябвало да играе навън с приятелите си, а тя го е задържала в къщата в деня, когато е бил убит. Как ти се струва това неестествено съвпадение?
	— Не ми харесва — поклати глава Рако.
	— И на мен.
	— Но ако е имала някаква представа какво ги очаква, сигурно щеше да отведе и двете деца колкото може по-далече.
	— Може би е подозирала, че нещо ще се случи, но не е знаела какво.
	— Или колко ужасно ще бъде.
	Арън взе чашата за кафе на Карън и я остави отново. Огледа кутията, опипвайки внимателно ръбовете й. Празна.
	— Надявах се на нещо повече — отбеляза Рако.
	— И аз.
	Двамата дълго се взираха във вещите, после една по една ги прибраха обратно.


>	Тринадесета глава

	Какадутата крещяха в дърветата, когато Фолк излезе от управлението. Зовяха се едни други към дома в оглушителен хор, докато вечерните сенки се сгъстяваха. Въздухът беше лепкав и по гърба му се плъзна струйка пот.
	Тръгна по главната улица, без да бърза да се прибере в стаята над кръчмата, очакваща го в другия край. Не беше късно, но наоколо видя само няколко души. Надничаше във витрините на празните магазини, притискайки чело към стъклата. Все още си спомняше какви бяха повечето от тях. Пекарна. Книжарница. Някои вече съвсем занемарени. Не можеше да прецени откога стояха неизползвани.
	Загледа се във витрината на железарията, на която бяха изложени няколко памучни работни ризи. Мъж със сива коса, облечен в същата под престилката, на която имаше бадж с името му, поправяше табелката с надпис „Отворено“, закачена над вратата. Той спря с чук в ръка, когато забеляза, че Фолк разглежда стоката.
	Арън подръпна собствената си риза. С нея беше ходил и на погребението. Съвсем измачкана, след като я изпра набързо в мивката. Залепнала под мишниците му. И влезе в магазина.
	Под ярката светлина топлата усмивка на мъжа застина в гримаса миг по-късно, когато го разпозна. Очите му огледаха безлюдното пространство, което, както подозираше Арън, не бе посещавано от никого през целия ден. Кратко колебание и усмивката се върна. По-лесно беше да отстояваш принципите си, когато имаш няколко сигурни долара, отбеляза мислено той. Собственикът го напътстваше в ограничения избор с вниманието на шивач, обслужващ джентълмен. В крайна сметка плати три ризи само заради благодарността на мъжа, макар да бе възнамерявал да купи една.
	Озовал се обратно на улицата, Фолк пъхна покупката под мишница и продължи нататък. Разходката се оказа кратка. Мина покрай ресторант, предлагащ кулинарни изкушения от всички кътчета на света, стига да са пържени или да търпят обработка при висока температура. Лекарски кабинет, аптека, малка библиотека. Универсален магазин, в който очевидно се продаваше всичко — от кучешка храна до поздравителни картички, няколко сергии и вече стоеше пред бара. Това беше. Центърът на Киуара. Погледна назад, изкушен от идеята да измине цялото разстояние отново, но не успя да събере достатъчно ентусиазъм.
	През витрината на кръчмата видя няколко мъже, загледани безразлично в телевизора. На горния етаж го очакваше единствено мизерната стая. Пъхна ръце в джобовете си и напипа ключовете за колата. И преди да се усети, вече бе изминал половината път към къщата на Люк Хедлър.


	Слънцето се снижаваше към хоризонта, когато спря на същото място на алеята. Жълтата полицейска лента все още висеше от вратата.
	Този път пренебрегна къщата и се отправи направо към най-голямата плевня. Огледа внимателно камерата, монтирана точно над входа. Изглеждаше евтина и функционална. Изработена от невзрачна сива пластмаса само с един мигащ в червено индикатор, лесно можеше да остане незабелязана, ако човек не знаеше, че е там.
	Представи си как Люк се качва на стълбата, прикрепя я към стената и я наглася под правилния ъгъл. Беше позиционирана така, че да наблюдава възможно по-голяма част от пътеката, водеща към хамбарите и бараката, в която се съхраняваше ценната селскостопанска техника. Семейният дом оставаше на заден план и по чиста случайност се улавяше само малка част от покритата с чакъл алея. Фермата нямаше да фалира, ако крадци задигнат петгодишния телевизор. Но изчезването на водния филтър беше друга работа.
	_Ако някой друг е влизал онзи ден, знаел ли е за камерата?_, питаше се Арън. _Идвали ли са тук преди и били ли са наясно, че могат да бъдат записани? Или просто са извадили късмет?_
	Люк щеше да знае, че регистрационният номер на пикапа му ще бъде заснет, ако е бил зад волана, отбеляза мислено. Но от друга страна, в онзи момент може би му е било все едно. Прекоси двора и обиколи отвън цялата къща. Рако бе удържал на думата си да държи настрана любопитните погледи. Щорите навсякъде бяха спуснати, а вратите — заключени. Нямаше какво да се гледа.


	За да избистри мислите си, Фолк загърби къщата и тръгна през нивите. Имотът граничеше с река Киуара и точно отпред можеше да види ниските храсти, бележещи границите му. Оранжевото лятно слънце висеше ниско в небето.
	Той често полагаше усилия да поддържа формата си. Обикновено това включваше ходене пеш до офиса, с което избягваше туристите и трамваите. Както и дългите няколко километра разходки в ботаническата градина или из залива, когато го налягаше тъга.
	Спомни си как някога се чувстваше като у дома си сред откритите поля, но този път всичко изглеждаше различно. В съзнанието му се блъскаха объркани мисли. Заслуша се в ритъма на стъпките си по твърдата земя и птичата глъчка откъм дърветата. Тук крясъците им сякаш се чуваха по-силно.
	Стигна почти до границата, когато забави крачки, после съвсем спря. Не можеше да определи какво го накара да се поколебае. Редицата дървета се издигаше мрачно пред него. Нищо не помръдваше. Неприятно усещане плъзна по гърба и врата му. Дори птиците сякаш внезапно замлъкнаха. С мисълта, че се държи глупаво, погледна предпазливо през рамо. Нивите му отвърнаха с празен поглед. В далечината се простираше фермата на Хедлър. Беше я обикалял през цялото време, осъзна той. Там нямаше никого. Жива душа не бе останала сред пущинака.
	Зави обратно към реката с лошо предчувствие, стягащо гърдите му. И когато отговорът дойде, първо се прокрадна бавно, после се стовари като гръм върху него. От мястото, на което стоеше, трябваше да се чува водата. Отчетливият звук на потока, проправящ си път през местността. Затвори очи и се заслуша, опитвайки се да го долови, обзет от желание да го чуе наистина. Само призрачна тишина. Миг по-късно ги отвори отново и затича.
	Хвърли се между дърветата към изронената и обрасла пътека, без да обръща внимание на болезнено шибащите го и бодящи израснали клони. Стигна до брега и спря на самия ръб. Оказа се излишно.
	Огромната река не беше нищо повече от прашен белег върху земята. Пресъхналото корито се простираше дълго и безплодно в двете посоки, с подобни на серпентина извивки, показващи пътя, по който някога бе текла водата. Дълбаната векове наред кухина сега изглеждаше като напукана мозайка от камъни и бурени. Покрай бреговете чепатите сиви корени на дърветата се преплитаха в отблъскваща паяжина.
	Гледката беше потресаваща.
	Борейки се да приеме онова, което виждаха очите му, Арън се спусна пълзешком към сухото дъно, драскайки ръцете и коленете си в твърдата, спечена пръст. Застана в мъртвия център на реката, в откритото пространство, където някога водата беше достатъчно дълбока да покрие главата му.
	Същата вода, в която двамата с Люк се бяха гмуркали, плували и плискали, наслаждавайки се на ободрителната й хладина. Водата, в която се бе взирал с часове през горещите следобеди, докато въдиците се поклащаха хипнотизиращо и ръката на баща му тежеше върху рамото му. Водата, проникнала в гърлото на Ели Дийкън и превзела алчно тялото й, докато в него не бе останало място за самото момиче.
	Опита да си поеме дълбоко въздух, но той остави топъл и неприятен вкус в устата му. Собствената му наивност му се надсмя в налудничав проблясък. Защо изобщо си въобрази, че през тези ферми все още тече прясна вода, след като нивите бяха осеяни с трупове на мъртви животни? Как можеше да кима мрачно, когато постоянно чуваше да се говори за невижданата суша, и да не се досети, че реката е пресъхнала?
	Стоеше с треперещи крака и замъглен поглед, а около него кръжаха кресливи какаду и се издигаха към горещото червено небе. Съвсем сам в тази чудовищна рана, Арън закри лицето си с ръце и веднъж — само веднъж, изкрещя с всичката сила, която успя да изцеди от себе си.


>	Четиринадесета глава

	Арън дълго седя на брега на реката, оставяйки се на тръпките, разтърсващи тялото му, докато жаркото слънце започна да се снишава. Най-после се изправи. Изпускаше светлината. Знаеше къде ще отиде сега, но не беше сигурен дали ще успее да го намери в мрака.
	Обърна се с гръб към пътеката, водеща към фермата на Хедлър, и тръгна в противоположната посока. Преди двайсет години тук имаше тесен прашен коловоз. Сега трябваше да разчита на спомените си, докато си проправяше път между откритите корени и изсъхналите храсти.
	Вървеше с приведена глава, като внимаваше да не се отклони. Без голямата река, която да го води като фар, на няколко пъти едва не се изгуби. Всичко наоколо изглеждаше различно и предишните познати знаци, по които се ориентираше, вече ги нямаше. Намери го точно в момента, в който започна да се притеснява, че е отишъл прекалено далеч. Заля го вълна от облекчение. Беше съвсем близо до брега, почти опустошено от диворастящите храсти. Докато се провираше през гъсталака, усети искрица на щастие и за първи път, откакто се върна в Киуара, се почувства като у дома. Протегна ръка. То беше все още там и все същото.
	Скалното дърво.


	— _По дяволите, къде отидоха?_
	_Ели Дийкън се намръщи и внимателно отмести настрани купчина листа с върха на красивата си обувка._
	— _Някъде тук долу. Чух ги да падат на земята. — Арън запълзя около скалното дърво. Приведе се, опипа пръстта и зарови ръце в сухата шума за ключовете от къщата на Ели. Тя го наблюдаваше изпод качулката и неохотно срита с крак един камък._


	Фолк прокара длан по скалното дърво и се усмихна искрено за пръв път от няколко дни насам. Като дете го смяташе за чудо на природата. Гигантският евкалипт бе израсъл направо върху солидния каменен блок, а стволът му се бе обвил около него, улавяйки го във вечна, груба прегръдка.
	Когато беше по-млад, Арън никак не можеше да си обясни безразличието на останалите към дървото. Туристи минаваха покрай него почти всяка седмица, като едва го удостояваха с поглед, и дори за останалите хлапета не беше нищо повече от малко по-особен ориентир. Но всеки път, щом го погледнеше, той се чудеше колко ли години му е отнело да пробие скалата. Милиметър по милиметър. Това му даваше подобното на свободно падане усещане, че самият той е просто една прашинка във времето. Харесваше му. Повече от двайсет години по-късно едно-единствено докосване го накара да го почувства отново.


	_През онзи ден Арън и Ели останаха сами, а на шестнайсет това беше сценарий, към който и двамата се стремяха, но и се страхуваха. Той говореше непрекъснато, отегчавайки дори себе си._
	_Но разговорът постоянно се губеше, сякаш пропадаше в неочаквано появила се на пътя дупка. Преди не се беше случвало, но напоследък все по-често се прокрадваше във взаимоотношенията им като разделителна линия._
	_Той често се улавяше в опити да измисли да каже нещо, което ще предизвика не просто повдигане на вежди или кимване с глава. Понякога уцелваше десетката и ъгълчетата на устните й се извиваха леко нагоре._
	_Обичаше тези моменти. Отбелязваше мислено какво точно бе казал, за да го запомни и да го анализира по-късно. Надяваше се да намери модел, върху който да създаде цял репертоар от шеги, толкова остроумни, че непременно да я накарат да се усмихне. Но засега това се случваше отчайващо рядко._
	_Прекараха по-голямата част от следобеда облегнати на скалното дърво, скрити в сянката му. Ели изглеждаше по-отчуждена от обикновено. Два пъти я попита нещо, а тя сякаш изобщо не го чуваше. Накрая, ужасен, че може да я отегчи още повече, предложи да отидат да потърсят Люк или Гретчън. За негово облекчение тя поклати глава._
	— _Не мисля, че съм готова да се изправя пред хаоса точно сега — отвърна момичето. — А и така ни е добре, нали?_
	— _О, разбира се. — Разбира се. Опита се да звучи възможно по-безгрижно. — Какво ще правиш довечера?_
	_Тя изкриви лице в гримаса._
	— _Ще работя. — През последната година се бе хванала на почасова работа, която се свеждаше основно до досадно седене зад касата на млечния бар._
	— _Не ходи ли снощи?_
	— _Заведението работи всеки ден, Арън._
	— _Да, знам, но… — Тези дни се случваше по-често от обикновено. Внезапно усети абсурдното подозрение, че го лъже, после се почувства жалък. Ели не би си направила труда._
	_Наблюдаваше я как подхвърля ключодържателя с ключовете си и ги лови ловко, а лъскавите й нокти с тъмночервен лак проблясват на ярката слънчева светлина. Опитваше се да събере кураж да се протегне и да ги хване във въздуха. Можеше да я подразни малко, както би направил Люк. И тогава… не беше съвсем сигурен какво щеше да стане. Затова почти изпита облекчение, когато Ели ги хвърли прекалено високо и те паднаха някъде зад главите им._
	_Ключодържателят се удари веднъж в скалата и с метално дрънчене тупна на земята._


	Фолк приклекна до скалното дърво и промени няколко пъти позата си, докато намери правилния ъгъл. Изсумтя от изненада и задоволство, когато я видя.
	Кухината.


	— _Ей, я виж това. — Арън се поклащаше напред-назад на мястото, където беше коленичил. В сърцето на дървото имаше дълбока хралупа, която се появяваше и изчезваше при най-малката смяна на позицията. Никога преди не я беше виждал. Малко свободно пространство, на което основата на дънера се изнасяше леко встрани, вместо да срасне със скалата. Оптическа измама, почти невидима от друг ъгъл._
	_Той надникна в празното пространство. Изглеждаше достатъчно широко, за да пъхне в него ръката, рамото и главата си, ако поиска. Вместо това забеляза онова, което търсеше, до самия отвор. Триумфално стисна в длан ключовете на Ели._


	Фолк погледна в хралупата. Вътре беше тъмно. Намери малък камък, пусна го и се заслуша как пада надолу, удряйки се в страничните стени. Нищо не избяга и не изпълзя навън.
	Поколеба се за момент, после дръпна ръкава си колкото може по-надолу и пъхна ръка в мастилената тъмнина. Върховете на пръстите му докоснаха някакъв дребен квадратен предмет с изкуствен произход и той побърза да го хване. Тогава нещо невидимо полази по китката му и той побърза да я отдръпне. Изправи се, надсмивайки се над ускорения си пулс.
	Разтвори дланта си и видя нещо смътно познато. Малка метална запалка. Кална, очукана от времето, но все още работеща. Обърна я надолу и се засмя, осъзнавайки какво е намерил. Там, с тогавашния му детински почерк, бяха надраскани инициалите му: _А. Ф._
	Въпреки че така и не стана страстен пушач, той я държеше повече за авторитет, докато един ден, малко преди края, предпочете да я скрие, преди баща му да я е намерил. Повдигна капачката, но не посмя да я щракне. Не и при тези обстоятелства. Потърка с длан метала, обмисляйки дали да не я пусне в джоба си. Но тя сякаш принадлежеше на това място и на едно по-различно време. След миг бръкна отново в дупката и я върна обратно.


	_Ели приклекна до него, опирайки горещата си длан на рамото му, докато се клатушкаше и се опитваше да запази равновесие. Намираше се достатъчно близо, за да забележи сплъстените й от наслоената спирала мигли, докато с присвити очи надниква в хралупата. Лакътят й се притисна болезнено към тялото му, когато протегна колебливо ръка, за да провери големината на процепа._
	— _Страхотно е — каза безучастно. Трудно беше да се определи дали го мислеше наистина._
	— _Намерих ключовете ти — подхвърли той и й ги подаде. Момичето се обърна да го погледне. Можеше да види малките черни петна в ъгълчетата на очите й, където гримът се беше размазал. Напоследък все по-често отказваше да пие и отблизо кожата й изглеждаше гладка и чиста._
	— _Значи, успя. Благодаря ти, Арън._
	— _Няма за какво, Ели. — Той се усмихна. Усещаше дъха й върху бузата си. Не беше сигурен дали действително отмести глава, или просто му се искаше, но внезапно лицето й се озова съвсем близо и тя вече го целуваше, притискайки розовите си устни към неговите. Сладникаво лепкави, с неестествен вкус на череши. Беше по-хубаво, отколкото си го представяше, затова се отдръпна назад, обзет от желание да вкуси повече от това усещане на изумление и чиста радост._
	_Вдигна ръка към лъскавата й коса, но когато я плъзна нежно към тила й, тя се задъха, с устни все още върху неговите, и отскочи рязко назад. Отпусна се шумно на земята и докосна с пръсти първо устните си, после тъмните кичури. Застинал на мястото си с отворена уста и все още замаян от аромата й, Арън усети как бавно го обзема ужас._
	_Тя гледаше право към него._
	— _Извинявай, Ели. Аз…_
	— _Не, ти извинявай. Нямах намерение да…_
	— _… съжалявам. Вината е моя. Мислех си, че искаш…_
	— _Арън, не, честна дума, всичко е наред. Просто…_
	— _Какво?_
	_Въздишка._
	— _Изненада ме._
	— _О! — И след това: — Добре ли си?_
	— _Да. — Тя отвори уста, сякаш имаше намерение да каже още нещо, но мълчанието се проточи. В един спиращ дъха момент Арън си помисли, че видя сълзи в очите й. Ели примигна и те изчезнаха._
	_Изправи се и й протегна ръка, за да й помогне да стане. За една ужасно дълга секунда се уплаши, че може да го отблъсне, но тя пъхна длан в неговата и скочи на крака. Арън отстъпи крачка назад, отдалечавайки се леко от нея, и повтори:_
	— _Съжалявам._
	— _Моля те, не го казвай._
	— _Добре. А между нас всичко наред ли е?_
	_За негова изненада, тя пристъпи към него. Преди да разбере какво става, устните й леко и неочаквано се притиснаха към неговите и вкусът на череша се върна._
	— _Наред е. — Отдръпна се със същата бързина, с каквато се бе приближила. — Казах ти. Просто ме изненада._
	_Когато случилото се най-после стигна до съзнанието му, всичко беше свършило. Тя се наведе да изтърси пръстта от дънките си._
	— _Най-добре да тръгвам. Но ти благодаря — каза, без да вдига поглед. — За ключовете, имам предвид._
	_Той кимна._
	— _Ей — подхвърли момичето, преди да се отдалечи. — Хайде да не казваме на никого за това. Да го запазим за себе си._
	— _За кое…? За хралупата или…?_
	_Ели се засмя._
	— _За хралупата. — После го погледна през рамо. — А може би и за другото. Поне засега._
	_И двете ъгълчета на устните й бяха повдигнати леко нагоре._
	_Без да е напълно сигурен, Арън реши, че в крайна сметка денят се оказа чудесен._


	Фолк не каза на никого за кухината. Нито пък за целувката. Не се съмняваше, че същото важеше и за Ели. Не че можеше дълго да пази тайна. Три седмици по-късно и само на двайсетина метра от мястото, където стоеше, бледото й подпухнало тяло бе извадено от реката. След като я намериха, той повече не слезе до дървото. А и нямаше възможност, дори да искаше. След месец двамата с баща му бяха в Мелбърн, на петстотин километра оттук.
	Радваше се, че с Ели откриха хралупата точно в онзи момент, когато бяха само двамата. А можеха да я открият, докато се навъртаха около скалното дърво с Люк. Но тогава тя автоматично щеше да се превърне в негово откритие. Приятелят му би предявил претенции за абсолютна собственост над кухината, защото по онова време, на дванайсет, в триото съществуваше рязко разграничение между половете.
	Никой от тях не го забеляза, докато не стана прекалено късно. Ели постепенно се пренесе в чуждия свят на момичетата, полите, чистите ръце и разговорите, които караха момчетата да се споглеждат объркано. Преходът беше бавен, но един ден Арън осъзна, че са останали само двамата с Люк, при това от няколко месеца. Не можеше да се каже, че им липсваше особено. Все пак беше само момиче. Вероятно дори се получи по-добре, че не се мотаеше около тях.
	Ели изчезна от съзнанието им с лекота, която сега му се струваше смайваща, но в продължение на цели три години не си спомняше да се е сещал за нея. Засичаха се, естествено, от време на време, защото нямаше как да го избегнат. Когато отново се появи в живота му на петнайсет, беше сякаш преродена, напълно оформена, разпръскваща около себе си очарование и тайнственост като скъп парфюм.
	Беше поредната съботна вечер за Арън и Люк, седнали на облегалката на пейка във Вековния парк. С крака върху седалката като истински бунтовници, те се оглеждаха предпазливо за местния полицай със страха на момчета от малкия град.
	Скърцане по чакъла, движеща се сянка — и Ели Дийкън се появи сякаш от нищото. Боядисаната й коса беше гарвановочерна и нацъфтелите краища стигаха почти до лактите й. Проблясваше предизвикателно под оранжевата светлина на лампите. С нея нямаше никой.
	Приближи се бавно, с плътно прилепнали дънки, изкуствено изтъркани ботуши и дантелен сутиен, подаващ се от дълбокото деколте на туниката. Очите й с дебело очертана очна линия огледаха момчетата, които я наблюдаваха със зяпнали уста. Повдигна едната си вежда, забелязала кутийката топла бира, която си деляха, бръкна в чантата си, имитираща естествена кожа, и извади почти пълна бутилка водка.
	— Има ли място за още един? — попита тя.
	Двамата едва не паднаха от пейката в бързината да се отместят. С помощта на алкохола годините се стопиха и докато допиваха последните глътки, триото се сформира отново.
	Но малките промени в приятелството им намекваха за нови пътища, които трябваше да бъдат проучени. Разговорите придобиха друг смисъл. Момчетата все още понякога прекарваха времето си сами, но Арън си даде сметка, че търси различни начини да ограничи възможността Ели и Люк да се срещат без него. Никога не го обсъди с Люк, но фактът, че собствените му опити да се усамоти с момичето често биваха осуетявани, го караше да подозира, че приятелят му провежда подобна тайна операция. Динамиката в групата се променяше, макар и едва забележимо, и никой от тях не беше сигурен за позицията си.
	Ели така и не им обясни защо се върна при тях. Когато веднъж Арън я попита, тя изви очи към небето.
	— Глутница кучки — каза троснато. — Интересуват се единствено от отражението си в огледалото. Вас двамата поне не ви е грижа дали вредя на имиджа ви. — Запали цигара и го изгледа открито, сякаш това обясняваше всичко, което може би беше вярно.
	Приятелството им изглеждаше непоклатимо, докато не се сблъска с първото изпитание. Появилото се напрежение неочаквано донесоха високите токчета на яркорозовите обувки на Гретчън Шонър.
	Дори в Киуара обществената йерархия трябваше да се спазва, а Гретчън беше създание, което обикновено можеше да бъде забелязано да отмята златистата си коса сред тълпа от почитатели. Затова Арън и Ели зяпнаха от изумление, когато една вечер Люк се появи във Вековния парк, прегърнал момичето през раменете.
	Усиленият растеж бе извисил Люк с една глава над останалите им съученици и хармонично бе напълнил раменете и гръдния му кош. В сенките на парка онази нощ спускащата се като раздрана завеса върху ръкава на якето му коса на Гретчън и самоуверената походка накараха Арън за пръв път да осъзнае, че приятелят му изглеждаше вече като мъж.
	Гретчън се засмя смутено, когато ги представи. Люк улови погледа му над главата й и му намигна многозначително. Арън кимна, дълбоко впечатлен. Имаше хиляди места, където момичето можеше да бъде в събота вечер, но стоеше тук, до него.
	Тъй като до този момент не бе имал възможност да поговори с Гретчън, Арън остана приятно изненадан. Тя се оказа очарователна и удивително остроумна. Говореше с лекота и само след няколко минути успя да го разсмее. Вече разбираше защо хората се тълпяха около нея. Излъчваше енергия, която бе готова да сподели с всеки.
	Зад гърба му Ели прочисти гърлото си шумно и той стреснато осъзна, че почти бе забравил за присъствието й. Когато се обърна, видя в очите й презрение, но не и учудване, сякаш двамата с Люк се бяха провалили на тест, който никога не биха могли да издържат. Погледът му се отмести от усмивката на Гретчън към студеното изражение на Ели и червената предупредителна лампичка светна ярко, но прекалено късно. Извърна леко глава към Люк с очакване да прочете по лицето му същото прозрение. Но вместо това приятелят му наблюдаваше с весело любопитство ситуацията. За един дълъг напрегнат момент никой не каза нищо.
	Гретчън внезапно хвърли към другото момиче конспиративна усмивка и направи изключително хаплив коментар за една от предишните му приятелки. Настъпи тежко мълчание, после Ели се засмя кратко. Другата подпечата съзаклятието, като подаде на останалите цигарата си. Направиха й място на пейката за онази нощ и всички останали съботни вечери през следващата година.
	— Исусе, тя е човешкият еквивалент на вана с мехурчета — прошепна Ели на Арън една нощ малко след това, но не успя да скрие усмивката си, докато говореше. Всички се смяха на историята на Гретчън за някакво по-голямо момче, което я поканило на среща, като изписало думите в нивата на баща си, унищожавайки по този начин цялата реколта. Сега двамата с Люк бяха дълбоко потънали в разговор, доближили главите си толкова, че почти се докосваха. Засмя се игриво и сведе очи, когато той й каза нещо, което Арън не успя да чуе.
	Той се обърна към Ели:
	— Ние можем да отидем някъде другаде, ако ти е скучно тук.
	Момичето го изгледа през пелената от дим за миг и поклати глава.
	— Не. Не ме дразни — отвърна му. — Малко е вятърничава наистина, но е съвсем безобидна.
	— Съгласен съм. — Арън въздъхна и взе цигарата, която му подаде. Обърна се да я запали и видя Люк да обвива ръка около раменете на Гретчън и да се навежда за бърза целувка. Когато се облегна отново, погледна над главата й към тях. Ели, заета да разглежда върха на цигарата си с отнесен поглед, изобщо не реагира.
	Появи се само за миг и изчезна, но Арън забеляза гримасата, изкривила лицето на приятеля му. И осъзна, че не е единственият, който долавя умело прикриваната неприязън между момичетата.


>	Петнадесета глава

	Фолк се облегна на скалното дърво и се загледа в прашното, пресъхнало корито. Къщата на Хедлър и колата му се намираха надолу по пътя отляво. Отдясно се виждаше намек за отдавна забравена пътека, която тръгваше от реката и се губеше нагоре към обраслия с храсти хълм. За двайсет години беше почти изчезнала, но за него си оставаше като татуировка върху земята. Беше минавал по нея хиляди пъти. Изправи се и дълго се двоуми. Накрая зави надясно. Хиляди пъти. Още един нямаше да навреди.
	Отне му само няколко минути да стигне до края на пътеката, но когато излезе иззад дърветата, небето вече бе придобило цвят на индиго. В далечината семейната фермерска къща сивееше в мрака. Както винаги, тръгна напряко през полето. Когато приближи, забави крачка и спря на двайсетина метра от сградата. Загледа се в онова, което някога беше родният му дом.
	Вратата на верандата, някога жълта, сега беше боядисана в блудкав нюанс на синьото, отбеляза с известно възмущение. На места боята се лющеше, оставяйки върху рамката белези като от едра шарка. Отдолу жълтото прозираше подобно на мръсни, мазни петна. Дървените стълби, на които си играеше с играчки и с картички на футболисти, бяха разкривени от времето. В основата им, на изсъхналата трева, се търкаляше захвърлена празна кутийка от бира.
	С усилие потисна внезапния импулс да я вдигне и да потърси кофата за боклук. Да боядиса дървената рамка. Да поправи стълбите. Но вместо това остана на мястото си. Прозорците бяха тъмни, с изключение на един, през който мъждукаше синкавата светлина на работещ телевизор.
	Обзе го копнеж по онова, което можеше да бъде. Сякаш видя баща си, застанал до предпазната мрежа вечер, докато осветлението отвътре придаваше някакво сияние на високия му, строен силует. Викаше го да остави игрите и да се прибира. „Време е за вечеря, Арън. После за банята и леглото. Влизай, синко. Трябва да си идваш вече.“ Той рядко споменаваше майка му, но когато Фолк беше малък, обичаше да се преструва, че усеща присъствието й. Прокарваше пръсти през неща, които знаеше, че е докосвала — батерията на мивката в кухнята, кранчетата в банята, завесите — и си я представяше на същото място.
	Знаеше, че някога са били щастливи. Поне той и баща му. Къщата, която гледаше в момента, беше някакъв предел. Линията, разделяща живота му на преди и след. Изпита прилив на гняв, насочен отчасти към него самия. Нямаше представа защо изобщо дойде. Отстъпи крачка назад. Това беше просто още една постройка, която се нуждаеше от ремонт. От неговото семейство там не беше останало нищо.
	Обърна се да си тръгне, но в този момент дървената рамка на предпазната мрежа изскърца. На верандата излезе жена, чиято безформена фигура се осветяваше от отблясъците на телевизора. Сплъстената кестенява коса бе хваната на провиснала конска опашка, а плътта около талията й преливаше над колана на късия панталон. Лицето й имаше червеникавия цвят, типичен за човек, чиято слабост към алкохола бе преминала границите на социалното и се бе превърнала в сериозен порок. Запали цигара, смукна дълбоко и мълчаливо впери студен поглед в неканения гост.
	— От помощ ли се нуждаеш, приятел? — Издуха пушека и присви очи от образувалата се плътна пелена дим.
	— Не, аз… — Той спря, проклинайки се мислено. Трябваше предварително да съчини нещо. Някакво оправдание за това, че се размотава пред чужда врата малко преди настъпването на нощта. Загледа се внимателно в изражението й. В него имаше подозрение, но никакъв знак, че го познава. Нямаше представа кой е. Това помогна. Помисли си и в същия момент отхвърли идеята да й признае истината. Винаги можеше да покаже металната значка. И щеше да го направи, ако се наложеше. Но полицаят в него се срамуваше от присъствието му тук. Вместо това каза: — Извинете. Просто познавах хората, които живееха някога в тази ферма.
	Жената не отговори, само всмукна още веднъж от цигарата. Протегна свободната си ръка назад и замислено издърпа вмъкнатото между бедрата й дъно на панталона. Присвитите й очи не се откъсваха от Фолк.
	— Тук сме само ние с мъжа ми. Вече пет години. А преди това имотът е бил собственост на майка му повече от петнайсет.
	— Да, приблизително толкова време мина — отвърна Арън. — Откакто предишните обитатели напуснаха къщата.
	— Те са се преместили — каза тя с тон на човек, принуден да посочи очевидното. Бръкна с палец и показалец в устата си и извади късче тютюн.
	— Знам.
	— Тогава?
	Много добър въпрос. Фолк сам не знаеше отговора. Шум от къщата накара жената да се обърне. Открехна вратата достатъчно, за да може да пъхне глава в отвора.
	— Да, любов — чу я да казва. — Да, ще се оправя. Всичко е наред. Не, никой. Влизай вътре. Не, просто… се прибери, нали? — Изчака за момент, после се появи отново с още по-червено, смръщено лице. Обърна се към Фолк и слезе от верандата. Спря на няколко метра от него. — По-добре си тръгвай веднага, за да не си изпросиш боя. — Гласът й беше тих, но враждебен. — Вече е обърнал няколко и няма да е много сговорчив, ако му се наложи да излезе, нали схващаш? Нямаме нищо общо нито с онзи негодник, нито с онова, което е извършил тогава. Разбра ли ме? Никога не сме имали. Нито пък майка му. Така че си вземай проклетата журналистическа карта, спрея с боя, торбата с кучешки лайна или онова, с което си дошъл, и се измитай оттук. Ясно?
	— Вижте, съжалявам. — Фолк направи широка крачка назад и протегна длани напред. Знак, че не представлява никаква заплаха. — Не исках да ви разстроя. Никого от вас.
	— Е, ама успя. Това е нашият дом, ясно ли е? Купихме го и го платихме. И страшно се изнервям, когато някой идва да ни тормози. Минали са двайсет години. Не ви ли омръзна вече, глупаци такива?
	— Достатъчно. Ще си тръгна…
	Тя пристъпи към него, като с едната си ръка сочеше към къщата, а с другата извади мобилния си телефон.
	— И добре ще направиш. Защото аз няма да се обадя на полицията. Ще извикам него и няколко от приятелите му, които ще се зарадват на съобщението. Чу ли ме? Махай се. Изчезвай! — Пое си дълбоко въздух и продължи, вече по-високо: — Можеш да го кажеш на всички, които трябва да го знаят. Нямаме нищо общо с онези, които някога са живели тук. Нищо общо с тези извратеняци.
	Думата сякаш отекна над полето. За момент Фолк застина на мястото си. После, без да каже нищо, се обърна и се отдалечи. И нито веднъж не погледна назад.


>	Шестнадесета глава

	Русата коса на Гретчън се мярна сред тълпата в бара и Арън усети изблик на благодарност, че не се поддаде на порива да отмени срещата.
	След като старата къща остана зад гърба му, той се върна направо при колата си и дълго стоя там, борейки се с изкушението да тръгне веднага към Мелбърн. След безсънната нощ прекара целия ден в стаята, заровен в купчината документи, донесени от фермата на Хедлър. Търсенето се оказа безплодно, но продължи да разглежда методично, като от време на време драскаше бележки, щом нещо привлечеше вниманието му. Не вдигна глава, преди да приключи работата си. Отскочи да хапне набързо, без да обръща внимание на суматохата на улицата през почивния ден, и с известно чувство за вина изключи телефона, когато Джери му позвъни. Щеше да спази обещанието си. Което не означаваше, че иска да говори за това.
	Сега, вече долу в бара, за първи път през този ден не бързаше да избяга. Гретчън го откри седнал на маса, скътана в най-отдалечения ъгъл, дръпнал шапката ниско над лицето си. Тя отново беше в черно, но сега в рокля. Доста къса, с подгъв, докосващ голите й бедра на всяка крачка. Подхождаше й много повече от траурните дрехи. Докато вървеше, няколко глави сред събралата се в съботната вечер тълпа се обърнаха към нея. Не толкова, колкото в гимназията, мислено отбеляза Фолк, но все пак я проследиха с поглед.
	— Изглеждаш страхотно — посрещна я той.
	Жената се усмихна доволно и го целуна леко по бузата, когато стана да поръча питиетата. Ухаеше чудесно. На някакви цветя.
	— Благодаря. Ти също. Тази риза много ми харесва. Толкова типична за Киуара. — Кимна към последната му покупка и той се засмя. Настани се на ръба на канапето. — Това ли беше единствената свободна маса, или просто се криеш?
	— Крия се. Нещо такова — усмихна се против волята си той. — Снощи ходих до старата ми къща.
	Веждите й се повдигнаха.
	— И?
	— Не беше точно както очаквах.
	— Никога не е.
	Той отиде до бара и остави брадатия барман да налее халба бира и съмнително бяло вино. Когато се върна, Гретчън вдигна чашата си.
	— Наздраве. Помниш ли как някога нямахме търпение да пораснем достатъчно, за да можем да идваме тук? Онези безбройни нощи в парка, когато пиехме всичко, до което успеем да се доберем? — Отвори широко сините си очи в неверие и посочи с жест кръчмата: — А виж ни сега. Изживяваме мечтата си.
	Фолк се засмя и погледите им се срещнаха, замъглени от спомена. Знаеше, че през ученическите си години, благодарение на лъскавите си начервени устни и дългите крака, се бе радвала на много повече младежки удоволствия от останалите. Но като я гледаше сега в скромната рокля, го порази мисълта, че времето преди Ели да умре и всичко да се промени, може би е било най-щастливото в живота й. Надяваше се да не е така. Да е получила всичко, което е искала. Намръщи се неволно и моментът отлетя.
	Тя се наведе към него.
	— Слушай, трябва да знаеш. Котката определено е изскочила от торбата. Из града се говори, че душиш около случилото се със семейство Хедлър. Ти и сержантът.
	— Нищо официално.
	— И мислиш, че това има някакво значение?
	Арън кимна. Основателен въпрос.
	— Каква е общата нагласа?
	— Зависи кого питаш. Някои смятат, че истината няма да излезе наяве толкова скоро. Други са на мнение, че точно ти от всички хора на света трябва да си гледаш твоята работа и да стоиш настрана. — Сниши глас и продължи: — Но всички са притеснени от мисълта какво предстои, ако се докаже, че ги е убил някой друг.
	Той изпита угризения заради множеството неприети обаждания от Джери Хедлър на телефона си. Реши да му се обади рано на следващата сутрин.
	— А ти какво мислиш по въпроса? — попита с неподправено любопитство.
	— Само това, че трябва да действаш предпазливо. — Пръстите й се обвиха около столчето на чашата. — Не ме разбирай погрешно. И аз бих се радвала да разбера, че не го е извършил Люк.
	— Допускаш ли, че може да е той?
	Тя се намръщи. Замисли се, преди да отговори:
	— Не знам. Не можах да повярвам, когато чух новината. Но още по-невероятно ми се стори, че подобно нещо изобщо може да се случи. От онова, което се чуваше, всичко изглеждаше съвсем ясно. Знаеш ли, никога не съм се замисляла дали Люк е виновен, или не.
	— Както повечето хора. И аз в това число.
	Гретчън се усмихна кисело.
	— Не бих го казала на никого, освен на теб, но той отчасти сам си е виновен, защото беше истински задник.


	_Нивите под тях проблясваха в сребристо на лунната светлина и от време на време някоя от фермерските къщи се открояваше като петно върху земята. Четиримата седяха на голата скала, провесили крака надолу. Люк пръв се прехвърли през оградата, ритайки настрани с пета табелата „Влизането забранено“. Арън забеляза с известно раздразнение, че умишлено не се бе бръснал няколко дни и наболият мъх скриваше брадичката му. Виждаше се още по-ясно, когато застана на самия ръб и разпери широко ръце, наслаждавайки се на гледката._
	_Стомахът на Арън се сви при мисълта за необмислената постъпка, но се покатери на оградата, без да поглежда другите. Ели вървеше точно зад него. Люк превърна в истинско шоу помощта, която предложи на Гретчън. Тя не се нуждаеше от нея, но я прие с усмивка. Сега седяха, говореха си и се смееха до припадък, стоплени от наполовина празната бутилка, предавана от ръка на ръка. Само Ели клатеше глава, когато идваше нейният ред. Отпиваха един след друг, осмелявайки се да се наведат напред и да погледнат в бездната. Пълна с ругатни и обиди. Страшна, но не плашеща._


	Фолк повдигна леко вежди, но не възрази.
	— Има голяма разлика между задник и убиец — отбеляза той. Гретчън кимна. — Слушай, не казвам, че го е направил. Но беше ли способен на това?
	Тя се огледа наоколо, сякаш се опасяваше, че старият им приятел всеки момент можеше да се появи и да я чуе.
	— Това е съвсем друг въпрос.


	_С периферното си зрение Арън забеляза, че Люк обви ръка около кръста на Гретчън. Наведе се, прошепна й нещо и тя сведе свенливо поглед, а дългите мигли хвърлиха сини сенки върху бузите й. Усещаше Ели до себе си, но не помръдна. Виждаше я за първи път след целувката им до скалното дърво предишната седмица и все още изпитваше известна неувереност. Тя твърдеше, че работи всяка нощ. Веднъж си позволи да отиде до бара. Момичето му махна иззад касовия апарат, но там не беше мястото, където биха могли да поговорят._
	_Надяваше се по пътя към скалата да успее да открадне няколко минути насаме с нея, но му попречи влудяващото присъствие на приятеля му, който не се отделяше от него. Ели не даваше знак, че мисли за случилото се до дървото. Докато изкачваха хълма, Арън започна да си мисли, че си е въобразил всичко._
	_Когато завиха по пътеката, почти престана да слуша историята, която Люк разказваше на висок глас. Внезапно Ели се обърна и улови погледа му. Изви очи към небето и изкриви лице в престорено мъченическа гримаса. После се усмихна. Чиста, многозначителна, тайна усмивка, предназначена единствено за него._
	_Въодушевен от спомена, Арън помръдна леко, за да се приближи до нея. Извърна се, но спря, застинал неподвижно още преди да е започнал. Горе на скалата светлината беше оскъдна, но достатъчна да види ясно някои неща. И сред тях очите на Ели и погледа, с който наблюдаваше как Люк Хедлър шепне в ухото на другото момиче._


	— Люк можеше да бъде такъв егоист понякога — говореше Гретчън. Прокара пръст по мокрия кръг върху масата, разваляйки идеалната му форма. — Поставяше себе си на първо, второ и трето място, без дори да го осъзнава. Съгласен ли си? Нали не си го мисля само аз? — Фолк кимна и тя му се усмихна с благодарност, преди да продължи: — Съжалявам. Трудно ми е да разделя онзи Люк, когото познавах, от това, което говорят хората. Или поне когото си мислех, че познавам.
	— Когато бяхме по-млади, през цялото време смятах, че е порядъчен и честен човек — отбеляза Арън. — Откровен и прям, казваше това, което мисли. Може невинаги да ти харесва, но поне знаеш какво е мнението му за теб.
	— А сега?
	— Не знам. Перченето му ме подлудяваше, но иначе чувствах, че е от добрите момчета.
	— Е, да се надяваме. — Гретчън изви очи към тавана. — Неприятно ми е да си мисля, че не го е заслужавал.
	— Какво искаш да кажеш?
	— О, нищо — смутено измърмори тя. — Глупости. Имах предвид това, че се сприятелих изобщо с него. Ти и Ели също. Това промени много неща. Хлапетата, на които преди не обръщах внимание, започнаха да ме отбягват след смъртта на Ели. Сякаш петното автоматично се прехвърляше и върху мен. Сега тези дреболии изглеждат като невинни тийнейджърски тревоги в сравнение с всичко останало. Нищо, от което да си заслужава да се притесняваш.
	Не успя да прикрие напълно мрачната нотка в гласа си. Фолк си помисли за широкия й социален кръг, който значително се стесни, след като стана постоянен член на злополучната им четворка. За пръв път му хрумна, че без него и без Ели златокосата Гретчън може би наистина щеше да се чувства самотна. Никога преди не бе допускал подобна вероятност. Протегна ръка и докосна рамото й.
	— Съжалявам, че толкова време не поддържахме връзка. Не че не ме интересуваше, просто… — Направи кратка пауза. — Не помислих. Трябваше да положа усилие.
	Тя се усмихна леко.
	— Забрави. И аз не съм по-добра. Отдавам го на възрастта и хормоните. Тогава всички бяхме млади и глупави.


	_Люк се изправи и се протегна престорено._
	— _Отивам да се изпикая — обяви той. Зъбите му проблеснаха между сенките. — Гледайте да не забъркате нещо, докато ме няма._
	_Изчезна между храстите, а другите трима останаха седнали рамо до рамо. Докато Арън и Гретчън си подаваха бутилката, той я чуваше да си тананика тихо и доста фалшиво. От другата му страна Ели бе вперила в хоризонта отнесен, далечен поглед._
	_Спокойствието беше нарушено от тежко падане и силен вик, който отекна в тишината. Тримата се спогледаха с посребрени от лунната светлина, ужасени лица, после Арън скочи и се затича по посока на звука с омекнали от водката крака. Изпревари момичетата, усещайки нечие накъсано от паниката дишане зад гърба си. Свлече се надолу и спря до самия ръб на стръмната скала. Храстите бяха изпочупени и смачкани към каменистата почва. Клоните в основата на скалата липсваха._
	— _Люк! — Гретчън застана до него и изкрещя към бездната._
	_Гласът й отскочи обратно, повтаряйки името като през плач. Отговор не последва. Арън запълзя на четири крака към ръба. Надникна надолу, ужасен от онова, което очакваше да види. Пропастта беше дълбока повече от сто метра. Дъното й се губеше в тъмнината._
	— _Люк! Приятелю! Чуваш ли ме? — извика той._
	_Гретчън хлипаше, размазвайки грима по мокрото си лице. Ели се появи зад нея, промъквайки се между шубрака. Ходеше, а не тичаше. Дишането на Арън отекваше като тътен в ушите му. Трезвите очи на момичето обходиха смачканите храсти. Обърна се и огледа местността зад тях, изучавайки с поглед сенките между дърветата. Пристъпи към ръба на зъбера и се наведе за миг над бездната. Изправи се и само леко повдигна рамене._
	— _Глупакът ни занася._
	_Отдръпна се и изчопли нещо невидимо от нокътя си._


	— През цялото време се чудех дали вие с Люк ще останете заедно — каза Фолк. — Беше егоцентричен, но изпитваше истински чувства към теб.
	Гретчън се засмя подигравателно.
	— И да бъда асистент в шоуто му по двайсет и четири часа седем дни в седмицата? Не, благодаря. — Тя въздъхна. Гласът й изгуби остротата си. — Пробвахме две години след като ти замина. На моменти връзката ни изглеждаше сериозна, но всъщност си беше детска работа. И се разпадна. Естествено.
	— Зле ли се разделихте?
	— О, не. — Вдигна поглед и се усмихна. — Не особено. Във всеки случай, не по-зле от останалите. Просто пораснахме. Той се ожени, аз родих Лечи. Никога не е бил подходящ за мен. Сега го знам със сигурност. — Примигна и добави: — Искам да кажа, още преди тази история с Карън и Били.
	Последва неловко мълчание.
	— Значи Люк никога не е споменавал нищо за мен? Имам предвид, след като ти замина? — Небрежният тон не успя да прикрие любопитството й.
	Фолк се поколеба.
	— Почти не говорехме за Киуара, когато можехме да го избегнем. Все едно се бяхме разбрали предварително. Естествено, аз питах за теб и той ми казваше, че си добре и се засичате от време на време. Такива неща, но… — Замълча за момент от страх да не нарани чувствата й. Истината беше, че Люк изобщо не отваряше дума за Гретчън, освен ако не го подтикнеше нарочно. Той с изненада научи, че връзката им е продължила повече от няколко месеца. Приятелят му създаваше впечатлението, че отношенията му с нея са нещо мимолетно и несериозно.
	— Струваше ми се много странно, че той остана в града — каза тя. — След като ти си тръгна, непрекъснато повтаряше, че иска да се махне оттук. Правеше планове да замине за Мелбърн и да стане инженер. Да работи по големи проекти.
	— И успя ли? — Това също беше новина. Люк не го беше споменавал. Никога не го потърси за помощ, за препоръки за работа или място, където да отседне в големия град. — Защо се отказа?
	Гретчън сви рамене.
	— Предполагам, защото междувременно е срещнал Карън. Винаги е било трудно да се разбере какви точно са намеренията на Люк. — Направи кратка пауза и премести чашата с вино. — Знаеш ли, струва ми се, че ако беше останала жива, той щеше да се събере с Ели. Тя беше точно неговият тип, не аз. Вероятно повече дори от Карън.
	Арън отпи от питието си и се запита дали това беше истина.


	_Гретчън изпадна в истерия. Лицето й стана тъмночервено, русата й коса се сплъсти от пот. Арън осъзна, че беше по-пияна, отколкото изглеждаше. Собствената му глава се въртеше. Продължи да пълзи, да гледа надолу и да крещи името на приятеля си._
	— _Ще се махнеш ли най-после оттам? — извика му Ели, когато се подхлъзна за трети път. — Ако се стовариш долу, вече наистина ще има за какво да се притесняваме._
	_Искаше му се да има нейното спокойствие. В първия момент усети искрица надежда, че може би е права и Люк действително само се опитва да ги уплаши. Но с всяка изминала минута несигурността му растеше. Момчето познаваше добре местността, но скалите бяха изключително хлъзгави. Когато им го казаха, ги предупредиха да стоят далеч от тях. И не само веднъж. Освен това изпитият алкохол вече се въртеше в стомаха му. Не е изключено Ели да се окаже по-прозорлива от тях, но ако…? В съзнанието му изникнаха лицата на Джери и Барб и не успя да довърши мисълта си._
	— _Трябва да… за бога, Гретчън, млъкни за малко… да потърсим помощ — прошепна той._
	_Ели само повдигна рамене. Стъпи върху скалата и изравни пръстите на краката си с ръба й. Загледа се надолу за един дълъг миг, после отстъпи назад и вирна леко брадичка._
	— _Чу ли това, Люк? — извика с ясен глас, който отекна в бездната и рикошира в отсрещния зъбер. — Ние тръгваме надолу. Не се прави на глупак. Последен шанс._
	_На Арън му се стори, че нищо не се движи, докато чакаше със затаен дъх. Пропастта остана безмълвна._
	— _Е, добре — продължи Ели. Звучеше по-скоро тъжна, отколкото ядосана. — Ти направи избора си. Надявам се да си доволен._
	_Обвинителният тон се затъркаля надолу по склоновете на долината._
	_Арън улови за миг ледения й поглед, сграбчи ръката на Гретчън и започна да се спуска по пътеката._


	— Понякога ми се струва, че ти си единственият човек, към когото Люк проявяваше някаква лоялност — каза Гретчън. — Спомням си как застана зад теб след смъртта на Ели. И колко тъгуваше, когато замина. Всякакви хора го убеждаваха да промени показанията си и да те предаде. — Пресуши виното и погледна събеседника си над ръба на чашата. — Но той не го направи.
	Фолк си пое дълбоко въздух. Беше настъпил моментът да й каже. _Люк излъга. Ти излъга._
	— Слушай, Гретчън, по този въпрос…
	— Ти извади късмет — прекъсна го тя, понижавайки гласа си с един тон. — Преди всичко, защото беше най-добрият му приятел. Притискаха го от толкова много страни, че за него щеше да е най-лесно да поддаде и да им каже онова, което искаха да чуят. Мисля, че ако не беше Люк, полицаите от Клайд щяха без съмнение да хвърлят цялата вина върху теб.
	— Да. Знам. Но чуй ме, Гретчън…
	Жената огледа бара. Няколко любопитни лица побързаха да се обърнат на другата страна.
	— Виж, Люк се придържаше към своята история и те защитаваше повече от двайсет години — каза вече съвсем тихо. — Това е единственото нещо, което стоеше между теб и безбройните проблеми, които те очакваха тук. Така че ще е най-разумно да съм сигурна, че достатъчно дълго и високо съм пяла същата песен.


	_Когато заобиколиха по пътеката подножието на хълма, Арън в първия момент не можа да повярва на очите си, в следващия вече бе сигурен. Люк се излежаваше върху една скала в перфектно здраве, с широка усмивка на лицето и цигара в ръка._
	— _Ей — засмя се той. — Защо се забавихте толкова?_
	_Арън се хвърли към него._


	— Господи, Гретчън, аз също — отвърна Фолк, опитвайки се да говори спокойно. Но посланието й беше съвсем ясно. Не задавай въпроси и не казвай нищо. — Нима имаш основание да се съмняваш?
	Двамата се вторачиха един в друг за момент. После тя се облегна на канапето и му се усмихна, вече съвсем искрено.
	— Добре. Нямам, наистина. Просто исках да се уверя, че си бил разумен. По-добре да сме предпазливи, отколкото да съжаляваме. — Вдигна чашата си, видя, че е празна, и я остави обратно върху масата. Арън пресуши своята и стана да поръча по още едно питие.
	— Ако всички останали имаха такова доверие в мен… — каза, след като се върна. — Учуден съм, че не са прогонили и Люк от града.
	Гретчън пое чашата и усмивката й угасна.
	— Знаеш ли, някои опитаха. Поне в началото — отвърна тя. — При това доста упорито. Но ти познаваш Люк. Отблъскваше атаките дръзко и самоуверено. Не се поколеба, нито отстъпи. В крайна сметка те сякаш се примириха. Просто бяха принудени. — Отново огледа кръчмата. Вече почти никой не ги наблюдаваше. — Виж, ако трябва да са честни пред себе си, повечето хора са наясно, че Ели се е самоубила. Тя беше шестнайсетгодишно момиче, нуждаещо се от подкрепа, каквато очевидно не получи. И да, ние всички имаме известна вина за това. Но никой не обича да се чувства гузен, а на бележката беше написано твоето име. Това си остава загадка и до днес… — Замълча и повдигна леко вежди.
	Той поклати едва забележимо глава. Не успя да го обясни тогава, не можеше и сега. Този факт тормозеше съзнанието му години наред. Прехвърляше последните разговори с Ели, опитвайки се да намери някакво послание или поне намек. За нея беше Арън, а не Фолк. Какво ли се е въртяло в главата й, когато го е писала? Понякога не можеше да определи кое го безпокои повече — последвалите проблеми или останалата неразгадана причина.
	— Е — продължи Гретчън, — вече няма значение. Мислила е за теб по някакъв начин малко преди да умре и за онези, които търсеха кого да посочат с пръст, това се оказа достатъчно. Независимо дали на всички им харесваше, или не, Люк беше невероятно силен човек и имаше влияние в града. Превърна се в един от лидерите, а ние не можехме да си позволим да изгубим нито един от тях. Струва ми се, че повечето хора просто предпочетоха да забравят случилото се. — Тя повдигна рамене. — По същата причина общуват с глупаци като Доу и Дийкън. Това е Киуара. Животът тук е суров. Но ние се държим здраво един за друг. Ти замина. Люк остана. И естествено, вината беше хвърлена върху теб.


	_Арън се хвърли към него и Люк отскочи встрани._
	— _Внимавай — предупреди той, когато приятелят му го хвана за рамото. Двамата се спънаха, политайки към земята. Паднаха тежко и цигарата изхвърча от ръката на Люк. Ели се приближи и я угаси с крак._
	— _Трябва да внимаваш с огъня, нали? Вече успя да ги изплашиш до смърт, така че поне се опитай да не ни изгориш живи._
	_Притискайки го с цялата тежест на тялото си, Арън усети как Люк настръхна от тона й — същия, с който я беше чувал да говори на животните във фермата._
	— _За бога, Ели, да не си станала със задника нагоре тази сутрин? Как така внезапно престана да разбираш от шеги? — Опитът му да говори с обичайната си самоувереност се оказа неуспешен. Арън подушваше алкохола в дъха му._
	— _Никой ли не ти е казал? — изсумтя момичето. — Предполага се, че шегата трябва да е смешна._
	— _По дяволите, какво става с теб напоследък? Отказваш да пиеш, не искаш да се смееш. Почти не излизаш и през цялото време работиш в тъпия млечен бар. Толкова си досадна, че може би е по-добре да се съберете със скучния Арън и да приключим с цялата тази история. Вие просто сте създадени един за друг._
	_Скучен. Изречена, думата изплющя като плесница върху лицето на Арън. Той се загледа изумено в приятеля си, после сграбчи предницата на ризата му и го блъсна толкова силно, че главата му се удари в земята. Дишайки тежко, се претърколи от него, като отбягваше да го погледне._
	_Ели се надвеси над проснатия в праха Люк и върху лицето й се изписа нещо много по-лошо от гняв. Съжаление. Наоколо всичко сякаш внезапно притихна._
	— _Така ли мислиш? — изсъска тя. — Смяташ, че приятелите ти са досадни само защото държат на теб? Защото поне от време на време показват някакви чувства? Единствената шега тук си самият ти, Люк. И фактът, че според теб няма нищо нередно в това да използваш хората само за свое забавление._
	— _Млъкни! Не е вярно._
	— _О, напротив — продължи Ели. — Правиш го с всички нас. С мен. С Арън. С твоето момиче, което седи там в момента. Мислиш ли, че е нормално да изплашиш до смърт онези, които те обичат? Да ги настройваш един срещу друг? — Поклати невярващо глава. — А за теб това е само една голяма игра. И точно това е най-плашещо._
	_За един дълъг момент никой не каза нищо. Думите увиснаха помежду им като мъгла, докато четиримата отбягваха да се погледнат. Ели се размърда първа, като се обърна рязко и мълчаливо се отдалечи. Момчетата я наблюдаваха от земята, после се изправиха непохватно на крака. Арън все още не можеше да се насили да вдигне очи към приятеля си._
	— _Кучка — чу го да процежда зад гърба й._
	— _Ей, не я наричай така! — гневно извика Арън._
	_Вече далеч напред, момичето не даде никакъв знак дали острата размяна на реплики е стигнала до него и продължи да крачи все така уверено. Люк се обърна и обви ръка около раменете на Гретчън, която най-после бе престанала да хлипа._
	— _Съжалявам, ако съм ви уплашил, бебчо. Знаеш, че исках само да се пошегувам, нали? — Наведе се и притисна устни към бузата й. Лицето му лъщеше от пот и бе почервеняло от гняв. — Но имате право да се сърдите. Май преминах границата. Казах някои неща, които не биваше да изричам. Вероятно дължа извинение. — Говореше така, сякаш искаше да подчертае, че никога не ги е подценявал._
	— _Със сигурност им дължиш нещо — разнесе се във вечерния мрак гласът на Ели._
	_Никой от четиримата не спомена повече случката, но тя полепна по тях също като жегата. Ели разговаряше с Люк само когато се налагаше и винаги с един и същ любезен, но отчужден тон. Арън, чувстващ се неловко заради нея и все още ядосан на приятеля си, започна често да страни от тях. Гретчън се оказа в ролята на посредник, а Люк просто се преструваше, че не забелязва промяната в отношенията им._
	_„Всичко това сигурно ще отмине“ увещаваше сам себе си Арън, но не можеше да е сигурен. Пукнатините се появиха и се оказаха по-дълбоки, отколкото предполагаше. Така и не разбра дали беше прав, или не. На Ели й оставаха само две седмици живот._


	Гретчън се наведе през издрасканата маса и докосна дланта на Фолк. Глъчката в кръчмата се превърна в досаден, далечен фон. Ръцете й бяха загрубели от работа. Под чистите, дълбоко изрязани нокти без лак, върховете на пръстите й одраскаха изнежената му от продължителния престой в офиса кожа.
	Знаеше, че Ели е сбъркала в преценката си за нея. Тази жена най-малко от всички можеше да се нарече вятърничава. Просто беше направена от издръжлив материал. Останала тук и посрещнала с открито лице последствията. Изградила свой собствен живот в общество, изстискало най-доброто от всички, освен от него, а вече вероятно и от Люк Хедлър. Силна. Истински боец. И сега седеше отсреща и му се усмихваше.
	— Знам, че не ти е било лесно да се върнеш, но наистина се радвам да те видя — каза тя. — Ти винаги си бил най-разумният от нас. Иска ми се… — замълча. Повдигна загорелите си рамене. Едната презрамка на роклята се плъзна надолу. — Иска ми се да можеше да останеш. Сигурно тогава всичко щеше да е по-различно.
	Останаха загледани един в друг, докато Фолк усети топлината, разливаща се по гърдите и тила му. Изкашля се и се замисли какво да й отговори, когато нечий силует се изправи пред него.


>	Седемнадесета глава

	Грант Доу стовари наполовина празната халба с бира на масата между тях. Беше облечен с късите панталони и рекламиращата бира тениска от предишната вечер.
	Фолк изстена тихо.
	— Струва ми се, че вчера ти забраниха да идваш тук — каза той с колкото може по-неутрален тон.
	— Установих, че става въпрос за нещо много повече от предположение — изсумтя другият.
	Фолк изви очи към бармана, който ги наблюдаваше примирено. Повдигна вежди, но мъжът само сви рамене. _Какво мога да направя?_ От другата страна на масата Гретчън улови погледа му и поклати леко глава. После заговори с небрежен тон:
	— Какво искаш, Грант?
	— Ще ти кажа какво искаш _ти_, Гретч. Да избираш по-внимателно гаджетата си. — Доу притежаваше част от арогантността на чичо си, забеляза Арън, но докато Мал Дийкън говореше с ледена омраза, кръвта на племенника му определено кипеше. Отблизо лицето му изглеждаше още по-червено заради множеството спукани капиляри и високото кръвно. — Момичетата, които се навъртат около този мъж, обикновено завършват в гроба.
	Зад него приятелите му се засмяха с известно закъснение. Фолк не беше сигурен дали бяха същите, придружавали Доу и предишната вечер. Изглеждаха напълно еднакви. Барманът престана да сервира и се заслуша в разговора.
	— Благодаря, Грант. Но аз съм голямо момиче. Мога сама да вземам решения — усмихна се Гретчън. — Така че, ако каза всичко, което имаше да ми кажеш, защо просто не отидеш да се наслаждаваш на нощта и не ни оставиш да направим същото?
	Смехът на Доу разкри жълтите му, развалени зъби. Биреният му дъх стигна до обонянието на Фолк.
	— Обзалагам се, че точно това ще направиш, Гретч — намигна й вулгарно той. — Тази вечер изглеждаш невероятно, ако мога да се изразя така. Обикновено не те виждаме толкова елегантна. — После се обърна към другия мъж: — Тази рокля трябва да е в твоя чест, глупако. Надявам се, че го оценяваш.
	Гретчън се изчерви и извърна глава, за да избегне погледа на приятеля си. Фолк се изправи и пристъпи само крачка към натрапника. Заложи на рисковата карта, че страхът на Доу да не попадне в ареста ще надделее над желанието му да нанесе удар. Надяваше се да се окаже прав. Знаеше, че притежава известни умения, но пиянското сбиване не беше сред тях.
	— Какво искаш, Грант? — попита спокойно.
	— Случи се така — отвърна Доу, — че вчера нещо не успяхме да се разберем. Затова дойдох да ти дам още един шанс да уредим нещата.
	— Кои неща?
	— Много добре знаеш.
	Вторачиха се един в друг. Грант Доу винаги бе бил по-голям, по-едър и по-силен. Движеше се постоянно на ръба на гнева, което караше хората да минават на отсрещния тротоар, когато приближаваше. Вече остарял, наедрял и със задаващо се на хоризонта влошено здраве, язвителността му сякаш се изливаше от порите на кожата му.
	— Това ли е всичко? — попита Фолк.
	— Не, съвсем не е всичко, по дяволите. Послушай съвета ми. И предупреждението на чичо. Махай се — отвърна другият с нисък глас. — Оная отрепка Хедлър не заслужава неприятностите, които ще си навлечеш. Слушай какво ти казвам.
	Той погледна през рамо към приятелите си. През прозореца на кръчмата не се виждаше нищо, освен нощната тъмнина. Фолк знаеше, че с изключение на главната улица, градът беше пуст. _Тук тези значки не означават нищо._ Е, може би, но все пак имаха някаква тежест.
	— Ще си тръгна, когато имаме някаква яснота около смъртта на Хедлър — отсече Арън. — Но не преди това.
	— Това теб изобщо не те засяга.
	— Цяло семейство, убито в малък град като този? Бих казал, че засяга всички. И тъй като ми се струва, че имаш някои сериозни съображения по въпроса, смятам да започнем от теб. Да направим поне част от нещата официално. Какво ще кажеш?
	Бръкна в джоба си и извади малък бележник и молив. Най-отгоре на листа написа: _Разпит по делото „Хедлър“_, а отдолу надраска името на Доу с главни букви, за да може да го види.
	— Е, добре, хайде по-кротко. — Мъжът се уплаши, точно както очакваше Фолк. Имаше нещо стряскащо да видиш името си, вписано в „протокол“.
	— Потвърждаваш ли сегашния си адрес?
	— Нямам намерение да ти го кажа.
	— Това не е проблем — възползва се от объркването му Арън. — За щастие аз го знам. — Записа подробно местонахождението на дома на Дийкън. После отмести поглед към поддръжниците на Доу. Те бяха отстъпили няколко крачки назад. — Ще помоля и за имената на приятелите ти. В случай че искат да свидетелстват, нали?
	Грант се огледа. Лицата им, изгубили безизразното си изражение, бяха обърнати към него.
	— Опитваш се да ме забъркаш, така ли? — изръмжа той. — Искаш да си намериш изкупителна жертва?
	— Доу — отвърна Фолк, потискайки желанието да извие очи към тавана. — Ти сам дойде на нашата маса.
	Другият сведе глава и чертите му се изкривиха от ярост. Лявата му длан се сви в юмрук. Очевидно преценяваше дали си струва. Погледна през рамо. Барманът все още ги наблюдаваше, опрял ръце върху плота. Изгледа го строго и кимна решително към вратата. Тази вечер за тях нямаше да има повече питиета.
	Грант отпусна юмруци и отстъпи небрежно назад. Сякаш не си заслужаваше усилията му.
	— Ти си пълен с лъжи и гадости, както винаги — обърна се той към Фолк. — Е, ще ти потрябват. Може най-после да ти изкарат боя.
	С рязко движение на главата поведе приятелите си навън. Общият шум, доста стихнал по време на свадата, постепенно се върна до обичайното си ниво.
	Арън седна обратно на мястото си. Гретчън го наблюдаваше с леко отворена уста. Той се засмя, но когато прибра бележника, задържа ръката си в джоба, докато се увери, че е престанала да трепери.
	Тя поклати невярващо глава.
	— Господи! Добре дошъл у дома. Справи се чудесно — каза с намигване. — Аз ти казах, че си единственият със здрав разум между нас. — Изправи се и отиде да поръча по още едно питие.
	По-късно, когато барът затвори, Фолк я изпрати до колата й. Улицата беше пуста. Под уличната лампа косата й проблясваше като ореол. Стояха там, на една крачка разстояние, загледани един в друг, пристъпващи неловко и замислено от крак на крак, докато накрая тя се засмя и сложи двете си ръце върху раменете му. Наведе се напред и го целуна по бузата, докосвайки леко ъгълчето на устата. Той я прегърна и двамата се притиснаха плътно за миг, усещайки взаимно топлината си в горещата нощ.
	Тогава тя се отдръпна, качи се в колата, усмихна се и с едно махване на ръката изчезна. Фолк остана сам под ивицата ярки звезди, замислен след всичко случило се за Грант Доу. Мъжът изговори много глупости, в това нямаше съмнение. Но сред тях каза и нещо, което Арън бе уловил и запомнил, а сега извади и анализира в съзнанието си, обръщайки го от всички страни като истинска находка.
	_Тази рокля трябва да е в твоя чест, глупако._
	Усмихваше се през цялото време, докато се връщаше към бара.
	Беше стъпил с единия крак на стълбите към стаята си, когато гласът на бармана го накара да спре:
	— Ела за минутка, приятел. Ако нямаш нищо против.
	Фолк въздъхна с ръка на парапета. Погледна с копнеж стълбището. От поставения в разкривена рамка на площадката портрет кралицата го гледаше безучастно. Обърна се и тръгна обратно към бара. Помещението беше празно. Във въздуха се носеше киселата миризма на лимон от препарата върху кърпата, с която барманът търкаше плота.
	— Едно питие?
	— Мислех, че е затворено. — Арън издърпа висок стол и седна.
	— Така е. Това е за сметка на заведението. — Мъжът сложи пред него халба бира и наля една и за себе си. — Повиках те, за да ти благодаря.
	— За какво?
	— Виждал съм Грант Доу да се нахвърля на много хора и почти винаги свършва с това, че трябва да чистя нечия кръв. Тъй като тази вечер случаят не беше такъв, мога да се отпусна и да изпия една студена бира с теб. — Той протегна ръка. — Дейвид Макмърдо.
	— Наздраве. — Фолк отпи глътка от бирата и се изненада от лекотата, с която я преглътна. През изминалата седмица бе изпил повече, отколкото обикновено за цял месец. — Съжалявам за случилото се. Знам, че обещах да не създавам проблеми.
	— Приятелю, ако всички спорове се разрешаваха по този начин, аз щях да съм щастлив човек — засмя се Макмърдо и приглади брадата си. — За съжаление, тук предпочитат да решават нещата с юмруци, вместо със здрав разум.
	— От колко време си в града?
	— Скоро ще станат десет години. Но повечето все още ме смятат за нов на борда. В Киуара важи правилото, че или си роден и израсъл тук, или си оставаш завинаги пришълец.
	— Дори това понякога не е достатъчно — подхвърли Фолк с мрачна усмивка. — Впрочем как се озова тук?
	Мъжът не отговори веднага. Прекара език по зъбите си и каза:
	— Ти с какво оправдание напусна Киуара?
	— Възможност да изградя кариера — сухо отвърна другият.
	— Добре. Мисля, че аз ще кажа същото и ще оставя другото. — Макмърдо махна с ръка към празния бар и намигна. — Все пак, изглежда, ти се е отразило добре. Честно казано, приятелят ти Люк можеше да използва няколко съвета от теб как да се справя с Доу. Но вече е много късно, разбира се.
	— Двамата са се спречквали?
	— Като по часовник — въздъхна барманът. — Сърцето ми се свиваше всеки път, когато единият беше тук, а другият влизаше. Те бяха като… Не знам, два магнита. Сиамски близнаци. Ревниви бивши любовници. Нещо такова. Сякаш никой от двамата не можеше да остави другия на мира.
	— За какво се караха?
	Макмърдо изви очи към тавана.
	— По-скоро попитай за какво не. За каквото се сетиш. За времето, крикета, проклетия цвят на чорапите им. Постоянно се заяждаха. По всякакъв повод.
	— Какво имаш предвид? Разменяли са си юмруци?
	— Понякога — отвърна мъжът. — Няколко пъти се сбиха жестоко, но не и напоследък. През последните години прехвърчаха повече искри. Не ме разбирай погрешно, не че се заобичаха. Но ми се струва, че и двамата по-скоро се забавляваха с караниците си. Така изпускаха парата.
	— Ето това никога не съм го разбирал.
	— Нито пък аз — кимна Макмърдо. — Предпочитам едно хубаво питие. Но на някои хора им върши работа. — Той избърса плота като човек, който знае, че здравният инспектор не го наблюдава. — Но за да бъдем честни към Доу, трябва да признаем, че не му е лесно да се грижи за стария си чичо.
	Арън си спомни как Мал Дийкън го бе сбъркал с баща му.
	— Имаш ли представа какво му е?
	— Напоследък нещо не е наред с главата. Не мога да кажа дали е от пиенето, или е някакво заболяване. Но каквото и да е, съвсем го усмири. Понякога идва тук и седи с часове на едно питие или обикаля из града с кучето си и се мръщи на хората, но нищо повече.
	— Никога не съм допускал, че от Грант Доу ще излезе истинска Флорънс Найтингейл*. През цялото време ли се грижи за чичо си?
	[* Флорънс Найтингейл (1820–1910) — английска медицинска сестра, автор, статистик и обществен деятел. Става известна по време на Кримската война, през която се грижи за ранените войници. Полага основите на професионалната сестринска грижа със създаването на първото в света училище към болница „Сейнт Томас“ в Лондон през 1860 г. — Б.пр.]
	Макмърдо се засмя:
	— Господи, не. Той е работник. Приема различни поръчки, извършва водопроводни услуги, понякога го наемат в строителството. Захваща се с всичко, което може да му осигури пари за няколко бири. Но е изумително какво може да направи едно обещание за наследство, нали? Дийкън ще му остави фермата или поне така се говори. Тя струва цяло състояние, особено след като онези азиатски инвеститори непрекъснато слухтят за още земя. Сушата няма да продължава вечно. Очевидно.
	Фолк отпи глътка. Интересно. Имотът на Хедлър граничеше с този на Дийкън. Нямаше представа каква ще е пазарната цена, но двата парцела заедно биха били по-ценни за подходящия купувач. В случай че обявят фермата на Люк за продан, естествено. Сценарий, далеч по-малко вероятен, докато приятелят му беше жив и я управляваше, отколкото сега. Изхвърли мисълта от съзнанието си с намерението да се върне към нея по-късно.
	— И така, има ли нещо вярно в слуховете, че разследваш смъртта на семейство Хедлър? — попита Макмърдо.
	— Неофициално — отвърна Арън за втори път тази вечер.
	— Ясно — усмихна се многозначително барманът. — Може би точно това е начинът да се добереш до някаква информация тук.
	— Щом като така или иначе стана дума, случило ли се е нещо, за което трябва да знам?
	— Имаш предвид дали Люк е вдигнал огромен скандал вечерта преди да умре? Или пък дали Грант Доу е заявил пред цялата кръчма, че ще избие хладнокръвно цялото семейство?
	— Дааа, това би помогнало много.
	— Съжалявам, че ще те разочаровам, приятел. — Макмърдо оголи в подигравателна усмивка пожълтяващите си зъби.
	— Джейми Съливан каза, че е идвал в бара вечерта преди убийството — продължи Фолк. — Уговаряли се да отстрелват зайци.
	— Май имаше такова нещо.
	— По това време Грант беше ли тук?
	— Да, разбира се. Почти не пропуска ден и точно затова толкова мрази, като откажа да му сервирам. За добро или зло. Това го дразни повече от всичко друго. На мен ми е трудно да се наложа и той го знае. Всеки път, когато се опитвам, излиза на верандата с тълпата глупаци, които винаги го следват, и оставят цяла купчина метални кутии. Нали се сещаш как това се отразява на оборота ми? Както и да е — поклати глава Макмърдо. — За да отговоря на въпроса ти, ще кажа, че Доу наистина беше тук в нощта, когато Люк дойде за последен път. Но имай предвид, че присъстваха и много други постоянни клиенти. По телевизията даваха крикет, така че барът беше пълен.
	— Видя ли ги да си говорят? Изобщо да общуват по някакъв начин? Да се заяждат?
	— Не си спомням. Както споменах, беше доста натоварена нощ. Едва си стоях на краката от умора. — Той се замисли за миг, допи последната глътка бира и потисна леко изхълцване. — Но с тези двамата кой може да е сигурен? Никой няма представа какво ще се случи от едната вечер до другата. Наясно съм, че Люк е бил твой приятел, а Доу е глупак, но в известен смисъл те много си приличаха. Мъже със самочувствие, темпераментни и избухливи. Нали знаеш, като двете страни на една и съща монета?
	Фолк кимна. Знаеше. Макмърдо взе празните халби и той реши да си тръгне. Смъкна се от високия стол, пожела лека нощ и остави бармана да изключи осветлението и да потопи стълбището в непрогледна тъмнина. Докато изкачваше, клатушкайки се, стъпалата, мобилният му телефон просветна от ново гласово съобщение. Изчака да заключи стаята и да си легне, преди непохватно да натисне бутоните. Затвори очи, когато в слушалката се разнесе добре познат глас.
	— Арън, ще вдигнеш телефона, нали? — изкънтяха думите на Джери Хедлър в ухото му. — Виж, много мислих за деня, в който Ели умря. — Продължителна пауза. — Ако можеш, ела утре във фермата. Има нещо, което трябва да знаеш.
	Фолк отвори очи.


>	Осемнадесета глава

	Когато пристигна, фермата на Хедлър изглеждаше съвсем различно. Раздърпаната полицейска лента не се развяваше около входната врата. От двете страни щорите бяха вдигнати, а всички прозорци — леко открехнати.
	В средата на утрото слънцето вече напичаше силно, затова посегна към шапката си, преди да слезе от колата. Взе кутията с вещите на Карън и Били от училището и тръгна по пътеката. Вратата беше отворена. Вътре миризмата на белина вече не се усещаше толкова остро.
	Откри Барб разплакана в голямата спалня. Седеше на ръба на широкото легло, а до нея върху бледозелената завивка беше разпиляно съдържанието на едно от чекмеджетата на скрина. Плетени чорапи и смачкани боксерки се смесваха с дребни монети и капачки на химикалки. Сълзите й се стичаха върху парче цветна хартия в скута й.
	Подскочи стреснато, когато той почука леко, и докато се приближаваше към нея, видя, че стиска в ръката си ръчно направена картичка за Деня на бащата. Избърса лицето си с ръкав и размаха листа към него.
	— Никакви тайни не остават скрити при едно основно почистване, нали? Оказва се, че Били е бил толкова зле с правописа, колкото и баща му.
	Опита да се засмее, но гласът й пресекна. Фолк усети как раменете й потръпват, когато ги обви с ръка. В стаята беше непоносимо горещо от промъкващия се топъл въздух. Не каза нищо. Онова, което излизаше през отворените прозорци, беше по-важно от всичко, влизащо в къщата.
	— Джери ме помоли да дойда — подхвърли накрая той, когато риданията на Барб поутихнаха.
	Тя подсмръкна.
	— Да, скъпи. Той ми каза. Мисля, че в момента разчиства голямата плевня.
	— Спомена ли за какво става въпрос? — попита Арън, чудейки се кога и дали изобщо някога Джери щеше да реши, че може да се довери на съпругата си.
	Жената поклати глава.
	— Не. Сигурно иска да ти даде нещо от вещите на Люк за спомен. Нямам представа. Изобщо идеята да дойдем да почистим е изцяло негова. Смята, че е крайно време да се изправим лице в лице с истината.
	Последното изречение изрече почти неразбираемо, притискайки към устата си чифт чорапи на сина си, отново обляна в сълзи.
	— Опитвам се да преценя дали има нещо, което би харесало на Шарлот. Тя толкова тъгува — продължи с приглушен глас Барб. — Сякаш нищо от това, което правим, не й помага. Оставихме я с детегледачка, макар че Джери предложи да я вземем с нас. Да видим дали няма да се успокои, ако се озове сред позната обстановка. Заявих му категорично, че не бих го позволила за нищо на света. Няма начин да я доведа отново в тази къща след всичко, което се е случило тук.
	Фолк разтърка гърба й. Огледа стаята, докато тя плачеше. С изключение на натрупалия се прах, изглеждаше подредена и чиста. Карън се бе опитвала да държи бъркотията под контрол, но си личеше и личният й принос да направи спалнята уютна и приветлива.
	Сложени в рамки бебешки снимки красяха стария скрин, който изглеждаше стилен, но най-вероятно беше втора, дори трета употреба. Очевидно всички пари за декориране бяха отклонявани към детските стаи. През открехнатите врати на гардероба можеше да види редиците дрехи, окачени на пластмасови закачалки. Отляво семпли дамски туники висяха до блузи, работни панталони и елегантна лятна рокля. Дънките и тениските на Люк бяха подредени не толкова прецизно в десния край.
	Очевидно и двете половини на леглото бяха използвани редовно. На нощното шкафче на Карън имаше робот играчка, тубичка нощен крем и чифт очила за четене, кацнали върху купчина книги. От страната на Люк се въргаляше включено зарядно и мръсна чаша от кафе с думата „татко“ на нея, изписана с разкривен почерк. Калъфките на възглавниците все още пазеха следи от вдлъбнатини. Каквото и да е правил Люк Хедлър в дните преди той и семейството му да бъдат убити, не го е накарало да спи на дивана. Това определено беше стая за двама.
	В съзнанието му се мярна собствената му спалня. Напоследък спеше по средата на широкото легло, което през деня покриваше със същата морскосиня покривка, останала от тийнейджърските му години. Никой, който я бе виждал през последните месеци, не събра достатъчно кураж да го посъветва да я смени с нещо по-неутрално. Знаеше, че почистващата фирма, посещаваща апартамента му два пъти месечно, трябваше да положи доста усилия, за да си намери работа. Не се затрупваше с вещи, не пазеше нищо по сантиментални причини и се бе научил да се задоволява с мебелите, останали отпреди три години, когато двустайното жилище се превърна в дом само за него.
	„Ти си затворена книга“, каза му тя за последен път, преди да го напусне. Но го бе повтаряла често през цялото време, докато бяха заедно. В началото озадачено, после загрижено и накрая обвинително. Защо не можеше да я допусне до себе си? Защо не искаше да я допусне по-близо? Защото не й вярваше? Или не я обичаше достатъчно? Отговорът на този въпрос не дойде бързо, осъзна той с огромно закъснение. В един момент мълчанието помежду им продължи прекалено дълго и предизвести края. Оттогава върху нощното му шкафче нямаше нищо друго, освен няколко книги, будилник и от време на време стара кутийка с презервативи.
	Барб подсмръкна шумно и го върна обратно в чуждата стая. Фолк взе картичката за Деня на бащата от скута й и напразно се огледа наоколо за нещо, в което да я сложи.
	— Виждаш ли? Точно в това е проблемът — обърна към него зачервените си очи тя. — Какво, за бога, да правя с всичките им вещи? Толкова са много, а няма къде да ги сложа. Не мога да ги струпам в нашата къща, а сърце не ми дава да ги изхвърля като ненужен…
	Гласът й се извиси до писък, докато вземаше в ръце най-близките предмети и ги притискаше към гърдите си. Долно бельо от леглото, робота играчка, очилата на Карън. Посегна към книгите върху нощното шкафче и изруга високо:
	— О, господи, от библиотеката са. С колко ли е просрочено връщането им? — Вдигна към Фолк подпухналото си гневно лице. — Никой не ти казва какво те очаква, нали? О, да, всички много съжаляват за загубата ти и се навъртат край теб с надеждата да чуят някоя клюка за случилото се, но не споменават, че ще ти се наложи да ровиш из чекмеджетата на мъртвия ти син и да връщаш забравените книги в училищната библиотека, нали? Няма кой да те посъветва как да се справиш с това.
	С известно чувство за вина Арън се сети за кутията с вещите на Карън и Били, оставена от външната страна на вратата. Пое книгите от ръцете на Барб, пъхна ги под мишница и решително я изведе от спалнята.
	— Ще се погрижа за тях вместо теб. Сега ми позволи просто… — Минаха бързо покрай стаята на момчето и с известно облекчение влязоха в просторната кухня. Настани я на един висок стол. — … да ти направя чай — довърши той и отвори най-близкия шкаф. Нямаше и най-малка представа какво ще намери вътре, но дори в кухните, станали сцена на престъпление, имаше чаши.
	Барб го наблюдава в продължение на минута, после издуха носа си, надигна се от стола и го потупа по рамото.
	— Остави на мен. Знам кое къде е.
	В крайна сметка трябваше да се задоволят с черно разтворимо кафе. Хладилникът не беше изпразван повече от две седмици.
	— Аз така и не ти благодарих, Арън — каза тя, докато чакаха водата да заври. — За помощта ти. Задето се зае да разследваш случая.
	— Барб, не съм направил нищо такова — възрази той. — Нали си даваш сметка, че онова, което вършим със сержант Рако, е извън протокола. Просто разпитваме наоколо. Нищо официално.
	— О, да, естествено. Напълно разбирам — отвърна тя по начин, говорещ точно обратното. — Но поне накара хората да се съмняват. Това промени нещата. И повдигна някои въпроси.
	За момент в съзнанието му се мярна образът на Ели. Фолк се надяваше, че Барб няма да съжалява за настойчивостта си.
	— Люк през цялото време беше благодарен, че си негов приятел — продължаваше жената, докато наливаше горещата вода в три чаши.
	— Благодаря — отвърна той простичко, но нещо в тона му я накара да го погледне.
	— Така е — настоя тя. — Знам, че не беше способен да го изрази с думи, но имаше нужда от човек като теб в живота си. Някой спокоен, с разумна глава на раменете. Винаги съм мислила, че точно това го привлече към Карън. Видя в нея същите качества. — Машинално отвори едно чекмедже и извади лъжица. — Ти познаваше ли я?
	Фолк поклати глава.
	— Много жалко. Сигурна съм, че щеше да ти допадне. Тя ми напомня… Напомняше ми в много отношения за теб. Струва ми се, че понякога се опасяваше, че е малко… как да се изразя… глуповата може би. И е единствената пречка между Люк и грандиозните му идеи. Но грешеше. Момичето беше сериозно и разумно. Точно такова, от каквото имаше нужда синът ми. Държеше го здраво стъпил на земята. Също както и ти. — Барб се загледа в него, наклонила тъжно глава настрани. — Трябваше да се върнеш за сватбата им. Или по някое друго време. Липсваше на всички ни.
	— Аз… — Първата му мисъл беше да се оправдае с работата си, но нещо в изражението й го накара да се откаже. — Честно казано, не мислех, че съм добре дошъл.
	Жената направи две големи крачки през кухнята, която някога беше нейна, протегна ръце и го притегли в прегръдките си. Притисна го силно и не го пусна, докато не усети, че обзелото го вътрешно напрежение постепенно изчезна.
	— Ти си винаги добре дошъл в моето семейство, Арън — каза твърдо тя. — Да не си посмял да се усъмниш в това. — Отдръпна се леко и за момент се превърна в предишната Барб Хедлър. Подаде му две вдигащи пара чаши, пъхна книгите под мишницата му и решително кимна към задната врата с майчинска топлота в очите. — Хайде да занесем кафето на съпруга ми, за да му кажа, че ако иска тази къща да се почисти, трябва да престане да се крие в плевнята и да се заеме сам.


	Фолк я последва към задния двор под ослепителната слънчева светлина. Старателно се опитваше да не разплиска парещата течност по ръцете си, докато заобикаляше захвърлена бухалка за крикет. Такъв ли можеше да бъде и неговият живот, запита се внезапно. Разхвърляни детски играчки и кафе във фермерска кухня? Опита се да си го представи. Видя се да работи рамо до рамо с баща си на открито, очаквайки момента, в който старецът щеше да стисне ръката му и да му предаде юздите. Съботните вечери, прекарвани с Люк в кръчмата, загледани в непроменящата се клиентела, докато един ден погледът му просто престане да ги забелязва. Бърза, но красива провинциална сватба, последвана от появата на първото бебе девет месеца по-късно. И второто — година след това. Даваше си сметка, че бащинството не е в природата му, но щеше да положи усилия. Хората казват, че със собствените наследници нещата стоят по-различно.
	Децата му неизбежно биха се сприятелили със сина на Люк. Естествено, всички щяха да опитат късмета си в западналото провинциално училище, но от друга страна, притежанието на имот от хиляда акра би им осигурило някакви предимства.
	Разбира се, дните за обработването на земята винаги са тежки и дълги, но вечерите у дома щяха да бъдат топли и изпълнени с шум, хаос и смях. С любов. Винаги щеше да има една жена, която да го очаква в осветената къща. Коя можеше да е тя? Ели?
	Видението постепенно се замъгли и изчезна. Ако тя беше останала жива. Ако той не беше заминал. Ако нещата се бяха развили по различен начин. Идеята изглеждаше по-скоро като фантазия. Имаше прекалено много пропуснати възможности, за да се превърне в реалност.
	Фолк предпочете Мелбърн. И беше доволен от избора си, отбеляза мислено. Допадаше му възможността да се разхожда по улиците, заобиколен от непознати. Харесваше му работата, която натоварваше мозъка, а не гърба му. Животът даваше и вземаше. Апартаментът му може и да го очакваше празен, когато се прибираше в края на деня, но поне не го преследваха любопитните погледи на хора, които знаеха всичко за него. Съседите не го съдеха, не го тормозеха и не разпространяваха клюки за семейството му. Не оставяха трупове на мъртви животни на предните стълби. Не се интересуваха от него.
	Осъзнаваше, че има навика да допуска другите на не по-близо от една ръка разстояние и предпочита да трупа запознанства вместо приятелства. Така не рискуваше някой от тях да изплува отново на повърхността на реката подпухнал и натрошен само на хвърлей място от дома му. Да, роптаеше срещу дългото ежедневно пътуване до работното си място и прекарваше повечето от дните си под флуоресцентното осветление в офиса, но поне прехраната му не висеше на тънката нишка, зависеща от прищевките на климата. Пустото небе не го хвърляше в ужас и отчаяние, за които понякога единственото правилно решение изглеждаше погрешният край на пистолета.
	Люк Хедлър може и да е имал светлината, очакваща го всеки път, когато се е прибирал, но нещо друго от нещастното, обезверено общество се бе промъкнало в дома му. И е било толкова прогнило, ужасяващо и мрачно, че е успяло да я угаси завинаги.


	Настроението му достигна най-ниската си точка, когато отидоха при Джери, който метеше приведен около една от плевните. Изгледа ги изненадано, докато приближаваха, и хвърли нервен поглед към съпругата си.
	— Не знаех, че вече си тук — каза той, щом Фолк му подаде чашата.
	— Помогна ми малко вътре — обясни Барб.
	— Добре. Благодаря — отвърна неуверено Джери.
	— Все още има доста работа, след като приключиш тук — отправи му слаба усмивка тя. — Изглежда, си свършил по-малко дори от мен.
	— Знам. Съжалявам. Оказа се по-тежко, отколкото предполагах. — Джери се обърна към Арън: — Реших, че е крайно време да дойдем тук и да приемем истината. Да се изправим лице в лице с реалността. — Посочи към къщата и продължи: — Слушай, има ли нещо, което искаш да вземеш? Снимки или някакви вещи? Избери си каквото пожелаеш.
	Фолк не можеше да си представи, че би внесъл дори най-невинния сувенир от този прокълнат дом в собствения си живот. И поклати отрицателно глава.
	— Не, Джери. Благодаря.
	Отпи голяма глътка от чашата и я преглътна толкова бързо, че едва не се задави. Отчаяно копнееше да се махне час по-скоро от това място. Искаше Барб да се отдалечи, за да може да поговори насаме със съпруга й.
	Но вместо това допиха кафето мълчаливо, загледани в хоризонта. В далечината се виждаше разкривената грозна къща на Мал Дийкън, кацнала на склона на хълма. Спомни си коментара на бармана, че племенникът му ще наследи фермата.
	— Какво ще правите с имота? — попита Арън.
	Джери и Барб се спогледаха.
	— Всъщност още не сме решили — отвърна той. — Предполагам, ще се наложи да го продадем. Ако успеем. Ще внесем парите на името на Шарлот. Може да съборим къщата и да предложим на пазара само земята. — Барб издаде приглушен звук и съпругът й я погледна съчувствено. После додаде примирено: — Да, скъпа, знам. Но не вярвам, че някой от местните би пожелал да живее тук, а ти? А не съм забелязал пришълци да напират да се заселват по тези места.
	— Дийкън или Доу не са ли споменавали нещо за сливане на двете ферми? — поинтересува се Фолк. — Да обедините двата имота и да ги предложите на азиатските инвеститори?
	Барб се обърна към него и лицето й се изкриви от отвращение.
	— При онези двамата не бихме отишли да развалим банкнота от десет долара на две по пет, да не говорим да се съюзяваме с тях. Нали, Джери?
	Съпругът й поклати глава, но Фолк подозираше, че той има по-реалистичен поглед върху пазара на недвижими имоти в Киуара.
	— От тази страна на оградата не сме видели нищо друго, освен трийсет години мъки — продължи тя и повиши глас. — И сега нямаме намерение да му помагаме. Знаеше ли, че Мал се промъкваше нощем и местеше границите? Сякаш сме достатъчно глупави да не забележим. Задигаше всичко, което не беше заковано с пирони. Сигурна съм, че именно той уби кучето на Люк преди доста време, въпреки че и досега отрича. Спомняш ли си?
	Арън кимна. Приятелят му обожаваше домашния си любимец. Тогава беше на четиринайсет и плака неудържимо, докато го притискаше към себе си край пътя.
	— А докато беше по-млад, постоянно събираше в къщата си градските пияници и вилнееха до сутринта, нали, Джери? Напиваха се и сновяха нагоре-надолу по пътищата с пикапите. Надуваха музиката, макар да знаеха, че трябва да ставаме рано, за да се погрижим за фермата.
	— Това беше отдавна, скъпа — подхвърли съпругът й и тя се обърна рязко към него.
	— Да не би да го защитаваш?
	— Не. Господи, не. Просто излагам един факт. От известно време насам не е в състояние да го прави, нали така? И ти го знаеш.
	Фолк се сети за странната си среща с Дийкън в бара.
	— Изглежда като някакъв вид деменция.
	Барб изсумтя презрително.
	— Така ли го наричат? Ако питате мен, пияното копеле е застигнато от възмездие за ужасния си живот и причинените злини. — Тя отпи глътка кафе и се загледа към земята на Дийкън. Когато заговори отново, в гласа й се прокрадна тъга: — Най-много съжалявах Ели. Ние поне можехме да го изолираме, но горкото момиче трябваше да живее с него. Струва ми се, че я обичаше по някакъв свой начин, но беше толкова несговорчив. Помниш ли горната нива, Джери?
	— Не успяхме да докажем, че е бил той.
	— Така е, но за себе си не се съмнявам. Кой друг би могъл да е? — Барб се обърна към Арън: — Когато бяхте на единайсет или малко след това, майката на Ели избяга. Не че я обвинявам. Бедното момиче беше в окаяно състояние, нали, Джери? Прекалено слабо, защото не се хранеше правилно. И винаги с онзи поглед в очите. Сякаш настъпваше краят на света. Веднъж се качих до къщата на Мал да му кажа, че детето не е добре и той трябва да направи нещо, иначе наистина ще се разболее.
	— И какво ти каза той?
	— Ами, посочи ми вратата още преди да бях успяла да изрека и дума, точно както можеше да се очаква. А после, седмица по-късно, горната ни нива изсъхна. Без видима причина, така изведнъж. Направихме някои проби и се оказа, че почвата е с повишена киселинност.
	Джери въздъхна:
	— Да, такива неща се случват, но…
	— Но стават много по-лесно, ако съседът ти я напръска с химикали — прекъсна го троснато тя. — Същата година претърпяхме загуби от няколко хиляди. Трябваше да се борим, за да оцелеем. А земята така и не се възстанови напълно.
	Фолк си спомняше не само въпросната нива, но и напрегнатите разговори около масата на семейство Хедлър по време на късните вечери.
	— Как успя да се измъкне тогава? — попита той.
	— Нямаше никакви доказателства срещу него — повтори Джери. — Но… — вдигна ръка, забелязал, че жена му отново има намерение да го прекъсне, — ти знаеш как стоят нещата тук, приятел. Трябва да се случи нещо много сериозно, за да накара хората да пожелаят да се изправят и да разклатят лодката. Тогава беше същото като сега. Имахме нужда един от друг, за да оцелеем. Мал помагаше на много от нас, както и ние на него. Правеше различни услуги, но не искаше пари и така всички се чувстваха задължени към него. Да обърнеш гръб на Дийкън, означаваше да се откажеш и от останалите. Изведнъж се оказа дяволски трудно да работиш и да си пиеш спокойно бирата в собствения си град. А животът и бездруго беше достатъчно тежък.
	Барб се вторачи в него.
	— Момичето се чувстваше толкова нещастно, че накрая се удави, Джери. — Взе празните чаши, които издрънчаха с керамичен звук. — А говориш за работа и за бира. Трябваше да направим повече. Ще те чакам вътре. Имаме да свършим още доста неща, когато си готов.
	Обърна се и закрачи към къщата, като пътьом избърса лицето си с ръкав.
	— Права е — проследи я с поглед съпругът й. — Каквото и да се е случило, Ели заслужаваше по-добра участ. — Повдигна към него изцедените си от емоции очи. Сякаш през последните няколко седмици бе прегорял и до края на живота си нямаше да може да изпитва каквито и да било чувства. — Благодаря ти, че остана. Чухме, че си разпитвал за Люк.
	— Да, започнах.
	— Мога ли да попитам какво мислиш? Той ли е убил Карън и Били?
	— Според мен — отговори предпазливо Фолк — съществува вероятност да не е истинският убиец.
	— Господи, сигурен ли си?
	— Казах само, че има такава вероятност.
	— Но допускаш, че е замесен и някой друг?
	— Може би да.
	— Свързано ли е по някакъв начин със случилото се с Ели?
	— Наистина не знам, Джери.
	— Все пак?
	Мълчание.
	— Исусе. Слушай, има нещо, което трябваше да ти кажа още от самото начало.


	_На Джери Хедлър му беше горещо, но не страдаше от това. Почукваше леко в ритъм по волана и си подсвиркваше. Вечерното слънце топлеше ръката му през отворения прозорец, докато караше по безлюдния път. През изминалата година валя обилно и сега, напускайки фермата за първи път от няколко дни, харесваше онова, което виждаше._
	_Погледна бутилката пенливо вино на пътническата седалка. Бе отскочил до града за провизии и спонтанно влезе в магазина за алкохол. Сега го носеше вкъщи, за да изненада Барб, която, както се надяваше, в момента приготвяше традиционното петъчно агнешко задушено. Джери включи радиото. Песента беше непозната, но в любимия му дълбок джазов ритъм. Заклати глава в такт и натисна навреме спирачката точно преди да стигне кръстопътя._


	— Знаех, че двамата с Люк излъгахте за алибито ти за деня, в който Ели умря. — Гласът му беше толкова тих, че Арън трябваше да се напрегне, за да го чуе. — Работата е там, че това е било известно и на още някого.


	_Джери беше на около двайсетина метра от кръстопътя, когато забеляза позната фигура на колело. Главата на сина му беше приведена ниско, докато натискаше ожесточено педалите. От такова разстояние косата на Люк изглеждаше пригладена назад и лъщяща на снижаващото се слънце. Доста по-различна от обичайния му небрежен стил, бегло отбеляза той. И изобщо не му отиваше._
	_Люк мина през кръстовището, без да се огледа в нито една посока. Баща му подсвирна недоволно. Трябваше да си поговори с това момче. Вярно, пътищата обикновено бяха пусти, но това не ги правеше непременно безопасни. Подобно поведение от страна на Люк можеше да му коства живота._


	— Той идваше от юг, откъм реката. Доста далече от полетата, където твърдяхте, че сте били. Ти не беше с него. И не носеше пушката си.
	— На юг не е само реката — възрази Фолк. — Първо, там има доста ферми. А и колоездачни писти.
	Джери поклати глава.
	— Люк не беше ходил да кара колело. Беше облечен с любимата си по онова време сива риза. Нали си спомняш, онази с ужасните лъскави копчета, която пазеше за специални случаи. Останах с впечатлението, че е положил доста грижи за външния си вид същия следобед. Сякаш се е подготвил за среща или нещо такова. Косата му беше пригладена назад. Тогава си помислих, че просто опитва по-различен стил. — Той закри за момент очите си с ръка. — Но през цялото време знаех, че просто е била мокра.


	_Люк мина през кръстовището още преди баща му да успее да намали. Сякаш да докаже правотата си, Джери спря пикапа напълно и се огледа в двете посоки. Отдясно неясната фигура на сина му все повече се смаляваше. Вляво погледът му стигна чак до следващия завой на пътя. Съвсем чисто. Отпусна леко съединителя и потегли бавно. Напусна кръстопътя и преди да продължи напред, погледна в огледалото за обратно виждане._
	_Отражението се мярна и се изгуби за по-малко от секунда. Изчезна почти в мига, в който го видя: бял пикап премина като мълния през кръстовището. Отляво. В посоката, в която само преди минута бе поел синът му._


	Фолк дълго остана мълчалив.
	— И не видя кой караше? — попита накрая, като наблюдаваше внимателно Джери.
	— Не. Не мога да кажа. Не обърнах внимание, а и колата се движеше с бясна скорост. Но които и да са били, обзалагам се, че са видели Люк. — Не можеше да се насили да погледне приятеля на сина си. — Три дни по-късно извадиха тялото на момичето от реката и това беше най-тежкият ден в живота ми. — Той се засмя безрадостно: — Е, поне допреди няколко седмици. Снимките й бяха навсякъде, помниш ли?
	Арън кимна. Тогава му се струваше, че образът на Ели, разделен на пиксели и с празен поглед, надничаше от всички вестници в продължение на дни. В някои магазини го бяха окачили като импровизиран плакат, за да събират пари за погребението.
	— Цели двайсет години живях със страха, че шофьорът внезапно ще се появи. Ще почука на вратата на полицейското управление и ще заяви, че е видял Люк онзи ден — продължи Джери.
	— Може и да не са го забелязали.
	— Не е изключено. — Той огледа фермата на сина си. — Или пък когато най-после са решили да потърсят разплата, не са почукали на вратата на полицията.


>	Деветнадесета глава

	Фолк седеше в колата си край пътя и размишляваше върху думите на Джери. Белите пикапи бяха десетки в Киуара и тогава, и сега. Ако някой е видял Люк да идва откъм реката, запита се той, защо не го е съобщил веднага? Кой би имал полза да пази такава тайна двайсет години?
	Една мисъл не му даваше покой. Щом шофьорът е забелязал Люк, възможно ли е той също да го е разпознал? Дали пък… Идеята узряваше и изискваше все повече внимание. Дали пък не беше точно обратното? Ами ако Люк е пазел чужда тайна? И по някаква неизвестна причина това му е омръзнало.
	Впери невиждащ поглед в мрачния пейзаж, докато предположението се въртеше из ума му. Накрая въздъхна и извади телефона си. Чу шумолене на хартия от другия край на линията, когато Рако отговори.
	— В управлението ли си? — попита Фолк. Навън беше прекрасен неделен ден. Чудеше се как ли го приема съпругата на сержанта.
	— Да. — Въздишка. — Преглеждам някои от документите на Хедлър. За добро или лошо. А ти?
	Арън му предаде накратко разказа на Джери.
	— Такааа — провлачи Грег. — Какво мислиш?
	— Не знам. Може да е нещо. Или пък нищо. Ще останеш ли още малко там?
	— Със съжаление ще отговоря, че ще остана още дълго тук.
	— Тогава идвам при теб.
	Едва успя да затвори телефона и той забръмча отново. Отвори текстовото съобщение и намръщената му гримаса се смени с усмивка, когато видя от кого е.
	_Зает ли си?_, пишеше Гретчън. _А гладен? Обядваме с Лечи в парка._
	Фолк си помисли за Рако, който се ровеше из рапорти и документи в управлението, после за кафето, плискащо се в стомаха му, откакто напусна фермата на Хедлър. Спомни си и усмивката на Гретчън, когато го остави под звездите пред кръчмата. _Тази рокля трябва да е в твоя чест, глупако._
	_Вече пътувам_, набра с един пръст, направи кратка пауза и добави: _Но не мога да остана дълго._ Това не уталожи чувството за вина. Но му беше все едно.


	Вековният парк беше единственото място в Киуара, за което според Фолк бяха похарчени някакви пари. Цветните лехи бяха обновени с грижливо посадени красиви и устойчиви на сушата кактуси, придаващи на мястото свежест, каквато не бе виждал от седмици насам.
	Пейката, на която бяха прекарали толкова съботни вечери, вече я нямаше, забеляза той с известно съжаление. На нейно място бяха монтирани сложни катерушки, боядисани в ярки цветове. Навсякъде тичаха хлапета, а всички маси за пикник около детската площадка бяха заети. Бебешки колички се бореха за пространство с хладилни чанти, докато родителите си говореха и само от време на време се обръщаха да смъмрят или да пъхнат нещо в устите на децата си.
	Фолк пръв забеляза Гретчън и спря, загледан в нея за момент. Седеше сама на отдалечена маса, протегнала напред дългите си крака, с подпрени на облегалката зад нея лакти. Русата й коса беше събрана в рошав кок, придържан от слънчевите очила. Наблюдаваше с развеселен поглед шумните игри на площадката. Той усети топъл прилив на близост. От това разстояние, под ярката светлина на деня, би могла да мине отново за шестнайсетгодишна.
	Гретчън вероятно усети погледа му, защото внезапно вдигна глава. Усмихна се, махна с ръка и той тръгна към нея. Поздрави го с целувка по бузата и протегна отворена пластмасова кутия.
	— Вземи си сандвич. Лечи изобщо няма да стигне до тях.
	Арън се спря на филия с шунка и двамата седнаха един до друг на пейката. Тя отново протегна крака и затопленото й бедро се допря до неговото. Беше с джапанки, а ноктите й бяха лакирани със седефен светлорозов лак.
	— Не е останало нищо от онова, което си спомням. Невероятно е — отбеляза той, докато наблюдаваше как децата се опитват да преодолеят предизвикателствата на катерушките. — Откъде толкова пари?
	— Аз знам. Това е нещо като провинциална благотворителност. Преди две години извадихме късмета да получим финансиране от някакъв дарителски фонд. И няма шега, наистина е страхотно. Най-хубавото място в града в момента. И винаги е пълно с хора. Хлапетата го обожават. Въпреки че ужасно се разстроих, когато махнаха старата ни пейка. — Тя се усмихна, загледана в едно дете, което се опитваше да зарови приятелчето си в пясъчника. — Но е чудесно за малките. Господ е свидетел, че за тях тук няма много развлечения.
	Фолк си помисли за лющещата се боя и самотния баскетболен обръч в училищния двор.
	— Нещо като компенсация за училището, предполагам. Доста по-западнало е, отколкото си го спомням.
	— Дааа. Поредното нещо, за което трябва да благодарим на сушата. — Гретчън отвори бутилка вода и отпи. Наклони я към него по същия начин, по който някога му предлагаше водка. Със споделена интимност. Той я взе. — Общината няма средства. Всичко, което градът получава от правителството, е под формата на земеделски субсидии, така че за децата не остава нищо. Все пак сме щастливи, че имаме директор като Скот. Поне се опитва да промени нещо. Но може само толкова с празна банкова сметка. А няма начин да иска повече от родителите.
	— Защо не се обърнете пак към дарителския фонд?
	Тя се усмихна тъжно.
	— Всъщност пробвахме. И се надявахме чудото да се случи тази година. Но не към организацията, която осигури парите за детската площадка. Някаква частна група — Образователен тръст „Кросли“. Чувал ли си за тях?
	— Не мисля.
	— Типична политическа шайка, ако питаш мен, но изглеждаха подходящи за нас. Дават пари на западащи провинциални училища, но очевидно има по-западащи и по-провинциални от нашето, ако изобщо можеш да го повярваш. Господ да им е на помощ. Изготвихме кратък списък, но не изтеглихме печелившата карта. Оглеждаме се наоколо, вероятно догодина ще опитаме пак, но дотогава… кой знае? Впрочем… — Замълча, за да махне на сина си, който стоеше на върха на пързалката и се опитваше да привлече вниманието им. Плъзна се, докато го наблюдаваха. — Лечи се чувства добре там засега, което също е нещо.
	Посегна към пластмасовата кутия, когато момченцето изтича към тях, но то я пренебрегна и спря пред Фолк.
	— Здрасти, сладур — протегна ръка той. — Аз съм Арън. Запознахме се миналия ден, помниш ли? Като малки с майка ти бяхме приятели.
	Малкият разтърси дланта му и се усмихна на непривичния за него жест.
	— Видяхте ли ме на пързалката?
	— Да — отвърна майка му, но въпросът не беше отправен към нея.
	Фолк кимна и каза:
	— Беше много смел. Изглежда доста висока.
	— Мога да го направя пак. Гледайте. — Лечи бързо се отдалечи.
	Гретчън го наблюдаваше развеселена. Детето изчака да привлече цялото внимание на Арън, преди да започне да се катери отново. Той го насърчи с вдигнат палец.
	— Благодаря ти — каза тя. — В момента е обсебен от по-възрастни мъже. Струва ми се, че вижда другите деца с бащите им и започва да осъзнава… Е, знаеш как е. — Повдигна рамене, отбягвайки упорито погледа му. — Но нали точно това представлява майчинството? Осемнайсет години смазващо чувство за вина?
	— Баща му съвсем ли не се интересува от него? — Фолк долови любопитството, прокраднало се в гласа му.
	Но Гретчън също го забеляза и се усмихна многозначително.
	— Не. И това напълно ме устройва. Всичко е наред, можеш да ме питаш. Баща му си отиде. Не го познаваш. Не е местен, а обикновен работник, който мина оттук. За него знам само, че ми остави това невероятно дете. И да, давам си сметка как звучи.
	— Не звучи никак. Просто Лечи е истински късметлия, че си има теб — увери я Арън. Но докато наблюдаваше как детето се катери ловко по стълбата, установи, че се чуди как ли е изглеждал баща му.
	— Благодаря. Само дето невинаги е точно така. Понякога се питам дали не трябва да положа усилие да срещна някого. За доброто и на двама ни, да осигуря на Лечи някакво семейство. Да му осигуря възможност да види какво е да има майка, която не е напрегната и изморена през цялото време, каквото и да означава това. Но не знам… — Млъкна внезапно и той се притесни, че се е засрамила, преди да види широката й усмивка. — Но в Киуара басейнът за срещи е доста плитък. Прилича по-скоро на кална локва.
	Той се разсмя.
	— Значи, никога не си се омъжвала? — попита я и тя поклати глава.
	— Не, никога.
	— Аз също.
	Очите й се присвиха от задоволство.
	— Да, знам.
	Нямаше представа как го правеха, но очевидно жените винаги знаеха всичко. Изгледаха се отстрани и се усмихнаха един на друг. Представи си как живее със сина си в огромното имение на Келерман, което беше купила, и си спомни зловещата тишина във фермата на Хедлър. Дори той, който държеше на личното си пространство повече от всичко друго, започваше да копнее за компания след няколко часа, прекарани сред полетата.
	— Сигурно се чувстваш много самотна там — отбеляза и в следващия момент пожела да си бе отхапал езика. — Извинявай. Това беше искрен въпрос, а не просташко любопитство.
	Гретчън се засмя.
	— Знам. Но именно с него би се вписал тук по-добре, отколкото си мислиш. — През лицето й премина сянка. — Иначе си прав. Всъщност не липсата на компания, а усещането, че съм откъсната от света, ме притеснява повече. Нямам достъп до надежден интернет и дори покритието на мобилните телефони е слабо. Не че много хора напират да се свържат с мен. — Млъкна и устните й се свиха в тънка линия. — Знаеш ли, че разбрах какво се е случило с Люк едва на следващия ден?
	— Сериозно? — изгледа я шокирано той.
	— Аха. Никой не се сети да ми се обади. Нито Джери и Барб, никой. Въпреки всичко, което преживяхме, мисля, че аз… — Повдигна леко рамене. — Не бях важна за тях. Следобеда, когато е станало, взех Лечи от училище, прибрахме се, после вечеряхме. Той отиде да си легне, а аз останах да гледам филм. Всичко изглеждаше обичайно и досадно, но сякаш това бе последната нормална вечер, разбираш ли? Нищо особено, но бих дала всичко, за да се върне отново. А на следващия ден пред училището вече всички говореха за това. Усещах, че са знаели, но… — Покрай носа й се стече самотна сълза. — Никой не си е направил труда да ми се обади. Не можех да повярвам. Искам да кажа, наистина не вярвах на това, което чувах. Минах покрай фермата му, но не успях да се приближа. Пътищата бяха блокирани и навсякъде имаше полицаи. Тогава се върнах вкъщи. Междувременно случката се появи и в новините, естествено. Нямаше как да я пропуснат.
	— Много съжалявам, Гретч — каза Арън и сложи ръка на рамото й. — Ако това е някакво утешение, и на мен никой не ми съобщи. Научих едва когато го прочетох в новинарския сайт. — Все още усещаше шока, който изпита при вида на познатите до болка черти под ужасяващото заглавие.
	Тя кимна и погледът й внезапно се фокусира върху нещо над рамото му. Изражението й помръкна, докато припряно бършеше очите си.
	— Господи, внимавай. Неприятел — измърмори под носа си. — Манди Вейзър. Помниш ли я? Някога беше Манди Мантел. Исусе, нямам желание да ме занимава с това точно сега.
	Фолк се обърна. Момичето с остри черти и рижа коса, което познаваше като Манди Мантел, се бе превърнало в спретната, дребна, късо подстригана жена. Към гърдите си притискаше бебе, омотано в сложна плетеница от ремъци от естествени влакна, рекламирани като „органични“. Лицето й изглеждаше все така строго, докато крачеше към тях по пожълтялата трева.
	— Омъжи се за Тим Вейзър. Беше с година или две по-голям от нас — продължи шепнешком Гретчън. — Има две деца в училището. Освен това се натоварва допълнително като самообявила се говорителка на групата на загрижените майки.
	Манди спря пред тях. Отмести поглед от Фолк към сандвича с шунка в ръката му, после обратно, и устните й се изкривиха в погнуса.
	— Здрасти, Манди — поздрави я той.
	Жената демонстративно го пренебрегна и сложи ръка на тила на бебето, сякаш да го предпази от него.
	— Гретчън, съжалявам, че се натрапвам — каза тя, но тонът й подсказваше точно обратното. — Можеш ли да дойдеш на нашата маса за малко? Само да разменим няколко думи. — Очите й се стрелнаха многозначително към Фолк и веднага се отклониха.
	— Манди — отвърна другата без ентусиазъм. — Помниш ли Арън? От доброто старо време? Сега той работи във федералната полиция. — Умишлено натърти на последните думи.
	Двамата с Манди се бяха целували веднъж, сети се Фолк. На една училищна дискотека, доколкото си спомняше. Тя го изненада, като пъхна тогава четиринайсетгодишния си език с вкус на евтина лимонада дълбоко в устата му, докато трепкащите светлини се отразяваха върху стените на физкултурния салон, а уредбата гърмеше в единия ъгъл. Запита се дали и тя помнеше. Ако съдеше по начина, по който повдигаше едната си вежда и упорито отбягваше погледа му, със сигурност не беше забравила.
	— Приятно ми е да те видя отново — протегна ръка, но не от желание да стисне нейната, а защото това със сигурност щеше да я накара да се почувства неловко.
	Манди се втренчи в пръстите му и с видимо усилие потисна порива да отвърне на учтивия жест. Все пак успя и дланта му остана да виси във въздуха. Той неволно изпита известно уважение към нея.
	— Гретчън — повтори жената, вече изгубила търпение. — Само една дума?
	Другата я погледна право в очите. Не направи дори опит да помръдне.
	— Колкото по-бързо я кажеш, Манди, толкова по-скоро ще те посъветвам да ни оставиш на мира, за да можем всички да се насладим на неделния ден.
	Манди се вцепени. Погледна през рамо към групата майки с подобни прически, които ги наблюдаваха иззад слънчевите си очила.
	— Е, добре. Чудесно. Аз… _ние_ не се чувстваме спокойни, когато Ар… _приятелят ти_ се намира толкова близо до децата ни. — Очите й се заковаха върху Фолк. — Затова ви молим да си вървите.
	— Забелязах — процеди през зъби Гретчън.
	— Значи ще си тръгнете?
	— Не, няма — отговориха в един глас двамата.
	Всъщност Фолк отдавна си мислеше, че е време да потегли към управлението, където го очакваше Рако, но нямаше да допусне да бъде прогонен от глуповатата Манди Мантел.
	Очите на жената се присвиха, когато се наведе към тях.
	— Слушайте — изсъска тя. — В този момент аз и майките ви молим учтиво. Но ако смятате, че посланието ще стане по-лесноразбираемо, можем да повикаме съпрузите си, които няма да бъдат толкова любезни.
	— О, за бога — изсумтя Гретчън. — Той е полицай. Не чу ли какво ти казах?
	— Да, чух. Но чух също и какво е направил с Ели Дийкън. — Седналите наблизо родители започнаха да се обръщат към тях. — Сериозно, Гретчън, възможно ли е наистина да си толкова отчаяна? Да излагаш собствения си син на такава опасност? Ти също си майка. Започни да се държиш като такава.
	Мъжът, който сега беше съпруг на Манди, някога написа стихотворение за Гретчън и го прочете публично в деня на Свети Валентин, спомни си Арън. Нищо чудно, че сега се наслаждаваше на мимолетното си превъзходство.
	— Ако си решила да прекараш известно време с този… с тази личност — продължи тя, — ще бъда принудена да сезирам социалните служби. За доброто на Лечи.
	— Ей… — обади се Фолк, но Гретчън го изпревари.
	— Манди Вейзър — процеди тя с тих, но режещ като бръснач глас. — Мислиш се за всезнаеща? В такъв случай направи нещо умно за първи път в живота си. Просто се обърни и се махай.
	Жената изправи гръбнак, очевидно твърдо решена да не се предава.
	— И, Манди. Внимавай. Ако направиш нещо, от което синът ми да изгуби дори минута от съня си или го накара да пророни и една сълза… — Говореше с леден тон, какъвто Фолк не беше чувал преди. Не довърши изречението, а го остави да увисне във въздуха.
	Очите на другата се разшириха от изумление.
	— Заплашваш ли ме? С този агресивен език приемам думите ти за закана. Не мога да повярвам. След всичко, през което е минал този град.
	— Ти си тази, която заплашва! Социалните служби, дрън-дрън!
	— Опитвам се да запазя безопасността в Киуара заради децата ни. Толкова много ли искам? Нима нещата не са достатъчно лоши? Знам, че не обичаше Карън, но поне покажи малко уважение, Гретчън.
	— Така, достатъчно — рязко се намеси Фолк. — За бога, Манди, затвори си устата и ни остави на мира.
	Тя вдигна показалец към него.
	— Не, ти ще си тръгнеш. — Обърна се на пети и се отдалечи. — Още сега ще се обадя на съпруга си. — Думите се разнесоха из площадката след нея.
	Лицето на Гретчън гореше. Ръцете й трепереха, докато отпиваше глътка вода, забеляза Арън. Посегна да я докосне по рамото, но премисли, давайки си сметка, че всички ги наблюдават. Нямаше смисъл да нажежава допълнително обстановката.
	— Съжалявам — каза накрая. — Не трябваше да се срещаме тук.
	— Причината не е в теб — отвърна тя. — Напрежението е високо. А жегата само усложнява нещата. — Пое си дълбоко въздух и се усмихна колебливо. — Да не говорим, че Манди винаги си е била кучка.
	Той кимна.
	— А, виж, за това си съвсем права.
	— И за протокола, не е вярно, че не съм харесвала Карън. Просто не бяхме близки. В училището има много майки. Не можеш да се сприятелиш с всички. Очевидно — посочи с пръст към гърба на Манди.
	Фолк отвори уста да отговори, но в този момент телефонът му забръмча.
	Не му обърна внимание. Гретчън се усмихна.
	— Всичко е наред. Виж кой те търси.
	С извинителна усмивка той отвори съобщението. И скочи на крака още преди да го е дочел.
	Пет думи от Рако: _Джейми Съливан излъга. Ела веднага._


>	Двадесета глава

	— Там е.
	Фолк погледна през дебелото стъкло на вратата на единствената стая за разпит в управлението. Джейми Съливан седеше до масата и гледаше нещастно картонената чаша пред себе си. Изглеждаше по-дребен, отколкото във всекидневната на фермата си.
	Арън изпитваше угризение, задето остави Гретчън в парка. Колебаеше се, докато тя го гледаше в очите и го уверяваше, че всичко е наред. Не й повярва, затова му се усмихна и го избута към колата.
	„Отивай. Ще се оправя. Обади ми се.“
	И той си тръгна.
	— Какво откри? — обърна се към Рако.
	Сержантът му разказа набързо и Фолк кимна, впечатлен.
	— Било е пред очите ни през цялото време. Просто ни се е изплъзнало сред всичко, което се случи миналия ден.
	— Да, беше доста напрегнат. Особено за Джейми Съливан, както се оказва.
	При влизането им младежът вдигна глава. Пръстите му бяха сплетени около чашата.
	— И така, Джейми, искам да заявя съвсем ясно, че не си арестуван — бързо каза Рако. — Но трябва да изясним някои неща, за които говорихме онзи ден. Помниш федерален агент Фолк. Искаме да присъства на разговора, в случай че си съгласен да го проведем, естествено.
	Съливан преглътна. Огледа се наоколо, без да може да реши какъв е правилният отговор.
	— Да, предполагам. Той работи за Джери и Барб, нали?
	— Неофициално.
	— Имам ли нужда от адвоката си?
	— Ти прецени.
	Последва мълчание. Адвокатът му, ако изобщо имаше такъв, вероятно прекарваше петдесет седмици в годината в решаване на имотни спорове и договори за продажба на добитък, помисли си Арън. Това можеше да се окаже съвсем нова територия за него. Без да се брои хонорарът му на час. Очевидно Съливан стигна до същото заключение.
	— Значи не съм арестуван?
	— Не.
	— Добре. Тогава питайте. Трябва да се прибера.
	— Идвахме у вас преди два дни, Джейми — започна Рако, — за да поговорим за деня, в който умряха Люк, Карън и Били Хедлър.
	— Да — потвърди младежът. Върху горната му устна избиха едри капки пот.
	— По време на посещението ни уверяваше, че след като Люк Хедлър си е тръгнал от имота ти около четири и половина следобед, ти си останал там. Каза… — погледна записките си и продължи: — _Останах във фермата. Работих. После вечеряхме с баба._
	Съливан не отговори.
	— Има ли нещо, което искаш да добавиш по този въпрос?
	Местейки поглед от единия мъж към другия, младежът поклати глава.
	— Ясно — измърмори сержантът и плъзна лист хартия през масата. — Знаеш ли какво е това?
	Джейми прекара език по пресъхналите си устни. Два пъти.
	— Доклад от Противопожарната служба — каза накрая.
	— Аха. От клеймото можеш да видиш, че датата съвпада с деня на смъртта на семейство Хедлър. Всеки път, когато бъде извикан екип от пожарникари, те попълват такъв формуляр. В този случай са откликнали на спешен сигнал. Можеш да го видиш тук. — Рако посочи към напечатан ред върху листа. — А отдолу е адресът, на който са отишли. Познат ли ти е?
	— Разбира се. — Продължителна пауза. — Това е моята ферма.
	— Според краткото изложение — вдигна рапорта Грег, — екипът е извикан от къщата ти в пет и четиресет и седем следобед. Сигналът е подаден автоматично, след като баба ти е натиснала паникбутона. Пристигнали са и са я намерили сама с горяща печка. Угасили огъня и я успокоили. После се опитали да се свържат с теб, но не си отговарял. Малко по-късно си се прибрал. В доклада е отбелязано: шест и пет вечерта.
	— Бях на полето.
	— Не, не си бил там. Разговарях лично с пожарникаря, попълнил формуляра. Спомня си много добре, че си се появил откъм главния път.
	Всички се спогледаха. Съливан пръв отклони поглед и сведе глава към масата, сякаш очакваше отговорът да се появи върху повърхността й. Над главите им с досадно тенекиено бръмчене закръжи самотна муха.
	— Останах на нивата, след като Люк си тръгна, но после излязох да се поразходя с колата — каза Джейми.
	— Къде?
	— Без определена посока. Просто карах наоколо.
	— Малко по-точно, ако обичаш — обади се Фолк.
	— Към скалите. Оттам се разкрива хубава гледка. Впрочем доста далеч от къщата на Хедлър. Имах нужда от малко пространство, за да помисля.
	Арън го погледна. Младежът се опита да срещне открито погледа му.
	— А тази твоя ферма колко е голяма?
	Съливан се поколеба, надушил капан.
	— Около двеста акра.
	— Значи, доста обширна.
	— Достатъчно.
	— В такъв случай ми обясни защо човек, който прекарва дванайсет, дори четиринайсет часа на ден на двеста акра полета, се нуждае от допълнително пространство, за да помисли?
	Джейми отклони поглед.
	— Значи, излязъл си на разходка с колата. Сам. Има ли някаква конкретна причина да го премълчиш? — попита Рако.
	Момчето вдигна очи към тавана, очевидно премисляйки и отхвърляйки първоначалния отговор. После протегна длани напред и за първи път открито погледна двамата мъже в очите.
	— Знаех как ще прозвучи, а не исках неприятности. Честно казано, надявах се, че няма да разберете.
	Фолк инстинктивно усети, че най-накрая им казва истината. Знаеше от досието му, че е на двайсет и пет и се е заселил в Киуара преди десет години с покойния си баща и баба си. Повече от десетилетие след деня, в който Ели се удави. И все пак.
	— Името Ели Дийкън говори ли ти нещо? — подхвърли той.
	Момчето вдигна за момент глава и в изражението му като проблясък се мярна нещо, което не успя да разчете.
	— Знам, че е умряла. Отдавна. И още… — кимна към Фолк и додаде: — Люк и ти сте й били приятели. Нищо повече.
	— Хедлър говорил ли е някога за нея?
	Съливан поклати глава.
	— Поне пред мен не. Спомена веднъж или два пъти, че му е била приятелка и се е удавила. Не обичаше много да се връща в миналото.
	Арън прелисти папката, намери търсената снимка и я плъзна през масата. Представляваше близък план на товарното отделение на пикапа на Люк с фокус върху хоризонталните линии близо до трупа му.
	— Имаш ли някаква представа какво може да е това? — попита той и Джейми се загледа в тях.
	Четири черти. Две по две на около метър една от друга, от вътрешната страна на багажника. Съливан не докосна снимката. Очите му блуждаеха върху изображението, сякаш се опитваше да измисли нещо.
	— Ръжда? — подхвърли накрая. Но не звучеше нито убедено, нито убедително.
	— Добре. — Фолк я прибра обратно в папката.
	— Вижте, не съм ги убил аз — повиши глас Джейми. — С Люк се разбирахме добре. Беше ми добър приятел.
	— Тогава ни помогни — обади се Рако. — Заради него. Не ни карай да губим време да разследваме теб, когато трябва да търсим някъде другаде.
	По синята риза на младия фермер в областта на мишниците избиха мокри петна. Миризмата на тялото му се усещаше дори през масата. Мълчанието се проточи.
	— Джейми — стреля наслуки Арън, — съпругът й няма да узнае.
	Съливан го погледна и за миг на лицето му се появи бледо подобие на усмивка.
	— Мислиш, че оправям чужда жена?
	— Мисля, че ако има някой, който може да потвърди къде си бил, трябва да ни кажеш сега.
	Младежът застина на мястото си. Те чакаха. После той бавно поклати глава.
	— Няма такъв.
	Толкова по-зле, мислено отбеляза Фолк. Но имаше чувството, че не бе сгрешил съвсем.


	— Какво може да е по-лошо от това да си заподозрян в тройно убийство? — подхвърли Арън половин час по-късно, докато наблюдаваха как Съливан се качва в колата си и потегля. Разпитът се въртеше в кръг, докато фермерът скръсти решително ръце. Отказа да каже и дума, различна от настояването, че трябва да се погрижи за баба си или да се обади на някого, който да го направи вместо него.
	— Да, той определено се страхува от нещо — отвърна замислено Рако. — Въпросът е от какво?
	— Ще го държим под око. Ще се върна в стаята си и ще прегледам останалите документи на семейство Хедлър.
	„Когато се съмнявате — казваше един от инструкторите му, — следвайте парите.“ Мъдър съвет. Сержантът запали цигара и го изпрати до колата му, оставена на малкия паркинг зад управлението. Завиха зад ъгъла и Фолк застина на място. Стоеше, гледаше и чакаше съзнанието да осмисли онова, което виждаха очите му.


>	Двадесет и първа глава

	Гретчън прекъсна това, което казваше, и остана с отворена уста по средата на думата, когато Фолк насочи обезобразената си кола към малкия паркинг зад бара. Тя разговаряше със Скот Уитлъм на тротоара отпред, а Лечи си играеше около тях. В огледалото за обратно виждане забеляза, че го наблюдават, докато паркира.
	— Мръсник — изруга под нос. Разстоянието от полицейското управление беше само няколкостотин метра, но му се стори като безкрайно пътуване през центъра на града. Слезе от колата и сребристата драсканица върху боята сякаш му намигна, когато затръшна вратата.
	— Боже мой. Кога стана това? — Гретчън се затича към него, влачейки Лечи след себе си. Момченцето му махна с ръка, преди да насочи с широко отворени очи цялото си внимание към надписа. Протегна дебелото си пръстче, за да проследи разкривените букви, и за ужас на Фолк започна да срича на глас първата дума, преди майка му да го дръпне. Изпрати го да си играе в другия край на паркинга и детето неохотно клекна и започна да бута различни боклуци в шахтата. — Кой го направи? — обърна се към него тя.
	— Не знам.
	Уитлъм подсвирна съчувствено и бавно обиколи колата.
	— Някой наистина е прекалил. Какво са използвали? Нож, отвертка или нещо такова?
	— Сигурно. Наистина нямам представа.
	— Сбирщина негодници — изсумтя директорът. — Имам предвид това място. Понякога тук е по-лошо, отколкото в града.
	— Добре ли си? — Гретчън улови Арън за лакътя.
	— Да — отговори той. — Във всеки случай по-добре от колата. — Усети прилив на гняв. Имаше този автомобил от шест години. Нищо лъскаво, но никога не му бе създавал проблеми. Не заслужаваше да бъде обезобразен от някакъв селски идиот.
	_ЩЕ ТЕ ПРЕБИЕМ._
	Фолк се обърна към Уитлъм:
	— Трябва да е свързано с миналото. Онова момиче, с което дружахме…
	— Не се притеснявайте — кимна Скот. — Знам историята.
	Гретчън прокара ръка по издълбаните букви.
	— Слушай, Арън, трябва да внимаваш.
	— Ще се оправя. Досадно е, но…
	— Не. Много по-сериозно е.
	— Да, добре. Какво повече могат да ми направят, наистина? Да ме пребият?
	Тя не отговори веднага.
	— Не знам. Виж какво се случи със семейството на Люк.
	— Това е малко по-различно.
	— Сигурен ли си? Искам да кажа, че всъщност все още не си открил нищо.
	Фолк погледна Уитлъм за подкрепа, но директорът само повдигна рамене.
	— Това място е като тенджера под налягане, приятел. Малките неща се превръщат в големи по-бързо, отколкото очакваш. Но това ти е известно. Малко предпазливост няма да навреди. Особено когато две неща се случват в един и същи ден.
	— Две неща? — изгледа го учудено Арън.
	Скот се обърна към Гретчън и тя се размърда неловко.
	— Съжалявам. Мислех, че вече си го видял.
	— Кое?
	Мъжът бръкна в задния си джоб, извади сгънат на четири лист и му го подаде. Фолк го разгърна. Горещият вятър въртеше изсъхналите листа около краката им.
	— Кой друг го е чел?
	Никой от другите двама не отговори и той вдигна поглед.
	— Е?
	— Всички. Разпръснати са из целия град.


	Барът беше препълнен, но Фолк успя да чуе келтския акцент на Макмърдо да се извисява над глъчката. И спря на прага зад Уитлъм.
	— Нямам намерение да споря с теб, приятел — говореше барманът иззад плота. — Огледай се наоколо. Това е кръчма. Не е митинг. — Той стискаше няколко смачкани листовки в огромния си юмрук. Същите като онази, която прогаряше дупка в джоба на Арън, карайки го да се бори с желанието да я извади и да я прочете отново. Беше размазано копие, вероятно преснимано петстотин пъти в малката градска библиотека.
	Най-отгоре с главни удебелени букви пишеше: _Почивай в мир, Ели Дийкън, на шестнайсет._ До надписа имаше снимка на баща му в началото на четиресетте му години. Следваше кадър на самия Арън, направен набързо, докато е напускал бара. Бяха го уловили отстрани, със застинало в моментна гримаса лице. Под фотографиите с по-дребен шрифт беше допълнено: _Тези мъже бяха разпитани за смъртта на момичето. Нужна е допълнителна информация. Да защитим нашия град! Да запазим безопасността в Киуара!_
	По-рано на паркинга отвън Гретчън го бе прегърнала.
	— Сбирщина кръгли глупаци — прошепна в ухото му. — Но все пак внимавай. — Дръпна съпротивляващия се Лечи и си тръгна.
	Уитлъм го придружи до бара, без да обръща внимание на протеста му.
	— Тези хора са като акули — предупреди го той. — Настървяват се дори от капка кръв. Най-разумният ти ход е да седнеш и да изпиеш една студена бира с мен. Което си е наше, дадено ни от Бога право, като на хора, родени под Южния кръст.
	Сега и двамата стояха на прага. Едър мъж с почти лилаво лице, който по спомените на Арън някога бе обърнал гръб на Ерик Фолк на улицата, спореше разгорещено с Макмърдо през бара. Той забоде пръст в свитъка смачкани листовки и каза нещо, което не можаха да чуят, но накара бармана да махне категорично с ръка.
	— Не знам какво да ти предложа, приятел — отсече Макмърдо. — Ако искаш да протестираш за нещо, вземи химикалка и лист и пиши до вашия депутат. Но мястото да го правиш не е тук. — Обърна се да изхвърли хартията в кошчето и улови погледа на Фолк от другия край на помещението. Поклати едва забележимо глава.
	— Да се махаме — каза Арън на Уитлъм и се отдръпна от входа. — Благодаря ти, но мисля, че идеята не е добра.
	— Май си прав. За съжаление. Господи, понякога тук е като в „Избавлението“* — съгласи се директорът. — Какво смяташ да правиш?
	[* Deliverance — американски трилър от 1972 г. на режисьора Джон Бурман, считан за един от най-добрите филми, получил множество номинации за „Оскар“ и „Златен глобус“. Базиран на едноименния роман на писателя Джеймс Дики. — Б.пр.]
	— Ще се скрия в стаята си. Може да прегледам останалите документи. Надявам се, че напрежението скоро ще спадне.
	— Остави това. Ела у нас да пийнем по едно.
	— Не. Но благодаря все пак. По-добре да се покрия за известно време.
	— В никакъв случай. Хайде! Надявам се, нямаш нищо против да използваме моята кола, а? — Уитлъм извади ключовете и се усмихна. — Жена ми ще се радва да се запознае с теб. Това може да я успокои малко. — Усмивката му помръкна за момент, после се върна, още по-ведра. — Освен това искам да ти покажа нещо.


	Скот изпрати съобщение на съпругата си от колата, после мълчаливо прекосиха града.
	— Не се ли притесняваш, че някой може да ме види в къщата ти? — внезапно попита Фолк, спомняйки си инцидента в парка. — Майките на учениците ти няма да останат очаровани.
	— Не мисли за тях — отвърна Уитлъм, без да откъсва очи от пътя. — Това може да ги научи на нещо. Не съди и няма да бъдеш съден от шепа тесногръди глупаци или както беше там. И така. Според теб кой твой почитател ти е изпратил посланието по този оригинален начин?
	— Вероятно Мал Дийкън. Или племенникът му Грант.
	Уитлъм се намръщи.
	— По-скоро е бил Доу. Изглежда, чичо му не е много добре напоследък. Имам предвид психически. Не знам, гледам да стоя далеч от тия двамата. Не искам излишни неприятности.
	— Може и да си прав. — Арън се загледа мрачно през прозореца. Помисли за колата си и сребристите думи, издълбани в боята. — Но никой от тях не би изцапал ръцете си.
	Уитлъм го погледна, претегляйки думите му. После повдигна рамене. Отби от главната улица и пое към гъстонаселен район, обособил се неотдавна като един от крайните квартали на Киуара. Постройките бяха елегантни и спретнати в сравнение с рушащите се фермерски къщи, а някои от моравите дори изглеждаха зелени. Няма по-лесен начин да се рекламира използването на изкуствена трева, отбеляза мислено Фолк. Колата спря в павиран двор пред изискан фамилен дом.
	— Чудесно местенце — каза той, при което другият изкриви лице в гримаса.
	— Предградие в провинцията. Най-лошото от двата свята. Половината от съседните жилища са празни, за съжаление. Заради несигурността, нали разбираш? Но наоколо тичат доста деца. Фермерите предпочитат да живеят на собствената си земя, а градът няма с какво да привлече хора отвън. — Сви рамене и продължи: — Засега само сме я наели. Така че ще видим.
	Поведе госта си към прохладна луксозна кухня, където съпругата му правеше ароматно кафе на сложна машина. Сандра Уитлъм беше слаба жена с бледа кожа и огромни зелени очи, които създаваха впечатлението, че е постоянно стресната. Скот ги представи и тя стисна ръката му с известно подозрение, но му посочи удобен кухненски стол.
	— По една бира, Арън? — предложи Уитлъм и отвори хладилника.
	Сандра, извадила вече три порцеланови чаши от шкафа, подхвърли през рамо:
	— Не излизате ли току-що от бара? — Гласът й звучеше закачливо, но не се обърна да погледне съпруга си, докато говореше.
	— Ами всъщност така и не влязохме — отвърна Скот и намигна на Фолк.
	Устните на жената се свиха в тънка линия.
	— Кафето е напълно достатъчно, благодаря — обади се гостът. — Ухае чудесно.
	Сандра му се усмихна, а Уитлъм повдигна рамене и затвори хладилника. Тя напълни трите чаши и се разшета мълчаливо из кухнята, подреждайки в няколко чинии различни сирена и солени бисквити. Фолк отпи от горещата напитка и се загледа в поставената в рамка семейна снимка близо до лакътя му. На нея се виждаше двойката с малко момиченце с пясъчноруса коса.
	— Дъщеря ви? — наруши тишината той.
	— Даниел — отвърна Уитлъм и вдигна фотографията. — Трябва да е някъде тук. — Погледна въпросително жена си, която спря до мивката, чула името на детето.
	— Гледа телевизия в другата стая — каза накрая.
	— Добре ли е?
	Тя само повдигна рамене и съпругът й се обърна към Фолк:
	— Честно казано, в момента е доста объркана. Както вече споменах, дружеше с Били Хедлър. Всъщност не осъзнава докрай какво се е случило.
	— И слава богу — процеди Сандра, сгъвайки гневно кухненската кърпа на стегнат квадрат. — Надявам се никога да не й се наложи да разбира нещо толкова ужасно. Прилошава ми всеки път, когато се сетя какво направи онзи негодник с жена си и собственото си дете. И адът е прекалено добро място за него.
	Пресегна се през плота и отряза тънко парче сирене, натискайки ножа с такава сила, че острието се удари с остър звук в дъската отдолу.
	Съпругът й се прокашля тихо.
	— Арън е живял в града преди време. Като деца с Люк Хедлър са били близки приятели.
	— Е, може би тогава е бил друг — отсече невъзмутимо Сандра. После повдигна вежди към Фолк. — Значи сте израснали в Киуара? Трябва да са били тежки години, които са ви се сторили ужасно дълги.
	— Имаше и такива моменти. Да разбирам ли, че тук не ви харесва?
	Жената се изсмя сухо.
	— Не се оказа точно новото начало, което очаквахме — отвърна тя с рязък глас. — За Даниел. За всеки от нас.
	— Вярвам ви. Е, аз не съм най-подходящият човек да защитавам това място пред вас — въздъхна Арън. — Но сами разбирате, че убийството на семейство Хедлър е инцидент, който се случва веднъж в живота на човек. Ако изобщо се случи.
	— Може и така да е — каза Сандра, — но това, което не мога да разбера, е отношението на хората. Чувам, че сред тях има и такива, които почти _съчувстват_ на Люк. Говорят, че трябва да му е било много тежко, за да избере такъв изход. Иска ми се да ги разтърся силно. Имам предвид, колко глупав може да си? Няма значение през какво е преминавал. Кого го _интересува_? Представяте ли си какви са били последните мигове на Карън и Били? А виждам… не знам как да го определя… някакво всеобщо съжаление към него. — Насочи към госта показалеца си с изряден маникюр. — Щеше да ми е все едно, ако беше отнел собствения си живот. Но да убиеш съпругата и детето си… е крайна проява на домашно насилие. Нито повече, нито по-малко.
	За един дълъг момент единственият звук в кухнята идваше от вдигащата пара кафеварка върху плота.
	— Успокой се, скъпа. Ти не си единствената, която се чувства така — обади се Уитлъм. Протегна се и покри дланта на жена си със своята. Тя премигваше бързо и спиралата се размазваше около очите й. Остана неподвижна за миг, после изтегли ръка, за да вземе салфетка.
	Скот се обърна към Фолк:
	— Всички го понесохме много тежко. Ние изгубихме ученик. Даниел тъгува за малкия си приятел. А Сандра очевидно преживява заради Карън.
	Жената изхлипа тихо.
	— Спомена ми, че Били е трябвало да дойде у вас същия следобед, в който е умрял — каза Арън, припомняйки си разговора в училището.
	— Да — потвърди тя, като издуха носа си и доля чашите, докато правеше усилия да се стегне. — Често идваше да си играе с Даниел и обратно, тя ходеше у тях. Обръщаха цялата къща наопаки. Бяха толкова сладки. Наистина много й липсва. Не може да разбере защо никога повече няма да се върне.
	— Значи е било едно от редовните гостувания? — попита Фолк.
	— Не бих казала редовни, но не необичайни — поправи го Сандра. — С Карън не се бяхме уговорили нищо за същата седмица, но после Даниел намери комплекта за бадминтон, който получи като подарък за последния си рожден ден. Двамата с Били не бяха много добри в тази игра, но я обичаха. Не го беше използвала известно време, но изведнъж се вкопчи в него… знаете какви са децата… и поиска момчето да дойде веднага, за да поиграят.
	— Кога се обадихте на Карън, за да го поканите? — продължи да разпитва Арън.
	— Мисля, предишния ден, нали? — обърна се към съпруга си тя, но той само повдигна рамене. — Е, май беше така. Защото, спомняш ли си, че Даниел те помоли да опънеш мрежата в градината? Както и да е, позвъних й вечерта да я попитам дали Били иска да дойде вкъщи след училище. Тя каза, че няма нищо против, и това беше всичко.
	— Как ви звучеше Карън?
	Сандра се намръщи, сякаш решаваше трудна задача.
	— Добре, струва ми се. Трудно ми е да си спомня. Може би малко… разсеяна. Разговорът продължи съвсем кратко. Беше доста късно, затова не говорихме много. Аз предложих, тя прие — и толкова.
	— Докато?
	— Докато не ми се обади на следващия ден. Малко след обяда.


	— _Сандра Уитлъм на телефона._
	— _Здравей, Сандра. Карън се обажда._
	— _О, здравей. Как си?_
	_Кратка пауза, последвана от някакъв тих звук, вероятно смях._
	— _Добър въпрос. Виж, много съжалявам, че ти го причинявам, но в крайна сметка Били няма да може да дойде у вас този следобед._
	— _Много жалко — каза Сандра, потискайки надигащия се стон. Сега тя, Скот или най-вероятно и двамата щяха да бъдат викани поред поне за по няколко игри на бадминтон. Мислено прехвърли списъка с потенциалните възможности за замяна в последната минута. — Всичко наред ли е? — добави с известно закъснение._
	— _Да. Просто… — Линията заглъхна за момент и тя си помисли, че е прекъснала. — Малко е настинал. Реших, че е по-добре днес да се прибере направо вкъщи. Съжалявам. Надявам се, че Даниел няма да остане много разочарована._
	_Сандра изпита чувство за вина._
	— _Не, разбира се, не ставай глупава. Нищо не може да се направи, щом той не се чувства добре. И може би е по-разумно, като се има предвид какво е намислила дъщеря ми. Ще го оставим за друг път._
	_Отново мълчание. Тя погледна часовника на стената. Под него, на корковата дъска, висеше списъкът със задачите й за деня._
	— _Да — каза накрая Карън. — Да. Може би._
	_Обичайните за сбогуване любезности вече бяха на върха на езика й, когато от другия край на линията се разнесе въздишка. Тя се поколеба. Ако една майка на дете в училищна възраст не въздишаше по няколко пъти на ден, значи със сигурност имаше бавачка. Все пак любопитството й надделя._
	— _Всичко наред ли е?_
	_Тишина._
	— _Да. — Продължителна пауза. — А при вас?_
	_Сандра Уитлъм изви очи към тавана и отново погледна часовника. Ако тръгнеше за града веднага, щеше да има достатъчно време да се върне, за да извади прането, и да се опита да намери заместник на Били преди края на часовете._
	— _Добре сме, Карън. Благодаря ти, че ме уведоми. Надявам се, че бързо ще оздравее. Ще се чуем пак._


	— Всеки ден се чувствам виновна заради този телефонен разговор — каза Сандра и отново доля чашите, което сякаш се превръщаше в нервен тик. — За това, че толкова бързах да го приключа. Вероятно тя е имала нужда да поговори с някого, а аз… — И заплака, преди да успее да довърши изречението.
	— Не се измъчвай, скъпа. Как би могла да предположиш какво ще се случи? — Скот стана и прегърна жена си през раменете. Тя се изправи сковано и погледна смутено Фолк, докато бършеше очите си със салфетката.
	— Извинете ме. Просто изгубихме такъв прекрасен човек. Една от тези, които правеха това място по-поносимо. Всички я обичаха. Особено майките в училището. Сигурно и някои от бащите — опита да се пошегува Сандра, но смехът й заглъхна още в гърлото. — О, господи, не. Нямах предвид… Карън никога не би… Исках да кажа, че хората я познаваха…
	— Разбрах ви правилно, не се безпокойте — кимна Арън. — Очевидно е била много харесвана.
	— Да. Точно така.
	Последва тягостно мълчание. Фолк допи кафето си и се изправи.
	— Струва ми се, че е крайно време да си тръгвам и да ви оставя да си почивате.
	Уитлъм също преглътна последната глътка и остави порцелановата чаша.
	— Почакай малко. Ще те закарам обратно след минута, но преди това искам да ти покажа нещо. Ще ти хареса. Ела да видиш.
	Гостът пожела лека нощ на все още разплаканата Сандра и последва съпруга й в уютен кабинет. От другия край на коридора се носеше приглушен звук от анимационен филм. Атмосферата в тази стая беше доста по-мъжествена, отколкото в останалата част на жилището, с износени, но добре поддържани мебели. Стените бяха заети от високи до тавана етажерки, претъпкани със спортна литература.
	— Тук си събрал почти половин библиотека — отбеляза Арън, разглеждайки съдържанието на рафтовете, което варираше от крикет до конни надбягвания и от алманаси до биографични книги. — Очевидно си голям запалянко.
	Уитлъм сведе глава в престорено смущение.
	— Всъщност имам научна степен по съвременна история, но честно казано, всичките ми проучвания бяха съсредоточени върху историята на спорта. Състезания, бокс, произход на уредените мачове и така нататък. Все интересни и забавни неща. Но се лаская от мисълта, че все още добре се ориентирам и в стандартните прашасали и избелели документи.
	Фолк се усмихна.
	— Трябва да призная, че не ми изглеждаш като човек на стандартните прашасали и избелели документи.
	— Често срещана грешка, но поне от моите архиви мога да изровя нещо ценно. И като стана дума… — Извади голям плик от чекмеджето на бюрото и му го подаде. — Мисля, че това ще те заинтригува.
	Арън го отвори и извади копие на черно-бяла фотография на спортен тим. Младежите от отбора по крикет на първия турнир в Киуара през 1948 година, облечени в най-хубавите си бели екипи, се бяха подредили за снимка. Дребните лица бяха избледнели и неясни, но някъде по средата на първия ред със сигурност забеляза познати черти. Дядо му. Усети присвиване в гърдите, когато прочете името, изписано четливо в списъка на състезателите най-отдолу: _Капитан: Фолк, Дж._
	— Невероятно. Къде я намери?
	— В библиотеката. Благодарение на непогрешимия ми архиварски нюх — засмя се Уитлъм. — Правих някои проучвания за спортната история на града. За свое собствено ползване наистина, но случайно попаднах на нея. Реших, че ще ти хареса.
	— Страхотна е. Благодаря ти.
	— Задръж я. Това е само копие. Мога да ти кажа къде да намериш оригинала някой ден, ако поискаш. Вероятно има и други снимки от онова време. Имам предвид, на които е и той.
	— Наистина съм ти много благодарен, Скот. Изумителна находка.
	Уитлъм се облегна на бюрото. Извади от задния си джоб няколко от листовките против Фолк и ги смачка. Запрати книжната топка към кошчето за боклук. И го уцели.
	— Извинявай за Сандра — каза той. — Не й е лесно да свикне с живота тук. Идеята за бягство към спокоен живот в провинцията не се реализира така, както очаквахме. А тази ужасна история със семейство Хедлър само още повече усложни нещата. Мислехме, че като се преместим, ще си спестим подобни преживявания. А сякаш се озовахме в сценарий, в който от горещия тиган паднахме направо в огъня.
	— Такива неща се случват рядко — подметна Арън.
	— Знам, но… — Скот погледна към вратата. Коридорът беше пуст. Въпреки това сниши глас. — Жена ми е изключително чувствителна към всяка проява на насилие. Не казвай на никого, но веднъж в Мелбърн бях нападнат и всичко завърши много зле.
	Отново хвърли тревожен поглед към вратата, но след като бе започнал, очевидно имаше нужда да се разтовари.
	— Празнувахме четиресетгодишнината на един приятел и след това реших да мина по пряката пътека към гарата, както правят всички. Но този път онези четиримата бяха там. Все още хлапета наистина, но имаха ножове. Обградиха ни и ние с другия човек… не го познавах, вероятно някой, който също е искал да съкрати пътя си, се оказахме в капан. Поискаха ни портфейлите и телефоните, но тогава нещо се обърка. Уплашиха се и се нахвърлиха върху нас. Мен ме биха, ритаха, счупиха ми няколко ребра. Непознатият обаче беше наръган в корема и кръвта му течеше направо върху асфалта. — Преглътна с усилие и продължи: — Трябваше да го оставя там, за да потърся помощ, тъй като нападателите задигнаха телефона ми. Когато се върнах, линейката вече бе пристигнала, но твърде късно. Парамедиците само констатираха смъртта му.
	Сведе поглед и дълго си игра с един кламер. После разтърси глава, сякаш се опитваше да се отърси от спомена.
	— Както и да е, това се случи там, а после дойде трагедията тук. Сигурно вече разбираш защо Сандра не е щастлива. — Устните му се изкривиха в бледо подобие на усмивка. — Но вероятно същото може да се каже и за всеки друг в този град.
	Фолк се опита да се сети поне за едно изключение. И не успя.


>	Двадесет и втора глава

	Отново в стаята си, Фолк застана до прозореца и се загледа в безлюдната главна улица долу. Уитлъм го докара обратно до кръчмата и му махна приятелски с ръка, без да се притеснява от минувачите. Арън изчака да се отдалечи, след това тръгна към малкия паркинг, за да провери дали състоянието на боята на колата му е толкова лошо, колкото си спомняше. Оказа се доста по-зле. Издълбаните думи проблясваха на гаснещата вечерна светлина и сякаш за по-голяма убедителност, някой бе пъхнал няколко листовки под чистачката на предното стъкло.
	Промъкна се незабелязано по стълбите и прекара остатъка от вечерта в леглото, преглеждайки последните документи от фермата на Хедлър. Очите му пареха. Въпреки късния час чувстваше нервна превъзбуда, дължаща се на бездънната чаша кафе на Сандра Уитлъм. Зад прозореца забеляза самотна кола, движеща се с включени фарове, и прокрадващ се по електропровода опосум, понесъл бебето на гърба си. После всичко отново потъна в тишина. Провинциална тишина.
	Отчасти именно това най-много изненадваше градските жители като Уитлъм, помисли си Арън. Тишината. Както повечето хора, и той разбираше стремежа им към идилията на селския живот. Идеята изглеждаше здравословна и съблазнителна, когато попаднеш в задръстване в големия град или се тъпчеш в задушен, лишен от градина апартамент. Всички задължително споделяха представата, че просто ще дишат свеж, чист въздух и ще познават съседите си. Децата ще ядат само домашно отгледани зеленчуци и ще научат цената на достойния труд.
	При пристигането си, след като празният камион изчезне от погледа им, се оглеждат наоколо и остават изумени от гледката на необятната земя. Именно пространството беше това, което първо ги поразяваше. А то беше в изобилие. Имаше достатъчно да се удавиш. А да се взираш часове наред и да не видиш нито една жива душа между себе си и хоризонта, наистина можеше да бъде странно и тревожно усещане.
	Съвсем скоро щяха да открият, че зеленчуците не растат толкова лесно, колкото в сандъчетата по прозорците на градските им жилища. Както и че всяко зелено стръкче, покълнало в неблагодатната почва, трябва да се цени и пази, а съседите им са точно толкова заети да правят същото в индустриални мащаби, вместо да влагат повече настроение в поздравите си. Наистина си спестяваха ежедневното шофиране броня до броня, но пък и нямаше къде толкова да се кара.
	Не обвиняваше семейство Уитлъм. Беше го виждал много пъти и преди, като дете. Новите заселници оглеждаха безкрайната безплодна, суха и твърда земя и не след дълго лицата им започваха да говорят едно и също. _Не очаквах, че ще е така._
	Обърна се и си спомни как суровият местен живот се промъкваше и в детските рисунки в училището. Тъжни хора и кафяв пейзаж. Картините на Били Хедлър бяха по-ведри, отбеляза мислено. Видя ги закачени навсякъде в къщата, пъстри и набръчкани от засъхналата боя. Самолети с усмихващи се пътници на прозорците. Множество най-различни коли. Поне малкият не е бил потиснат като повечето от връстниците си, помисли си. И едва не се засмя на глас на абсурдната мисъл. Били беше мъртъв, но не и тъжен. До самия край. Когато щеше да изпадне в ужас.
	За стотен път се опита да си представи как Люк преследва собствения си син. Подреждаше сцената в съзнанието си, но някак си мъгляво и съвсем не на фокус. Спомените го върнаха към последната среща с приятеля му. Преди пет години, в един безличен, сив ден в Мелбърн. Когато дъждът все още беше неприятно обстоятелство, а не благословия. Някъде по това време трябваше да признае, че в много отношения изобщо не познава Люк.


	_Забеляза го веднага в бара на отсрещната страна на площада на Федерацията. Забързан, мокър и идващ направо от работа, Фолк изглеждаше като един от всички безлични мъже в костюми. Люк, въпреки че току-що бе напуснал досадния, проточил се прекалено дълго конгрес на доставчиците, излъчваше енергия, която не можеше да остане незабелязана. Стоеше облегнат на колоната с бира в ръка и оглеждаше с насмешлива усмивка вечерната тълпа от английски туристи, облечени от главата до петите в черно._
	_Приветства го с пиво и потупване по рамото._
	— _Не бих му поверил стригане на овца с тази прическа — засмя се той, без да сниши глас. Посочи с питието си към висок слаб младеж с вид на спортист, чиято коса наполовина бе обръсната, а останалата — хваната на индианска опашка, за което със сигурност бе платил доста._
	_Арън се усмихна на шегата, но се запита защо Люк трябваше да подхвърля подобни провинциални забележки всеки път, когато се виждаха. Имаше своя труден селскостопански бизнес за шестцифрена сума в Киуара, но безпогрешно играеше ролята на „селски плъх в големия град“._
	_Все пак това беше лесно и удобно оправдание за зейналата помежду им пропаст, която с всяка тяхна среща ставаше все по-широка и по-трудна за прескачане. Фолк поръча по още едно питие и му зададе няколко въпроса за Барб, Джери и Гретчън. Очевидно при тях всичко беше наред. Нямаше нищо за разказване._
	_Люк се поинтересува как се справя той след смъртта на баща му преди година. Добре, отвърна Арън, едновременно учуден и благодарен, че приятелят му се сети да попита. А момичето, с което се срещаше? Още една изненада. Отлично, благодаря. Отскоро живеят заедно._
	_Приятелят му се засмя:_
	— _Господи, внимавай много. Щом веднъж наредят възглавниците си на твоя диван, вече не можеш да ги изгониш._
	_Разсмяха се и ледът се разтопи._
	_Синът му — Били, все още бе единствено дете и растеше бързо. Извади телефона си, за да му покаже снимки. Много снимки. Фолк ги плъзгаше една след друга с любезното снизхождение на всички бездетни. Изслуша разказите му за някои от участниците в конгреса на доставчиците, въпреки че никога не беше виждал тези хора. От своя страна, Люк прояви престорен интерес, докато му разказваше за службата си, като омаловажаваше престоя си зад бюрото за сметка на действията на терен._
	— _Браво на теб — похвали го както всеки път Люк. — Разбий тези крадливи копелета. — Но го каза по начин, който деликатно намекваше, че да се преследват мъже в скъпи делови костюми, не е съвсем полицейска работа._
	_Този път обаче той прояви доста повече любопитство. Вече не ставаше въпрос за добре облечени бизнесмени. Съпругата на известен футболист бе намерена мъртва с няколко хиляди долара в брой, скрити в два куфара до леглото. Фолк беше привлечен да проследи сметките. Изключително странен случай. Открили жената във ваната. Удавена._
	_Думата се изплъзна от устата му, преди да се усети, и увисна във въздуха между тях. Арън се изкашля смутено._
	— _Напоследък имал ли си проблеми в Киуара? — Не беше необходимо да уточнява какви._
	_Люк бързо поклати глава._
	— _Не, приятел. От години не ме закачат. Казах ти го още миналия път._
	_Едно автоматично „благодаря“ се оформи върху устните му, но по някаква причина не можа да се насили да го изрече. Не отново. Вместо това замълча и се загледа в приятеля си, чийто поглед се рееше някъде около него._
	_Не можеше да определи със сигурност какво го накара да потисне импулсивната реакция, но за първи път изпита известно раздразнение. Вероятно беше изнервен от работата. Гладен, уморен, нетърпелив да се прибере вкъщи. Или пък може би му беше омръзнало да се чувства задължен на този човек. Да усеща, че независимо как се раздаваха картите, Люк можеше да разчита, че ще получи най-силната ръка._
	— _Ще ми признаеш ли някога къде беше в действителност през онзи ден? — попита Фолк._
	_Приятелят му го погледна право в очите._
	— _Казвал съм ти хиляди пъти — отвърна той. — Стрелях по зайци._
	— _Да. Добре. — Арън с усилие се въздържа да не извие очи към тавана. Все същият отговор още откакто зададе въпроса за първи път преди няколко години. И никога не му се струваше искрен докрай. Люк рядко излизаше да стреля сам. А и все още сякаш виждаше пред очите си лицето му на прозореца на стаята си. Наистина споменът му от кошмарната нощ беше замъглен от страха и облекчението, но историята винаги му се струваше като изсмукана от пръстите._
	_Люк го наблюдаваше внимателно._
	— _Може би и аз трябва да те попитам същото — каза той с пресилена небрежност. — Ако ще се връщаме отново към тази тема._
	_Фолк срещна открито погледа му._
	— _Много добре знаеш. Бях за риба._
	— _На реката._
	— _Но доста по-нагоре по течението. Благодаря._
	— _Сам._
	_Арън не отговори._
	— _Е, предполагам, ще трябва да ти повярвам — каза Люк и отпи от бирата, без да откъсва очи от лицето му. — За щастие твоята дума за мен е с цената на злато, приятелю. Но изглежда, е най-добре да се придържаме към историята, че сме стреляли по зайци заедно, не мислиш ли?_
	_Двамата мъже се гледаха един друг, докато глъчката в бара се усилваше около тях. Фолк премисли възможностите. После отпи от питието и затвори уста._
	_Накрая си размениха задължителните извинения с разписанието на влаковете, които трябваше да гонят, и ранното ставане на следващата сутрин. Докато си стискаха ръцете за последен път, както се оказа впоследствие, Арън се улови, че се опитва да си спомни защо все още бяха приятели._


	Той си легна и угаси осветлението. Дълго лежа неподвижен. Огромният паяк се бе появил отново вечерта и тъмният му силует висеше над вратата на банята. Навън цареше мъртва нощна тишина. Знаеше, че трябва да поспи поне малко, но откъслеци от скорошни и отдавна проведени разговори се бореха за вниманието му. Пропитият в организма му кофеин помагаше да държи очите си отворени.
	Завъртя се на една страна и включи страничната лампа. Книгите от библиотеката, които беше взел от Барб по-рано през деня, стояха под шапката му върху стола. Щеше да ги върне, преди да се прибере на следващия ден. Взе първата. Практическо ръководство за отглеждане на екологично чиста градина. Прозя се още докато четеше заглавието. Със сигурност можеше да му помогне да заспи, но още не му се искаше да се предаде на съня. Следващата, със зацапани меки корици, беше криминален роман. Една жена, бродещ в мрака загадъчен силует и естествено, труп. Банална история. Не съвсем по неговия вкус, но едва ли щеше да се захване с това, което работеше, ако не се наслаждаваше на добре измислена мистерия. Облегна се на възглавницата и се зачете. Елементарен сюжет, нищо особено, и някъде към трийсетата страница очите му натежаха. Реши да остави книгата, след като дочете главата, затова прелисти и тогава измежду страниците изпадна малко листче, което се приземи върху лицето му.
	Взе го и го разгледа внимателно. Напечатана разписка от библиотеката, според която романът бе взет от Карън Хедлър в понеделник, деветнайсети февруари. Четири дни преди да умре, пресметна мислено. Използвала я е да отбелязва с нея мястото, до което е стигнала, и мисълта, че посредственият трилър се е оказал последното нещо, което е чела, го потисна дълбоко. Стисна бележката в ръка, за да я смачка, когато забеляза бледа драсканица, нахвърлена набързо с химикалка.
	Заинтригуван, приглади хартията и я обърна. Очакваше да види списък за пазаруване. Но вместо това усети как сърцето му заби учестено. Натисна по-силно гънките и приближи листа към светлината, за да разчете по-ясно силно наклонения почерк на Карън.
	В някакъв момент през четирите дни между вземането на книгата от библиотеката и смъртта, застигнала я на прага на собствения й дом, Карън Хедлър беше написала два реда на гърба на разписката. На първия имаше една-единствена разкривена дума, драсната припряно с очевидно трепереща ръка и подчертана с три черти.
	_Грант??_
	Фолк опита да се съсредоточи, но погледът му се плъзна към телефонния номер отдолу. Вторачи се в него, докато очите му се насълзиха и числата започнаха да се разместват и замъгляват. Кръвта пулсираше в слепоочията, предизвиквайки оглушителен рев в ушите му. Примигна веднъж, после отново, но цифрите упорито си оставаха в същата последователност.
	Не изгуби дори секунда в чудене чий беше номерът. Нямаше нужда. Беше неговият.


>	Двадесет и трета глава

	На следващата сутрин завариха Грант Доу легнал под мивката на някаква жена. В ръката си държеше гаечен ключ, а разголеният му отпуснат корем бе изложен на показ.
	— О, ще се върне ли скоро, за да оправи теча? — попита тя, когато мъжете го изправиха насила на крака.
	— Не разчитайте на това — отсече Рако.
	Децата й гледаха с широко отворени очи как отведоха Доу до полицейската кола с включени светлини. Изражението им отразяваше почти огледално това на сержанта два часа по-рано, когато Фолк му показа разписката. Рако крачеше около управлението, пружинирайки върху подметките на униформените си обувки, и усещаше как адреналинът му се покачва с всяка изминала минута.
	— _Твоят_ номер? — повтаряше той отново и отново. — Защо Карън Хедлър е искала да говори с теб? За Грант?
	Фолк, който бе прекарал по-голямата част от нощта буден и тормозен от същите въпроси, можа само да поклати глава.
	— Нямам представа. Ако е опитала, със сигурност не е оставила съобщение. Прегледах и историята на пропуснатите си обаждания. Нито едно съвпадение с мобилния или служебния й номер. А съм сигурен, че изобщо не съм разговарял с нея. Не само наскоро. Никога. Нито веднъж, докато беше жива.
	— Но е знаела кой си, нали? Люк често те е споменавал. Барб и Джери са те гледали по телевизията миналия месец. Но защо на теб?
	Рако вдигна телефона и набра десетте числа. Не откъсваше поглед от лицето му, докато държеше слушалката до ухото си. Мобилният апарат на Фолк завибрира шумно в ръката му. Не можеше да чуе съобщението на автоматичния секретар, но знаеше думите наизуст. Беше слушал собствения си глас достатъчно през нощта, когато с изумление бе звънял от стаята си.
	_Вие се свързахте с федерален агент Арън Фолк. Моля, оставете съобщение_, казваше записът. Кратко и мило.
	Грег затвори и се обърна към него:
	— Мисли!
	— Нищо друго не съм правил.
	— Тогава мисли по-задълбочено. Знаем, че Грант Доу и Люк не са се разбирали. Но ако Карън е имала проблеми с него, защо не се е обадила в местното управление?
	— Сигурен ли си, че не е опитвала?
	— Няма регистрирано обаждане в полицията или на спешния телефон от нито един номер, принадлежащ на семейство Хедлър, поне седмица преди смъртта им — изрецитира Рако. — Проверихме още в деня, в който бяха открити телата.
	Взе романа и започна да го обръща в ръцете си, оглеждайки кориците. Прелисти набързо страниците. Между тях нямаше нищо друго.
	— За какво се разказва в книгата?
	— За жена детектив, разследваща серия от внезапни смъртни случаи на студенти в американски колеж — обясни Фолк, който бе прекарал по-голямата част от нощта, опитвайки се набързо да прегледа сюжета на трилъра. — Смятала, че недоволен от живота си неудачник набелязва за жертви децата на богаташите в града.
	— Звучи глуповато. Е, този ли е виновникът в крайна сметка?
	— О… ъъъ… не, не. Не е така, както изглежда. Оказва се, че е майката на едно от момичетата от клуба на колежа.
	— Майката на…? Господи, дай ми сили. — Грег разтърка основата на носа си. После затвори шумно романа. — И така, какъв извод можем да направим? Тази проклета книга означава ли нещо, или…?
	— Не знам. Мисля, че Карън не е успяла да я дочете докрай. Проверих в библиотеката веднага щом я отвориха. Казаха ми, че е вземала много подобни трилъри.
	Рако седна, загледа се с празен поглед в разписката за момент, после отново се изправи.
	— Сигурен ли си, че никога не ти се е обаждала?
	— Сто процента.
	— Е, добре. Ела с мен тогава. — Той взе ключовете на колата си от бюрото. — Ти не можеш да ни кажеш, нито пък Карън или Люк. В такъв случай да хванем единствения останал, който вероятно ще ни обясни защо проклетото му име е записано върху къс хартия, намерен в спалнята на мъртва жена.


	Оставиха Доу да се поти в стаята за разпити повече от час.
	— Обадих се в Клайд — заяви Рако, вече доста по-спокоен. — Казах им, че се е появил някакъв тъп финансов инспектор от Мелбърн, който иска да прегледа сметките на Хедлър. Съобщих им също така, че имаш няколко въпроса във връзка с документите, намерени в имота, и ги попитах дали искат да се занимават с теб, докато ги разпитваш. Отказаха, което изобщо не ме учуди. Така че вече имаме всички правомощия да продължим разследването.
	— О, чудесна работа — отвърна изненадано Фолк. Сети се, че този път дори не си помисли да позвъни в Клайд. — И така, какво знаем?
	— Никъде във фермата не са намерени отпечатъците на Доу.
	— Което не означава нищо. Нали за това са ръкавиците. Как стоят нещата с алибито му в деня на убийството?
	Рако поклати глава.
	— Желязно и в същото време кухо. Копал канавка в средата на нищото с двама приятели. Ще проверим, естествено, но те ще се закълнат в живота си, че са били там.
	— Добре. Да видим какво има да ни каже той.
	Доу се бе облегнал на стола със скръстени ръце и гледаше право напред. Дори не се обърна, когато влязоха.
	— Най-после — процеди той. — Някои от нас трябва да изкарват прехраната си.
	— Искаш ли да извикаме адвоката ти, Грант? — попита сержантът и издърпа един стол. — Можем да го направим.
	Мъжът се намръщи. Юристът сигурно принадлежеше към същата теоретична кантора като този на Съливан, помисли си Арън. Недвижими имоти и добитък петдесет седмици в годината. Доу поклати глава.
	— Нямам какво да крия. Давайте да свършваме с тая работа.
	Беше по-скоро гневен, отколкото нервен, отбеляза Фолк заинтригувано. Той остави папката на масата и замълча за момент.
	— Опиши ми отношенията си с Карън Хедлър.
	— Водещи до мастурбация.
	— Нещо друго? Не забравяй, че е намерена убита.
	Доу повдигна рамене с безразличие.
	— Не.
	— Но си я намирал за привлекателна — продължи Фолк.
	— Вие виждали ли сте я? Преди да я застрелят, разбира се.
	Двамата не отговориха и Грант изви очи към тавана.
	— Вижте, изглеждаше доста добре. Поне за това място — каза той.
	— Кога за последен път разговаря с нея?
	Мъжът отново сви рамене.
	— Не си спомням.
	— Например в понеделника преди да умре? Деветнайсети февруари. Или през следващите два дни?
	— Наистина не мога да ви кажа. — Доу се размърда и столът под него изскърца. — Слушайте, сигурни ли сте, че трябва да съм тук? От правна гледна точка? Чака ме много работа.
	— В такъв случай ще караме накратко — обади се Фолк. — Може би ще успееш да ни обясниш защо името ти е написано от Карън Хедлър на гърба на библиотечна разписка през седмицата, когато е била убита? — плъзна към него фотокопие на бележката.
	За един дълъг момент единственият звук в стаята идваше от примигващите флуоресцентни лампи, докато Доу се взираше в листа. После внезапно удари силно с длан.
	Двамата подскочиха стреснато.
	— Няма да ми го лепнете — извика той, разпръсквайки обилно количество слюнка върху повърхността на масата.
	— Кое, Грант? — попита Рако с преднамерено неутрален тон.
	— Проклетото семейство. Ако Люк е превъртял и е застрелял жена си и хлапето, това си е негова работа. — Вдигна към тях дебелия си показалец и продължи: — Но аз нямам нищо общо с това, чувате ли?
	— Къде беше следобеда, когато са били убити? — попита Арън.
	Доу поклати глава, без да откъсва поглед от лицето му. Яката на износената риза беше подгизнала от пот.
	— Приятел, точно ти нямаш право да ми задаваш този въпрос след онова, което направи с Ели. Сега искаш да повлечеш мен и чичо ми. Това е лов на вещици.
	Рако се изкашля тихо, преди Фолк да успее да реагира.
	— Добре, Грант — каза спокойно той. — Просто се опитваме да получим някои отговори. Да го направим колкото може по-лесно. Казал си на колегите от Клайд, че си копал канавка на източния път с двама приятели, които дори си назовал. Заставаш ли зад показанията си?
	— Да. Твърдо. Бях там целия ден.
	— И те ще го потвърдят, нали?
	— Най-добре за тях ще е да го направят, тъй като е самата истина. — Доу успя да ги погледне право в очите, докато говореше. В проточилата се тишина една муха бясно кръжеше над главите им.
	— Кажи ми, Грант, какво ще правиш с фермата след смъртта на чичо ти? — попита Фолк.
	Доу изглеждаше объркан от рязката смяна на темата.
	— А?
	— Доколкото чувам, ти ще наследиш всичко.
	— Е, и? Заслужил съм си го — изсумтя той.
	— С какво? Само защото си оставил стария си болен чичо да живее в собствения си дом? Това е наистина мъжка постъпка. — Всъщност Арън не виждаше никаква причина Грант да не получи наследството, но коментарът очевидно бе засегнал болно място.
	— С нещо много повече, умнико. — Доу отвори уста да продължи, но премисли. И я затвори, преди да заговори отново: — Впрочем защо не? Сега аз съм неговото семейство.
	— Имаш предвид единственото, останало след смъртта на Ели? — подхвърли Фолк и другият се задъха от възмущение. — Значи ще продадеш имота при първа възможност?
	— Точно така. Не очаквате от мен да завърша дните си като фермер, нали? Аз не съм глупак. Още повече когато наоколо обикалят китайците и подскачат от нетърпение да купят земя. Дори ялова като нашата.
	— И като тази на семейство Хедлър?
	Доу не отговори веднага.
	— Предполагам.
	— Невръстната Шарлот сигурно дори по-малко от теб ще иска да влачи торбите с тор. Чух, че рано или късно фермата ще бъде обявена за продан. Два съседни имота. — Фолк повдигна рамене. — Звучи доста по-привлекателно за инвеститорите отвъд океана. Особено когато собственикът на единия е бил застрелян в главата.
	За първи път Грант не отвори уста да отвърне и Арън разбра, че е стигнал до същото заключение.
	— Но да се върнем към Карън — възползва се от възможността да смени тактиката той. — Пробвал ли си се някога с нея?
	— Какво?
	— Романтично? Сексуално?
	Доу изсумтя пренебрежително:
	— О, моля ти се. Тя беше същинска ледена кралица. Не бих хабил дъха си за нея.
	— Мислиш, че е щяла да те отблъсне — подхвърли Фолк. — Е, това сигурно е доста обидно.
	— Благодаря ти, приятел, но се радвам на достатъчно женско внимание, така че не се притеснявай за мен. Ще си имаш достатъчно собствени грижи, като гледам как тичаш из целия град след Гретчън.
	Арън пренебрегна коментара.
	— Вероятно Карън е накърнила егото ти? Може и да сте се сдърпали за нещо? А после нещата са се объркали?
	— Какво? Не. — Погледът на Доу се местеше наляво и надясно.
	— Но сте се карали със съпруга й. При това често, както чухме — намеси се Рако.
	— И какво от това? Винаги е било за нещо дребно. Люк беше много докачлив. Нямаше нищо общо с жена му.
	Последва мълчание. Когато Арън заговори отново, гласът му беше съвсем тих:
	— Грант, ще проверим всяко твое движение през онзи ден и може би приятелите ти ще застанат зад теб. Проблемът е, че някои алибита са като гипсокартона, с който работиш. Първоначално издържа, но при по-сериозен натиск се разпада на части и отива по дяволите.
	За момент Доу сведе поглед. Когато отново вдигна глава, поведението му внезапно се промени. Той се усмихна. Добре премерена, широка усмивка, която докосна дори очите му.
	— Имаш предвид като твоето? За това защо братовчедка ми е написала проклетото ти име, преди да умре?
	Тишината се проточи, докато трите чифта очи се взираха във фотокопието на разписката върху масата. Фолк беше много по-разтърсен, когато собственото му име бе намерено между вещите на Ели, отколкото Грант изглеждаше сега. Чудеше се как да тълкува този факт, когато Доу избухна в смях.
	— Хубаво е, че моето алиби е изградено със солидни тухли, нали? Заповядай, приятел, провери го. Не ме разбирай погрешно, нямах никакво време за семейство Хедлър. Да, ще продам имота на чичо ми при първа възможност. Но не съм ги убил аз, изобщо не съм ходил във фермата и ако искате да ми го лепнете, ще трябва доста да ме притиснете. И знаете ли какво още? — Той удари по масата с юмрук. Звукът прозвуча като изстрел. — Не съм сигурен, че ще ви стигне кураж.
	— Ако си бил там, Грант, ние ще го докажем.
	Мъжът изсумтя презрително.
	— Ами опитайте се.


>	Двадесет и четвърта глава

	— Имате късмет, че все още пазим записа. Обикновено го изтриваме след месец.
	Скот Уитлъм прегледа файловете на компютъра си, докато намери онзи, който търсеше. Облегна се назад така, че Фолк и Рако да могат да виждат монитора. Намираха се в кабинета му и следобедната глъчка на учебния понеделник се процеждаше през вратата.
	— Ето го. Това е гледката от камерата над главния вход — каза директорът. Кликна веднъж с мишката и кадрите от видеонаблюдението започнаха да се редуват на екрана. Апаратурата беше насочена към стълбището, за да улавя всеки приближаващ посетител. — Съжалявам за лошото качество.
	— Не се притеснявай. Във всеки случай е много по-добро от онова, което иззехме от фермата на Хедлър — обади се сержантът.
	— Камерите могат да бъдат полезни само с онова, което са записали — допълни Фолк. — С какво още разполагаш?
	Уитлъм кликна отново и изображението се промени.
	— Другата камера е монтирана на паркинга за персонала. — Отново заснети отвисоко, кадрите показваха размазана редица коли.
	— Само две ли имате в училището? — учуди се Рако.
	— Опасявам се, че да. — Скот потърка палеца и показалеца си в универсалния жест, означаващ пари. — Щяхме да сложим повече, ако можехме да си го позволим.
	— Може ли да видим Карън през последния й ден? — попита Арън, въпреки че не търсеха убитата жена. Интересуваше ги Грант Доу. Верни на обещанието си, двамата прекараха няколко часа, разпитвайки приятелите му за въпросното алиби. Всички го потвърдиха, естествено. Нищо по-различно от очакваното, мислено отбеляза Фолк, но все пак съмнителното им единодушие го ядоса.
	Уитлъм увеличи изображението и гледката към паркинга запълни екрана.
	— Тя обикновено паркираше тук, така че сигурно е уловена точно от тази камера.
	Намери точния запис и премести времевата линия към края на учебните часове. Гледаха немите кадри, на които учениците на групи от по двама-трима се смееха и разменяха клюки, свободни за останалата част от деня. Внезапно се появи силует на плешив слаб мъж. Той отиде до една от колите и отвори багажника. Порови малко в него и измъкна обемист сак. Преметна го през рамо и изчезна от екрана в посоката, от която беше дошъл.
	— Общият ни работник — поясни директорът.
	— Какво има в чантата?
	Скот поклати глава.
	— Знам, че си има и използва собствени инструменти. Предполагам, че носи тях.
	— От колко време работи тук? — продължи да пита Фолк.
	— Около пет години. Изглежда свестен човек и си върши съвестно работата.
	Арън не каза нищо. Гледаха още десетина минути, докато малкото останали деца се разотидоха и паркингът опустя. Точно когато започна да губи надежда, Карън се появи на монитора.
	Дъхът му секна. Била е много красива приживе, тази мъртва жена. Наблюдаваше я на екрана как крачи с пригладена назад светла коса. Лошото качество на записа не му позволяваше да разчете изражението й. Не беше висока, но имаше осанка на танцьорка, докато прекосяваше паркинга, бутайки в количката Шарлот откъм детските ясли.
	Три крачки след нея вървеше Били. Арън потръпна при вида на набитото момче, което толкова приличаше на баща си. До него Грег се размърда неловко и се изкашля тихо. Беше видял с очите си ужаса, който очакваше детето.
	Малкият пристъпваше лениво, напълно завладян от някаква играчка в ръката му. Карън се обърна и подвикна през рамо нещо, което го накара да побърза да я настигне. Тя настани двете деца в колата, закопча предпазните колани и затвори вратата. Действаше припряно и делово. Бързаше ли за някъде? Фолк не можеше да прецени.
	За момент Карън се изправи и застина неподвижно с една ръка върху тавана на колата и с гръб към камерата. Наклони леко глава напред и закри лицето си с другата. Пръстите й се раздвижиха леко. После отново.
	— Господи, да не би да плаче? — възкликна Арън. — Върни малко. Бързо!
	Никой не проговори, докато гледаха кадрите повторно. После за трети и четвърти път. Приведената глава и лекото потрепване на ръката й.
	— Не мога да кажа — обади се накрая Рако. — Изглежда напълно възможно. Но може и просто да се е почесала по носа.
	Този път оставиха записа да върви. Жената се изправи, пое си дълбоко въздух, после отвори вратата откъм седалката на шофьора и се настани зад волана. Даде на заден и изчезна. Паркингът отново опустя. Таймерът на камерата показваше, че на нея и сина й им оставаха по-малко от осемдесет минути живот.
	Продължиха да преглеждат кадрите, като пропускаха онези, на които никой не идваше, нито си отиваше. Секретарката на училището се появи десетина минути след Карън, а през следващите четиресет не се случи нищо интересно. Учителите един по един започнаха да се качват в колите си. Директорът представяше поименно всеки от тях. Общият работник се върна, прибра обратно сака в багажника и си тръгна малко след четири и половина.
	Накрая остана само колата на Уитлъм. Превъртяха лентата напред. Малко след седем вечерта самият той се появи на екрана. Вървеше бавно, със сведена глава и отпуснати надолу широки рамене. На стола до Фолк учителят въздъхна тежко. Стиснал здраво зъби, той не откъсваше поглед от монитора.
	— Трудно ми е да гледам това — процеди мъжът. — Тогава вече полицаите от Клайд ми бяха съобщили, че Карън и Били са мъртви.
	Наблюдаваха как Скот тромаво се качи в колата и след няколко неуспешни опита успя да запали двигателя и да потегли. Оставиха записа да върви още десетина минути. Грант Доу не се виждаше никъде.


	— Е, аз ще си тръгвам — извика от регистратурата Дебора, преметнала вече чантата си през рамо. Изчака малко, но в отговор получи само приглушено сумтене.
	Фолк вдигна глава и й се усмихна. Отношението й към него се смекчи през последните няколко дни и той усети промяната, докато му поднасяше кафето, което приготви за всички. Подозираше, че Рако й е казал няколко думи.
	Сержантът и полицай Барнс не реагираха, когато вратата се затръшна след нея. Тримата седяха на различни бюра, втренчили поглед в сменящите се кадри на мониторите на компютрите. След като взеха всички записи от училището, те се отправиха към града.
	На главната улица на Киуара имаше три камери за видеонаблюдение, каза му Грег. Едната до кръчмата, другата близо до сградата на общината и последната над вратата на склада на аптеката. Естествено, изискаха касетите от всички.
	Барнс се прозя, протегна се и мускулестите му ръце почти докоснаха тавана. Фолк се канеше да го смъмри, но полицаят се върна към компютъра, без да роптае. Както по-рано го бе уверил, той не познавал нито Люк, нито Карън, но провел в класа на Били урок по безопасно движение две седмици преди смъртта му. Все още пазел в кабинета си благодарственото писмо от училището, на което момчето собственоръчно написало с пастел името си.
	Самият Арън с усилие потисна прозявката си. Седяха така вече над четири часа. Цялото му внимание беше съсредоточено върху записите от училището. Наистина през изминалото време видя няколко интересни неща. Някакъв ученик се изпика скришом върху предната гума на директора. При непохватна маневра една учителка одраска колата на колега и побърза да потегли. И пак ни помен от Грант Доу.
	За сметка на това установи, че непрекъснато връща кадрите с Карън. Тя идваше и си тръгваше всеки делник, с изключение на вторник, който се оказа за нея почивен, и петък, когато вече беше мъртва. Дните й изглеждаха съвсем еднакви. Колата спираше в осем и половина. Тя сваляше децата, вземаше раниците и шапките им и изчезваше от окото на камерата в посока на училището. Малко след три часа и трийсет минути следобед правеше обратното.
	Фолк проучи всяко нейно движение. Начинът, по който се навеждаше да говори на Били, сложила ръка на рамото на момчето. Не можеше да види лицето й, но си представяше как се усмихва на сина си. Наблюдаваше как прегръща Шарлот, за да я прехвърли от детското столче в бебешката количка. Карън Хедлър е била хубава жена, преди да бъде простреляна в корема. Вече бе сигурен, че Барб е права. Той със сигурност щеше да я хареса.
	Сякаш обсебен от някаква натрапчива мисъл, непрекъснато превърташе записа от фаталния четвъртък, в който Карън и синът й бяха убити. Постоянно пускаше и връщаше лентата, анализирайки всеки кадър. Нямаше ли някакво едва доловимо колебание в стъпките й, докато вървеше към колата? Дали нещо в храстите не привлече погледа й? Само на него ли му се струва, че стиска ръката на детето по-силно от обикновено? Подозираше, че си въобразява, но продължаваше да гледа отново и отново. Взираше се в образа на русокосата съпруга на приятеля си и безмълвно я насърчаваше да вземе телефона си и да набере цифрите, които бе надраскала върху разписката. Искаше времето да се върне назад, за да й отговори. Но нито едно от желанията му не се сбъдна. Сценарият си оставаше непроменен.
	Тъкмо обмисляше дали да не обяви края на работния ден, когато Барнс хвърли химикалката, която въртеше в ръката си, и изправи гръб на стола.
	— Ей, я вижте това. — Той кликна с мишката и върна назад замъглените кадри. На него се бяха паднали материалите от камерата над аптеката, насочена към скучната глуха улица и вратата на склада.
	— Какво откри? Доу? — подскочи Арън. Двамата с Рако се надвесиха над екрана.
	— Не точно — отвърна Барнс и пусна записа. Таймерът показваше четири часа и четиресет и една минути следобед в четвъртък. Само час преди да открият телата на Карън и Били Хедлър.
	В продължение на няколко секунди кадърът, сякаш застинал, показваше само безлюдната алея. Внезапно по нея като светкавица премина голям джип. Мярна се само за миг и изчезна. Полицаят върна изображението на забавен каданс. И го спря на пауза в момента, в който колата се появи на екрана. Картината беше замъглена и заснета под неподходящ ъгъл, но това нямаше значение. Лицето на шофьора се виждаше ясно. Зад предното стъкло към тях се взираше Джейми Съливан.


	Светлината на деня гаснеше, когато Фолк и Рако стигнаха до невзрачната алея, но там нямаше какво да се види. Пуснаха Барнс да се прибере, след като го похвалиха за добре свършената работа. Арън застана под камерата над аптеката и се огледа. Тесният път беше успореден на главната улица на Киуара. От едната му страна имаше агенция за недвижими имоти, фризьорски салон, лекарски кабинет и амбулатория. На отсрещната изчистените от храсти терени бяха превърнати в импровизирани паркинги. Целият район беше съвсем пуст.
	Двамата извървяха разстоянието от единия край на улицата до другия. Не им отне много време. Беше достъпна за коли в двете посоки и свързваше пътищата, водещи към източната и западната част на града. В час пик предлагаше идеална възможност да се избегнат задръстванията. „Но това е Киуара — помисли си Фолк — и тук трафикът никога не е прекалено натоварен.“
	— В такъв случай защо нашият приятел Джейми Съливан не е искал никой да го види двайсетина минути преди убийството на семейство Хедлър? — попита той и гласът му отекна между тухлените стени.
	— Сещам се за няколко причини. И нито една от тях не ми харесва — отвърна Грег.
	Фолк надникна в обектива на камерата и подхвърли:
	— Е, поне вече имаме някаква идея къде е бил.
	— Оттук би могъл да стигне до фермата на Хедлър, нали?
	— Да, без проблем.
	Арън се облегна на стената и наклони глава назад. Тухлите бяха пропити с горещината на деня. Чувстваше се изтощен. Когато затвори очи, усети неприятно парене.
	— И така, имаме Джейми Съливан, който твърди, че се е разбирал чудесно с Люк, излъга ни къде е ходил и се е промъкнал покрай камерата само час преди приятелят му да бъде застрелян — каза сержантът. — После идва Грант Доу с признанието, че не е понасял младия Хедлър, и с желязното си алиби, но в същото време името му е изписано от ръката на убитата жена.
	Фолк отвори очи и го погледна.
	— Не забравяй и шофьора на мистериозния бял пикап, който може да е видял или пък въобще да не е забелязал Люк да препуска с колелото от реката през кръстовището преди двайсет години — каза той.
	— И това също.
	Дълго стояха мълчаливи, загледани в тясната алея, сякаш очакваха да открият отговора някъде там, надраскан като графит.
	— И нищо повече — въздъхна Арън, като се отблъсна от стената и се изправи, което му костваше огромно усилие. — Нека да работим методично. Първо ще повикаме отново Съливан и ще го попитаме какво, по дяволите, е правил в обсега на камерата на тази затънтена улица. Иска ми се да домъкна тук негодника, който ни разиграва вече толкова време.
	— Сега ли? — повдигна към него зачервените си очи Рако. Изглеждаше точно толкова уморен, колкото се чувстваше и Фолк.
	— Утре.
	Докато прекосяваха тесния проход към главната улица, телефонът на сержанта иззвъня. Той спря на тротоара и го извади от джоба си.
	— Жена ми. Извинявай, трябва да вдигна. — Долепи апарата до ухото си и каза: — Здравей, красавице.
	Стояха пред витрината на млечния бар. Арън посочи мълчаливо вратата и Грег кимна с благодарност.
	Вътре заведението беше прохладно и тихо. На практика беше същото, в което Ели работеше, прекарвайки вечерите си в маркиране на цените на млякото и цигарите на касовия апарат. В деня, когато откриха тялото й, на прозорците окачиха плакати със снимката й, за да съберат пари за погребален венец.
	Оттогава интериорът се бе променил до неузнаваемост. Но все още си спомняше как идваше да си побъбри с нея през барплота всеки път, когато намереше някакво оправдание. Харчеше парите си за неща, които нито искаше, нито му бяха нужни.
	Модерни хладилни витрини стояха на местата на старите хладилници и той вървеше между тях, чувствайки как част от натрупаното през деня напрежение се изпарява от кожата му. Пулсът му обаче си оставаше тревожно ускорен, като намек за продължаваща треска. Накрая взе две бутилки вода, сандвич с шунка и сирене и пластмасова опаковка кифлички за вечеря.
	Обърна се да остави покупките на щанда и изстена тихо, виждайки за пореден път познато лице. Не беше срещал собственика на магазина, откакто двамата седяха на един и същи чин в задушната класна стая.
	Сега мъжът имаше доста по-малко коса, но острите черти си оставаха все същите. Беше едно от онези деца, които бавно схващаха, но бързо избухваха гневно, отбеляза мислено Арън, докато отчаяно се опитваше да си спомни името му. Подозираше с известно угризение, че като момче често е ставал обект на подигравки от страна на Люк, а той така и не си бе направил труда да го защити. Насили се да се усмихне, докато подреждаше покупките си до касата.
	— Как си, Иън? — попита, сетил се в последния момент за името му, и извади портфейла си. Иън някой си. Уилис.
	Собственикът на магазина гледаше стоките, сякаш съвсем забравил какво трябва да направи.
	— Това е всичко, благодаря — додаде Фолк.
	Другият не каза нищо, само вдигна глава и погледна някъде над рамото му.
	— Следващият — подвикна той с ясен глас.
	Арън се огледа. В заведението нямаше други клиенти. Обърна се отново. Уилис упорито продължаваше да се взира някъде в пространството. Усети прилив на гневно раздразнение. И нещо друго. Почти срам.
	— Е, добре, приятел. Не искам да ти създавам проблеми. Само плащам всичко това и веднага изчезвам — опита отново той, побутвайки вечерята си към касата. — И честна дума, няма да кажа на никого, че си ме обслужил.
	Погледът на мъжа продължаваше да блуждае някъде около него.
	— Следващият.
	— Наистина ли? — Фолк долавяше гнева в собствения си глас. — Този град умира прав, а ти можеш да си позволиш да откажеш продажба, така ли?
	Собственикът се извърна, пристъпвайки от крак на крак. Арън преценяваше дали да не вземе покупките си и да остави парите на плота, когато Уилис отвори уста:
	— Чух, че си се върнал. Манди Вейзър разправя из града, че си плашил децата в парка. — Опитваше се да говори с отвращение, но не успя да прикрие злобната нотка в тона си.
	— Шегуваш се — усмихна се иронично Арън.
	Бившият му съученик поклати глава и отново зарея поглед в далечината.
	— Нямам желание да те обслужа. И не само днес. Никога.
	Фолк се загледа в него. Осъзна, че човекът вероятно бе чакал цели двайсет години, за да почувства превъзходство над някого, и нямаше намерение да пропусне шанса си. Отвори уста да възрази, но премисли. Щеше да бъде напразна загуба на енергия.
	— Забрави — каза и остави покупките си до касата. — Желая ти успех, Иън. Ще ти трябва, като гледам как се развиват нещата тук. — Звънчето над вратата иззвъня след него, когато затръшна вратата и се гмурна обратно в жегата.
	Рако беше приключил с телефонния разговор и местеше очи от празните ръце на Фолк към изражението на лицето му.
	— Какво стана?
	— Размислих.
	Сержантът погледна магазина, после обратно към него и веднага се досети.
	— Искаш ли да му кажа няколко думи?
	— Не, остави. Благодаря все пак. Ще се видим утре. Трябва да си съставим план за Съливан.
	Обърна се, доста по-изнервен от размяната на реплики в магазина, отколкото му се искаше да си признае. Внезапно изпита непреодолимо желание да се махне колкото може по-далече оттук, въпреки че не го очакваше нищо друго, освен една безкрайна нощ в мизерната стая над кръчмата.
	Грег хвърли изкушен поглед към млечния бар, после предложи:
	— Виж, ела у нас на вечеря. Жена ми от няколко дни не спира да ме разпитва за теб.
	— Не, наистина, всичко е наред…
	— Приятел, или сега ние двамата ще поспорим, или по-късно ще се оправдавам пред нея. С теб имам поне някакъв шанс да спечеля.


>	Двадесет и пета глава

	Половин час по-късно Рита Рако сложи пред Фолк вдигаща пара купа със спагети. Отдалечи се, докосвайки го леко по рамото, и почти веднага се върна с бутилка вино. Седяха на открито около малка маса от борово дърво, застлана с пъстра покривка, докато небето бързо придобиваше цвят на индиго. Семейство Рако живееше в преустроен склад в единия край на главната улица, само на няколко минути път пеш от полицейското управление. В задния двор имаше лавандулови храсти и лимоново дърво, а приглушените отблясъци на окачените по оградата фенери придаваха на мястото празнична атмосфера.
	През осветените прозорци на кухнята Фолк наблюдаваше Рита, когато влизаше вътре, за да донесе поредното блюдо. Предложи да й помогне, но тя отклони опита му, махвайки усмихнато с ръка. Беше дребна пъргава жена с ореол от лъскава кестенява коса, спускаща се по раменете й, когато несъзнателно слагаше ръка върху издутия си корем. Изглеждаше изпълнена с неизчерпаема енергия и въпреки бременността, се движеше с лекота и изпълняваше безупречно многобройните си задължения.
	Когато се усмихваше, което се случваше често, на лявата й буза се образуваше дълбока трапчинка и докато поставяше храната пред него, Арън осъзна защо Грег я обичаше толкова силно. След като преполовиха доматите, патладжаните и пикантните колбаси, задушени в червено вино, усети, че самият той е започнал да се влюбва в нея.
	Нощният въздух беше топъл, но мракът сякаш носеше със себе си горещината на деня. Рита отпи от минералната вода и погледна с копнеж бутилката вино.
	— Ето от това не бих се отказала. Вече доста време се лишавам от него — каза тя и се разсмя на недоволното изражение на съпруга си. Протегна ръка да го погали по тила и не спря, докато не го накара да се усмихне. — Толкова се притеснява за бебето. Много е грижовен, а тя дори още не се е появила.
	— Кога очаквате? — поинтересува се Фолк. За неопитното му око жената изглеждаше в последния месец.
	— След месец. — Улови погледа на мъжа си и се усмихна. — Още четири безкрайни седмици.
	С обилната вкусна храна разговорът вървеше леко. Говориха за политика, религия и футбол. За всичко, освен за случилото се в Киуара. И за семейство Хедлър. Едва когато Рако разчисти масата и влезе в къщата с мръсните чинии, Рита най-после попита:
	— Кажете ми, но честно, моля ви. Всичко ще бъде ли наред?
	Погледна нервно към вратата на кухнята и той разбра, че нямаше предвид само случая „Хедлър“.
	— Вижте, полицейската работа никога не е била лесна, особено в такава малка общност — отвърна предпазливо той. — В много отношения няма къде да се скриеш. Замесени са политици и доста хора, които знаят много един за друг. Но съпругът ви си върши чудесно работата. Наистина. Той е умен човек. Истински отдаден. Началниците ценят такива служители. Ще стигне далеч.
	— О! — изсумтя пренебрежително жената и махна с ръка. — Това изобщо не го интересува. Баща му е бил общински чиновник през целия си живот. На една малка точица на картата, някъде близо до южната граница на Австралия. Едва ли знаете нещо за това място. Никой не е чувал за него. — Погледът й отново се стрелна към празната каса на вратата. — Чувала съм, че са го уважавали много. Управлявал е градчето като строг, но справедлив патриарх, заради което всички са го обичали. Докато се е пенсионирал, а и след това.
	Тя млъкна. Протегна се и разпредели поравно остатъка от виното в чашата на Фолк и в своята.
	— Шшшт — прошепна и притисна показалец към устните си.
	Гостът се усмихна.
	— Там ли се запознахте? В Южна Австралия?
	— Да, но не в родния му град. На никого не би му хрумнало да ходи в онзи забравен край — обясни делово. — Случи се в ресторанта на родителите ми в Аделейд. Той работеше наблизо. Назначен за първи път в правоохранителните органи и изключително стриктен. Искаше единствено да накара баща си да се гордее с него. — Усмихна се на спомена и пресуши малката си чаша. — Но се чувстваше много самотен и постоянно идваше в заведението, докато накрая го съжалих и му позволих да ме покани на питие. — Отново несъзнателно погали корема си. — Изчакахме, докато завърша магистратурата си, и после веднага се оженихме. Преди две години.
	— Магистратура по какво?
	— Фармакология.
	Арън се поколеба. Не знаеше как да формулира въпроса си. Рита му помогна.
	— Знам — каза тя с усмивка. — Какво правя боса и бременна в средата на нищото, когато мога да приложа квалификацията си някъде другаде? — Повдигна рамене и продължи след кратка пауза: — Направих тази жертва заради съпруга си, а и сегашното положение няма да продължи вечно. Сигурно вече сте наясно, че неговите амбиции не са като на другите. Той обожава баща си и като най-малкия от трима братя, смята, при това съвсем погрешно по мое мнение, че постоянно трябва да се бори за вниманието му. Затова се преместихме в този малък провинциален град с надеждата, че нещата ще се случат точно както с баща му, но почти веднага всичко… — Замълча за момент. — … се обърка. Това му тежи през цялото време. Каза ли ви, че пръв е открил тялото на малкото момченце?
	Фолк кимна.
	Рита потръпна въпреки горещината.
	— Непрекъснато му повтарям, че не е виновен за случилото се тук. Това място е различно. Няма нищо общо с малката общност на родителите му.
	Повдигна вежди към госта и той отново кимна. После разтърси глава и трапчинката й се появи наполовина.
	— И все пак. Какво мога да направя? Твърде е сложно, за да се обясни логично, нали? Връзката на един мъж с баща му?
	Докато говореше, Рако се появи на прага. Носеше три чаши с кафе.
	— Накиснах съдовете. Какво обсъждахте вие двамата?
	— Точно казвах, че се натоварваш прекалено много, за да задоволиш изискванията на баща си — отвърна тя и протегна ръка, за да приглади къдравата му коса. Трапчинката се появи отново. — И партньорът ти се съгласи с мен.
	Фолк, който не бе изразил никакво мнение, реши, че Рита вероятно е права. Сержантът се изчерви леко, но не се отдръпна от ласката й.
	— Не е съвсем така.
	— Няма нищо, скъпи. Той разбира. — Жената отпи от кафето и погледна госта над ръба на чашата. — Нали? Имам предвид, че това е една от причините да сте тук. Вашият баща.
	Последва напрегнато мълчание.
	— Той почина.
	— О, много съжалявам да го чуя — погледна го съчувствено Рита. — Но това прави ли думите ми по-малко верни? Смъртта рядко променя чувствата ни към някого. По-скоро ги усилва.
	— Любов моя, какво ти става? — сръга я приятелски Грег и вдигна празната бутилка. — Знаех си, че не трябва да пиеш от това вино.
	Тя смръщи лице в очевидно колебание. Очите й се местеха от съпруга й към Фолк и обратно.
	— Съжалявам — каза накрая. — Изглежда, пак обърках нещата. Разбира се, чух слуховете за младата ви приятелка, която е починала. Говори се, че баща ви е страдал, дори се е самообвинявал, докато накрая му се е наложило да ви отведе от града и да напусне дома си. Това сигурно е довело до някои… противоречия между вас. А сега и тези ужасни листовки със снимката му, разхвърляни навсякъде. — Тя замълча за момент. — Извинете ме. Моля, не ми обръщайте внимание. Обикновено при подобни обстоятелства тълкувам нещата неправилно.
	Доста време никой от тримата не проговори.
	— Не, Рита — опита се да я успокои Фолк. — Всъщност този път сте ги разчели съвсем правилно.


	_Пикапът на Мал Дийкън запълваше огледалото за обратно виждане в продължение на повече от сто километра от пътя, извеждащ от Киуара. Ерик, бащата на Арън, следеше с едно око отражението, докато стискаше здраво волана с двете си ръце._
	_Момчето седеше мълчаливо на пътническата седалка, все още натъжено от бързото сбогуване с Люк и Гретчън. Домакинските вещи на семейство Фолк подрънкваха и се пързаляха в багажника. Поне онези, които успяха да натоварят. Далеч зад тях домът им остана заключен и защитен, доколкото изобщо бе възможно. Стадото овце се разпредели между съседите, проявили желание да се грижат за тях. Арън така и не успя да събере куража да попита на глас дали уговорката беше временна, или завинаги._
	_Само веднъж, още в самото начало, Ерик намали скоростта, давайки възможност на Дийкън да го изпревари. Сякаш ставаше въпрос за обичайно пътуване в обикновен ден. Вместо това обаче мръсният бял пикап ги настигна и се заби с ламаринено дрънчене в задната броня. От удара главата на Арън се килна силно напред. След това Ерик повече не отмести крака си от педала на газта._
	_Беше изминал почти час, когато Дийкън натисна продължително клаксона. Докато приближаваше, автомобилът изглеждаше все по-огромен в огледалото от страната на Арън. Звукът изпълни главата на момчето и го накара да опре длани в жабката, подготвяйки се за неизбежния удар отзад. До него баща му караше, стиснал зъби. Секундите се точеха бавно и точно когато му се струваше, че не може да издържа повече, шумът престана. Внезапно настъпилата тишина предизвика болезнено бучене в ушите му._
	_В отражението видя Дийкън да смъква страничното стъкло и да подава навън ръка с изправен среден пръст. Държа я така цяла вечност, превъзмогвайки поривите на вятъра. Накрая, за облекчение на Арън, започна да става все по-малък и по-малък в огледалото, докато напълно изчезна от погледа му._


	— Баща ми мразеше Мелбърн — каза Фолк. — Така и не се установи там. Намери си работа като управител на верига за доставки на продукти за агробизнеса, но тя изцеди и последните му сили.
	Самият той се записа в близката гимназия, за да завърши последната година. Разсеян и разочарован, не си спомняше да е вдигал химикалка, още повече пък ръката си. Издържа матурите и приключи обучението си с оценки, които бяха добри, но в никакъв случай отлични.
	— Аз успях да се приспособя по-добре от него. Но той наистина се чувстваше самотен. Ние никога не говорихме за това. Двамата се затворихме в себе си и всеки сам преживяваше проблемите си. Което изобщо не ни помогна.
	Рита и Грег го погледнаха през масата. Тя се протегна и сложи ръка върху неговата.
	— Сигурна съм, че за него всяка жертва, направена за вас, си е струвала.
	Арън леко наклони глава.
	— Благодаря, но се съмнявам, че той би се съгласил с вас.


	_Арън продължаваше да гледа в огледалото през цялото време на мълчаливото им пътуване. Дийкън не се появи отново. След като час по-късно не се случи нищо, баща му рязко натисна спирачките, при което момчето опъна до краен предел предпазния колан, докато колата със свистящи гуми се отклони към празното аварийно платно на пътя._
	_Подскочи стреснато, когато Ерик Фолк стовари юмрук върху волана. Баща му изглеждаше по-блед от обикновено и по челото му се стичаха лъскави струйки пот._
	_Той се извъртя на седалката и с решително движение сграбчи сина си за ризата. Арън се задъха от страх, когато ръцете, които никога не се бяха вдигали срещу него, се впиха в плата, привличайки го по-близо._
	— _Ще те питам само веднъж, затова ми кажи истината!_
	_До този момент не му беше говорил с такъв тон. В гласа му се прокрадваше озлобление._
	— _Ти ли го направи?_
	_Шокът от въпроса го порази като физически удар в гърдите и Арън усети, че се задушава. Насили се да си поеме въздух, но белите му дробове не реагираха. В първия момент не можа да промълви дори дума._
	— _Какво? Татко…_
	— _Отговори ми._
	— _Не!_
	— _Имаш ли нещо общо със смъртта на момичето?_
	— _Не, татко, не. Разбира се, че нямам, по дяволите!_
	_Чувстваше учестените удари на сърцето си под желязната хватка на баща си. Помисли си за най-ценните им вещи, които подрънкваха и се клатушкаха на купчина в багажника, и за припряната раздяла с Люк и Гретчън. За това, че никога вече нямаше да види Ели, и за Дийкън, чиято поява продължаваше да очаква в страничното огледало на колата. Постепенно у него се надигна гняв, докато се опитваше да се освободи от ръцете на Ерик._
	— _Господи, не! Как изобщо можа да ме попиташ?_
	_Но баща му не го пускаше._
	— _Знаеш ли колко много хора ме питаха за бележката, която е написало мъртвото момиче? Мои приятели. Съседи, които познавам от години. От години… Сега минават на отсрещния тротоар, щом ме видят. И всичко това заради един малък къс хартия. — Свитите му в юмруци ръце се стегнаха още повече. — Така че ми дължиш обяснение. Защо е написала името ти?_
	_Арън Фолк се наведе напред. Баща и син, застанали лице в лице. Отвори уста._
	— _А защо да не е твоето?_


	— След този разговор вече не бяхме същите — каза Фолк. — През годините аз опитвах няколко пъти. Вероятно той също по някакъв свой начин. Но не можахме да поправим нещата. Престанахме да говорим за трагедията и дори не споменавахме Киуара. Преструвахме се, че не съществува и нищо не се е случило. Той се примири и с Мелбърн, и с мен, а по-късно умря. И това е всичко.


	— _Как смееш? — Очите на баща му проблеснаха гневно и в изражението му се появи нещо, което не можеше да разгадае. — Майка ти е погребана в този град. Фермата е създадена от баба ти и дядо ти, за бога. Моите приятели, целият ми живот е там. Да не си посмял да ме забъркваш в това._
	_Арън усети как кръвта нахлува в главата му. Неговите приятели. Неговата майка. Той оставяше почти същото след себе си._
	— _Тогава защо си тръгваме? — извика и се вкопчи в юмруците, усукващи ризата му. Този път успя да се освободи. — Защо бягаме с подвити опашки? Така изглеждаме наистина виновни._
	— _Не, онази бележка ни прави да изглеждаме виновни. — Ерик го изгледа строго. — Кажи ми истината. Действително ли беше с Люк?_
	_Арън се насили да срещне открито погледа му._
	— _Да._
	_Старият Фолк отвори уста. И веднага я затвори. Погледна сина си така, сякаш никога преди не го беше виждал. Атмосферата в колата неусетно се бе променила, постепенно преминавайки в нещо тежко и гнило. Поклати глава, обърна се отново към волана и включи двигателя._
	_Изминаха останалата част от пътя, без да разменят дори дума. Арън, изгарящ едновременно от гняв, от срам и от хиляди други неща, през цялото време гледаше в страничното огледало. Част от него остана дълбоко разочарована, че Мал Дийкън не се появи отново._


>	Двадесет и шеста глава

	Когато си тръгна от дома на семейство Рако, Фолк усети непреодолима необходимост да се пречисти. Миналото го покриваше с пласт мръсотия. Денят се оказа тежък и дълъг и му се струваше, че е по-късно, отколкото всъщност беше. Кръчмата все още работеше на пълни обороти, когато мина покрай нея и тръгна нагоре по стълбите.
	Под душа забеляза, че тялото му вече носеше белезите от продължителното излагане на горещото слънце на Киуара. Кожата на ръцете, врата му, V-образното деколте. Всичко, доскоро съвсем бледо, сега беше яркочервено.
	Първото почукване на вратата остана заглушено от течащата вода. Спря крановете, изправи се съвсем гол и се ослуша. Последва ново потропване, този път по-силно.
	— Фолк! Бързо! — Приглушеният глас бе придружен с оглушително думкане по вратата. — Вътре ли си?
	Грабна една кърпа и едва не се подхлъзна на мокрия под. Отвори рязко и видя останалия без дъх Макмърдо с вдигнат юмрук, готов да заблъска отново по вратата.
	— Долу — каза барманът задъхано. — Побързай!
	И изчезна, прескачайки стълбите през една. Арън нахлузи чифт къси панталони, тениска и маратонки, без да си направи труда да се подсуши, и хукна по стълбището.
	В бара цареше хаос. Между преобърнатите на земята столове проблясваха парченца натрошено стъкло. Някой се беше свил в ъгъла с окървавени ръце и разбит нос. Макмърдо стоеше на колене и се опитваше да разтърве двама мъже, търкалящи се на пода. Около тях, подредени в импровизиран полукръг, пияниците започнаха да изтриват от лицата си самодоволните усмивки и заотстъпваха назад, когато Фолк само с две широки крачки застана в средата на помещението.
	Рязкото утихване на шума разсея биещите се и барманът успя да пъхне ръцете си между тях. Избута ги настрани и двамата останаха да лежат в противоположните ъгли на бара, дишайки тежко.
	Едното око на Джейми Съливан започваше да се подува, придобивайки формата на луковица. Долната му устна беше разцепена, върху бузата му имаше кървящи драскотини.
	Срещу него Грант Доу се ухили самодоволно и веднага се намръщи от острата болка в челюстта. Беше излязъл с по-малко поражения от двубоя и го знаеше.
	— Така… Ти и ти. — Фолк посочи към двама от зяпачите, които изглеждаха най-малко пияни. — Заведете Съливан в банята и му помогнете да почисти кръвта от лицето си. После отново го доведете тук. Разбрахте ли?
	Докато вдигаха Джейми от земята, се обърна към Доу:
	— Ти. Сядай някъде там да изчакаш и… Не. Мълчи! В твой интерес е да държиш устата си затворена поне веднъж. Чуваш ли ме?
	Накрая нареди на Макмърдо:
	— Моля те, донеси чисти кърпи и раздай на всички вода в големи чаши. Пластмасови.
	Подаде кърпа на мъжа, който се превиваше в ъгъла и притискаше с ръка носа си.
	— Седни изправен, приятел — каза му той. — Точно така. Ето. Използвай това.
	Пострадалият се надигна и свали ръцете си. Арън примигна изненадано, щом видя окървавеното лице на Скот Уитлъм.
	— Господи, ти пък как се забърка в това?
	Директорът се опита да повдигне рамене и изкриви лице в болезнена гримаса.
	Фолк се обърна и изгледа многозначително тълпата.
	— Предполагам, че останалите нямат нужда от помощ.
	Рако си проправяше път към него, докато заведението бавно се изпразваше. Носеше същата тениска като по време на вечерята, но къдравата му коса бе прилепнала на една страна и очите му изглеждаха зачервени.
	— Макмърдо ми се обади. Бях заспал. Имаме ли нужда от линейка? Предупредих доктор Лий да има готовност.
	Фолк се огледа. Съливан се бе върнал от банята и ги погледна притеснено при споменаването на лекаря. Другите двама седяха отпуснато на столовете си.
	— Не, не мисля — каза накрая. — Освен ако не се опасяваш, че тези тук са изпаднали в мозъчна смърт. Е, каква е историята? — попита, обръщайки се към бармана.
	Мъжът изви очи към тавана.
	— Нашият приятел мистър Доу, изглежда, вярва, че е един от заподозрените за убийството на семейство Хедлър само защото Джейми Съливан няма куража да си признае. И сега реши да се възползва от възможността да го насърчи да го направи.
	Арън пристъпи към Грант.
	— Какво стана тук?
	— Недоразумение.
	Наведе се над него и доближи устни към ухото му. Можеше да подуши алкохола, наслоил се дълбоко в порите му.
	— Ако наистина те притесняваме, Грант, единственото, което трябва да направиш, е да ни предложиш поне едно разумно обяснение защо тя е написала името ти.
	Доу се засмя с горчивина. Дъхът му вонеше.
	— И това го казваш точно ти. Имаш предвид като разумното обяснение, което така и не даде за твоето име в бележката, която бе оставила Ели? Не. — Той поклати глава. — Аз бих могъл да дам хиляди обяснения, приятел, но ти няма да си отидеш. Не можеш да се почувстваш щастлив, докато не лепнеш смъртта на Хедлър на мен или на чичо ми.
	Фолк се отдръпна.
	— Внимавай. Ако продължиш да говориш така, ще бъдеш официално привикан на разпит, а после съден, и ще се озовеш сред цял куп агресивни съкилийници. Ясно ли ти е? — Протегна ръка и нареди: — Ключовете.
	Грант го изгледа с недоверие.
	— Няма начин.
	— Можеш да си ги вземеш утре от управлението.
	— Аз живея на повече от пет километра оттук — възрази Доу, стискайки ги в ръката си.
	— Няма нищо. Разходката ще ти се отрази добре. — Измъкна ключовете между пръстите му и ги пусна в джоба си. — А сега изчезвай.
	После насочи цялото си внимание към Съливан и Уитлъм, за които доста непрофесионално и несръчно се бяха погрижили Макмърдо и Рако.
	— Искаш ли да ни кажеш какво се случи, Джейми?
	Съливан впери в пода здравото си око.
	— Каквото ти каза той. Недоразумение.
	— Нямам предвид тази вечер.
	Отговор не последва. Фолк остави мълчанието да се проточи.
	— Така само ще влошиш нещата и ще затънеш по-дълбоко, отколкото допускаш.
	Нищо.
	— Е, добре — каза примирено Арън. Чувстваше се лепкав, мокър от душа и започваше да му омръзва. — Ще те чакаме в управлението утре в десет. И без това трябва да поговорим с теб. Но ще ти дам един приятелски съвет. Използвай нощта да си помислиш много сериозно къде си бил през онзи ден.
	Чертите на младежа се изкривиха, сякаш всеки момент щеше да се разплаче. Фолк и Рако си размениха многозначителни погледи.
	— Мога да те закарам до вас — предложи сержантът. — Хайде, ще ти помогна да станеш.
	Съливан се остави да го изведат от бара. Не погледна никого. Накрая Арън се обърна към Уитлъм, който изглеждаше засрамен в ъгъла, почти скрил лицето си в кърпата.
	— Мисля, че кървенето спря — каза той, като докосна предпазливо носа си.
	— Дай да видя. — Наведе се към него, опитвайки се да си спомни нещо от курса по първа помощ. — Е, освен ако в училището скоро не е предвиден ден за снимки, ще го преживееш.
	— Много смешно.
	— Не е нужно да викаме и теб в управлението утре, нали?
	— Не, мен не — вдигна ръце Скот. — Аз съм невинен наблюдател. Излизах от тоалетната и те се нахвърлиха върху ми. Съвсем неочаквано. Изгубих равновесие и ударих лицето си в един стол.
	— Ясно — кимна Фолк и му помогна да се изправи. Човекът изглеждаше малко замаян. — Не съм сигурен, че трябва да караш.
	— С велосипед съм.
	— Моторен?
	— Господи, аз съм обикновен учител. С педали.
	— Добре. Хайде.


	Оказа се сложно, но някак си успяха да натоварят велосипеда в багажника на колата, като извъртяха настрани кормилото. Минаха по безлюдните улици на града почти без да разговарят.
	— Някакъв успех със записите от камерите? — обади се накрая Уитлъм и се закашля при опита да диша през носа си.
	— Все още работим върху тях — отвърна Фолк. — Благодаря ти за помощта.
	— Няма за какво. — Подпухналото му лице приличаше на разкривено отражение, когато се загледа през прозореца към празнотата. — Господи, надявам се всичко скоро да свърши. Това място се превърна в кошмар.
	— Нещата ще се оправят — машинално излъга Арън.
	— Наистина ли? — усъмни се Скот, като се облегна на седалката и отново предпазливо докосна носа си. — Не съм толкова сигурен. Спомням си времето, когато се притеснявах за обикновени неща. Футболни резултати и телевизионни риалити програми… Изглежда ми невероятно. Сега е училището с финансовите му проблеми и вечният въпрос откъде да намеря пари. А междувременно умират малки деца, за бога.
	Остана загледан през прозореца, докато не спряха пред къщата му. На верандата мъждукаше приветлива светлина. По израненото му лице премина облекчение. У дома. Фолк, чувствайки се неудобно в лепкавите влажни дрехи и изтощен до смърт, изпита непреодолим копнеж по собствения си апартамент.
	— Благодаря ти, че ме докара. Ще влезеш ли за едно питие? — каза Уитлъм, докато слизаше от колата, но другият поклати глава.
	— Ще го оставим за друг път. За днес ми е достатъчно.
	Арън отвори багажника и започна да върти кормилото на велосипеда, докато успя да го измъкне.
	— Съжалявам, ако е надраскал нещо — подхвърли Скот, взирайки се в дамаската в тъмнината.
	— Не се притеснявай за това. Ще се оправиш ли оттук нататък сам? С носа си. И с всичко останало?
	Уитлъм завъртя колелото настрани. Опита да се усмихне.
	— Да, ще оживея. Извинявам се за мрачното си настроение. Сигурно се дължи на действието на парацетамола.
	— Няма да е винаги така. Просто си извадил лош късмет, че си се озовал на неправилното място в неподходящ момент.
	— Точно там е работата, нали? Никой не може да предвиди последиците от подобно нещо. — Гласът му звучеше тежко. Фолк не беше сигурен дали се дължеше само на разбития нос. — Това е почти смешно. Стоя тук и се самосъжалявам, после се сещам за горкия Били. Говорим си как всеки може да се озове в независеща от него ситуация. Аз пък ще ти кажа, че каквото и да се е случило в онази къща — с Люк, със сушата или с фермата — независимо каква е била причината, тя не е трябвало да засегне детето.
	В горния край на алеята входната врата се отвори и Сандра застана на осветения праг. Помаха с ръка към тях. Уитлъм се сбогува набързо и остави Фолк да го наблюдава как бута велосипеда към нея. Изглеждаше все още леко замаян. Когато най-после се качи отново в колата, телефонът му иззвъня кратко. Беше съобщение от Рако. Прочете думите и потърка доволно с ръце волана.
	_Искаш ли да знаеш защо Джейми Съливан е бил на онази улица? Обади ми се ВЪЗМОЖНО НАЙ-БЪРЗО._


>	Двадесет и седма глава

	Мъжът чакаше търпеливо пред полицейското управление, когато Фолк и Рако пристигнаха рано на следващата сутрин.
	— Доктор Лий — представи го сержантът. — Благодаря ви, че дойдохте.
	— Няма за какво. Но ще трябва да приключим бързо, ако нямате нищо против. Целия ден имам насрочени операции. После съм на повикване.
	Грег не каза нищо, само се усмихна любезно и отключи вратата. Арън гледаше доктора с любопитство. За първи път виждаше общопрактикуващия лекар на града, но помнеше името от смъртните актове на семейство Хедлър. Първото медицинско лице, пристигнало на местопрестъплението. Беше в средата на четиресетте, с гъста коса и здравия вид на човек, прилагащ на практика онова, което препоръчва.
	— Донесох преписките по случая „Хедлър“. — Доктор Лий сложи папката на масата в стаята за разпити. — Нали за това става въпрос? Някакъв напредък?
	Седна на предложения му стол и кръстоса спокойно крака. Имаше изправен гръбнак и впечатляваща стойка.
	— В известен смисъл. — Този път усмивката на сержанта не стигна до очите му. — Доктор Лий, бихте ли ни казали, ако обичате, къде бяхте следобеда на двайсет и втори февруари?


	_Джейми Съливан стоеше сам насред нивата си и наблюдаваше как пикапът на Люк Хедлър се губи в далечината. Когато изчезна съвсем, извади мобилния си телефон и изпрати съобщение. Изчака. След около две минути апаратът избръмча с отговора. Младежът кимна леко и тръгна към собствения си джип._


	Върху лицето на лекаря се изписа учудване и той се усмихна сконфузено.
	— Много добре знаете къде съм бил онзи следобед. Заедно с вас на мястото на убийството в дома на Хедлър.
	— А два часа преди това?
	Пауза.
	— В хирургията.
	— С пациенти?
	— По-рано да. После се качих да си почина в апартамента над операционната.
	— Защо?
	— Какво имате предвид? Това е нещо съвсем обичайно, когато съм по цял ден на работа. Да си на повикване от рано сутрин до късно вечер е доста изтощително. Както несъмнено знаете от собствен опит.
	Рако не обърна внимание на последната забележка.
	— Някой може ли да го потвърди?


	_Съливан измина краткото разстояние до града. Не изпревари никого по прашните селски пътища и срещна само няколко коли, докато наближаваше центъра. Малко преди да излезе на главната улица, зави рязко надясно и се озова на тясна алея зад редицата магазини. Знаеше, че е прекалено предпазлив. Никой нямаше да се усъмни, ако забележеше колата му, паркирана в центъра. Но потайността се бе превърнала в негова втора природа и вече изглеждаше невъзможно да я превъзмогне. Високо над главата му камерата на стената над аптеката премигна, когато мина покрай нея._


	Доктор Лий се наведе напред и се намръщи. Дългите му пръсти си играеха с ъглите на папката по случая „Хедлър“, сякаш не можеше да реши дали да я отвори.
	— Наистина, какво значи всичко това?
	— Отговорете, моля — настоя Рако. — Сам ли бяхте в апартамента над операционната?
	Лий отмести поглед от него към Фолк и обратно.
	— Трябва ли да се обадя на адвоката си? Налага ли се тя да присъства? — В гласа му се прокрадна предизвикателна нотка.
	— Това би било много разумно — отвърна Рако.
	Докторът се отдръпна от масата, сякаш се беше опарил.


	_Съливан паркира джипа в гаража, който винаги го очакваше празен и отключен. Слезе и дръпна ролетната врата, за да скрие колата от чужди погледи, и се намръщи на стържещия звук на метал в метал, докато тя се затваряше. Изчака малко. Нищо. Улицата беше пуста._
	_Отиде до необозначена врата, съседна на служебния вход на хирургията, и натисна звънеца. Огледа се наляво и надясно. Отвориха му секунда по-късно. Доктор Лий му се усмихна. Изчакаха, докато влязат вътре, преди да започнат да се целуват._


	Лий затвори очи и прокара върха на показалеца по дължината на носа си. Безупречната му стойка леко се приведе.
	— Е, добре. Доколкото разбирам, вие сте наясно с положението — каза накрая. — Да, не бях сам в апартамента същия следобед. Бях с Джейми Съливан.
	Рако издаде звук, изразяващ наполовина изумление, наполовина задоволство, и се облегна на стола. После поклати невярващо глава.
	— Най-после. Знаете ли колко часа прекарахме — или по-скоро загубихме, докато проверим историята на Съливан?
	— Знам. Осъзнавам го. И много съжалявам. — Докторът звучеше съвсем искрено.
	— Съжалявате? Трима души са мъртви. Вие бяхте там с мен. Видяхте телата. Горкото дете. Само на шест години, а застреляно в главата. Как можахте да ни оставите да гоним вятъра? Кой може да каже какви щети сте причинили?
	Мъжът се олюля на стола, сякаш го блъсна физическа сила.
	— Прав сте. — Захапал нокътя на палеца си, той изглеждаше така, сякаш всеки момент щеше да се разплаче. — Не ви ли е хрумвало, че през цялото време съм искал да призная? Веднага щом разбрах, че сте ходили в дома на Джейми и сте го разпитвали. Естествено, той е трябвало да ви каже още тогава. Аз бях длъжен да го направя. Но изпаднахме в паника, предполагам. Не се чухме известно време, а после дните се нижеха и накрая… вече не знаехме как.
	— Е, надявам се, че отлагането си е струвало снощното приземяване на Джейми по лице — процеди Рако.
	Лекарят го изгледа, шокиран.
	— О, не знаехте ли? Дааа, участвал е в пиянско сбиване в бара. Това е единствената причина да ми признае какво става. Очевидно ударът е попаднал само в главата, без да засегне съвестта му. Можехте да ни спестите всички тези неприятности още преди няколко дни. Срам за двама ви.
	Докторът закри очите си с ръце и остана така в продължение на една безкрайна минута. Фолк му подаде чаша вода, която беше приета и изгълтана наведнъж с благодарност. Чакаха.
	— Значи тогава сте преценили, че не можете да ни кажете. Крайно време е да го направите сега — каза той не без известно съчувствие.
	Лий кимна.
	— С Джейми сме заедно от около осемнайсет месеца. В романтична връзка. Но очевидно сме успели да го запазим в тайна. Всичко започна, когато му се наложи да води баба си при мен все по-често. Състоянието й се влошаваше, а той се справяше сам. Нуждаеше се от подкрепа и от някого, с когото да говори, и така постепенно се сближихме. Имам предвид, че винаги съм подозирал за сексуалната му ориентация, но на подобно място… — Направи кратка пауза и поклати глава. — Извинявайте, това няма никакво значение. В деня, когато убиха семейство Хедлър, работих в операционната до четири, после си взех почивка. Изпрати ми съобщение и му казах да дойде при мен. Съвсем обичайна уговорка. Пристигна, поговорихме малко. Изпихме по едно ледено питие. После си легнахме.


	_Съливан се подсушаваше в малката спалня след душа, когато спешният телефон в апартамента иззвъня. Чу Лий да отговаря. Приглушеният разговор се оказа кратък и тревожен. Лекарят подаде глава иззад вратата на банята с напрегнато, притеснено лице._
	— _Трябва да вървя. Случил се е инцидент с огнестрелно оръжие._
	— _О, по дяволите, наистина ли?_
	— _Аха. Слушай, ти може би знаеш нещо. Станало е във фермата на Люк Хедлър._
	— _Шегуваш се. Аз допреди малко бях с него. Той добре ли е?_
	— _Не знам подробности. Ще ти се обадя. Ти също си върви. Обичам те._
	— _Аз също._
	_И той излезе._
	_Джейми се облече с треперещи пръсти и се отправи към къщи. Веднъж вече бе виждал инцидент с огнестрелно оръжие. С познат на приятел на баща му. Киселият метален мирис на кръвта сякаш заседна в ноздрите му и остана там, както му се стори, месеци наред. Дори само споменът беше достатъчен, за да го усети отново, затова издуха носа си малко преди да пристигне във фермата, където завари две пожарни коли. Един от пожарникарите, облечен в защитен костюм, го пресрещна, докато тичаше към вратата._
	— _Всичко е наред, приятел, баба ти е добре. Но се опасявам, че не може да се каже същото за стените на кухнята._


	— След като сте ходили у тях да го разпитвате, той ми се обади, много уплашен — продължи Лий. — Каза ми, че изгубил самообладание и ви излъгал къде е бил. — Погледна ги в очите и добави: — Осъзнавам, че нищо не ни извинява. И двамата го знаем. Но ви моля да не ни съдите прекалено строго. Когато лъжеш за нещо толкова дълго време, то се превръща в твоя втора природа.
	— Никой не ви обвинява за сексуалната ви ориентация, а за това, че изгубихте толкова много от времето ни, когато цяло едно семейство е убито — отвърна Рако.
	Докторът кимна.
	— Разбирам. Ако можех да върна времето назад, бих постъпил по друг начин. Наистина. Не се срамувам, че съм гей. Колкото до Джейми, той постепенно свиква с тази мисъл. Но много хора в Киуара биха се замислили дали да поверят своето и на децата си лечение в ръцете на обратен. Или пък дали да седнат до него в бара. — Мъжът погледна Фолк. — Видяхте със собствените си очи какво става, когато се окажеш там. Просто искахме да си спестим неприятностите.
	Пуснаха доктора да си ходи. Арън се замисли за момент, после изтича от управлението след него.
	— Ей, почакайте малко. Исках да ви попитам за Мал Дийкън. Доколко е напреднала деменцията му?
	Лий не отговори веднага.
	— Не мога да обсъждам състоянието му с вас.
	— Само няколко думи за протокола?
	— Съжалявам. С готовност бих ви помогнал. Но нямам право. Той е мой пациент.
	— Не искам конкретна информация. Само най-общи наблюдения. Какви неща може да си спомни? Случили се десетина минути по-рано, но не и преди десет години? Или обратното?
	Лекарят се поколеба, после хвърли поглед назад към полицейското управление.
	— Най-общо казано, пациентите, прехвърлили седемдесетте и със симптоми, подобни като тези при Мал, са склонни към бързо влошаване на паметта. Далечното минало може да е много по-ясно от случили се наскоро събития, но често спомените се преплитат и са доста мъгляви. С други думи, на тях не може да се разчита, ако ме питате за това. Такава е обичайната клинична картина.
	— Това ще го убие ли? Последен въпрос, обещавам.
	Лий изглеждаше притеснен. Огледа се наоколо. Улицата беше почти безлюдна.
	— Непряко — сниши глас той. — Но ще подкопае сериозно здравето му. На първо място ще засегне личната грижа и храненето. Подозирам, че на човек в такова състояние му остава най-много година или малко повече. Може би по-малко. Естествено, не е от полза, ако е изпивал по няколко питиета всеки ден през целия си съзнателен живот. Но пак най-общо казано, разбира се.
	Кимна отривисто в знак, че разговорът е приключен, и се обърна. Фолк не го спря.
	— Трябва да им бъде повдигнато обвинение. На него и на Съливан — отбеляза Рако, когато се върна в управлението.
	— Да. Прав си. — Но и двамата знаеха, че това няма да се случи.
	Сержантът се облегна на стола и закри лицето си с ръце. После въздъхна тежко.
	— Господи. А сега накъде, по дяволите?


	Сякаш да убеди сам себе си, че не са се озовали за пореден път в задънена улица, Фолк се обади в Мелбърн. Час по-късно разполагаше с всички светли пикапи, регистрирани в Киуара в годината на смъртта на Ели Дийкън. Оказаха се сто и девет.
	— Без да броим онези, които вероятно само са минали през града — мрачно отбеляза Рако.
	Арън набързо прегледа списъка. Имаше много познати имена. Предишни съседи. Родителите на бивши съученици. Фамилията Дийкън също не правеше изключение. Той дълго се взира в името. Но също и във всички останали. Джери Хедлър и семейството на Гретчън, дори собствения му баща. Джери е могъл да види почти половината град на кръстовището онзи ден. Накрая затвори папката.
	— Ще изляза за малко да се поразходя — каза той.
	Сержантът изсумтя. Но слава богу, не го попита къде.


>	Двадесет и осма глава

	Гробището се намираше на няколко минути път с кола извън града, заело огромен парцел, засенчен от вековни дъбове. На шосето подмина няколко знака, предупреждаващи, че опасността от пожари се бе увеличила до критична. Навън вятърът се усилваше.
	Самото погребение се състоя в тесен семеен кръг, затова не знаеше къде точно са гробовете на семейство Хедлър, но лесно ги откри. Съвсем нови, полираните надгробни камъни изглеждаха като домашни мебели, оставени по погрешка сред съсипаните от времето им съседи. Пръстта беше залята с дълбоко до глезените море от целофан, плюшени играчки и увехнали букети. Миризмата на загниващи цветя се усещаше от метри разстояние.
	Могилите на Карън и Били бяха отрупани с цели купчини, докато върху тази на Люк лежаха само няколко изсъхнали стръка. Арън се запита дали беше отговорност на Барб и Джери да разчистят терена, след като даровете преминат границата между почитта и боклука. Старата жена си имаше достатъчно грижи в селската къща, за да пълзи на колене и да преценява какво да остави и какво да изхвърли. Той нямаше да го допусне. Мислено отбеляза, че непременно трябва да провери.
	Поседя малко на сухата земя между гробовете, без да обръща внимание на праха, полепващ по панталона на костюма му. Прокара ръка по гравирания надпис на надгробната плоча, опитвайки да се отърси от чувството за нереалност, измъчващо го от погребението насам. _Люк Хедлър лежи в този ковчег_, повтаряше си мислено. _Люк Хедлър е заровен в земята тук._ Къде беше той през онзи следобед, когато Ели умря? Въпросът изплува на повърхността като петно. При всеки удобен случай трябваше да го притиска, с надеждата да получи отговор. Но искрено бе вярвал, че приятелят му лъжеше, за да го защити. Ако знаеше какво предстоеше да се случи…
	Веднага заглуши потискащата мисъл. Това беше вик, изтръгващ се от твърде много усти, откакто се върна в Киуара. _Ако знаех, щях да постъпя по различен начин._ Сега вече беше прекадено късно. Имаше неща, с които просто се налагаше да живее.
	Изправи се и се обърна с гръб към гробовете на семейство Хедлър. Насочи се по-навътре, докато намери реда, който търсеше. Паметниците в този парцел бяха изгубили блясъка си още преди години, но повечето му бяха познати като стари приятели. Докато минаваше по алеята, прокара с обич пръсти по някои от тях, преди да спре до един избелял от слънцето камък. Там нямаше цветя и за първи път му хрумна, че може би трябваше да купи. Така би постъпил един добър син. Да донесе букет на майка си.
	Вместо това се наведе и избърса със салфетка праха и полепналата пръст от името й. Същото направи и с датата на смъртта й. Нямаше нужда да му се напомня за годишнината. Откакто се помнеше, знаеше, че е починала в деня, в който се е родил. _Усложнение и загуба на кръв_, каза баща му, когато Арън порасна достатъчно, за да попита, преди да го погледне така, че да остави у него усещането, че жертвата си е струвала почти, но не съвсем.
	Като дете понякога идваше тук с колелото си и часове седеше сам с тържествено покаяние до гроба й. Накрая осъзна, че никой не се интересува дали беше там, или не, и отношенията им постепенно преминаха в едностранчиво приятелство. Опитваше се упорито да почувства някаква синовна обич, но дори тогава това му се струваше изкуствена емоция. Така и не успя да я запали към жена, която никога не бе познавал. Което събуждаше известни угризения, тъй като беше много по-привързан към Барб Хедлър.
	Но му харесваше да посещава майка си, а тя се оказа дяволски добър слушател. Започна да носи закуски, книги и домашни, лягаше в тревата до надгробния камък и й разказваше в безкраен монолог за изминалия ден и живота си.
	Преди да осъзнае, Арън установи, че и сега прави същото, излегнал се по гръб с опънати крака върху изсъхналата растителност край гроба. Сенките на дърветата го спасяваха от непоносимата жега. Загледа се в небето и с глас, близък до шепот, сподели с нея за Хедлър и завръщането си у дома. За повторната среща с Гретчън. За тежкото чувство в гърдите му, останало след сблъсъка с Манди в парка и с Иън в магазина. Говореше й за страховете си, че може би никога няма да узнае истината за Люк.
	След като се изчерпа откъм думи, затвори очи и остана да лежи до майка си като обвит в пашкул от топлината на земята и на въздуха около него.


	Когато се събуди, слънцето в небето се бе преместило. Изправи се с прозявка и се протегна. Не беше сигурен колко време е спал там. Изтърси дрехите си и се отправи през гробището към централния вход. Но по средата на пътя спря. Имаше още един гроб, който трябваше да посети.
	Отне му доста повече време да го открие. Беше идвал само веднъж, на погребението, преди да напусне завинаги Киуара. Накрая се спъна и го видя почти случайно — малък камък, сгушен анонимно между няколко богато украсени паметника. Беше обрасъл с изсъхнала трева. В основата му имаше един-единствен увехнал букет, увит в разтопен от горещината целофан. Фолк извади салфетка и се протегна да избърше мръсотията от издълбаното име. Елинор Дийкън.
	— Не я докосвай, мръсник.
	Гласът идваше зад него и Арън подскочи. Обърна се и видя Мал Дийкън да седи в дълбоката сянка, хвърляна от огромен мраморен ангел на задния ред. В ръката си държеше бутилка бира, а тлъстото му кафяво куче спеше в краката му. То се събуди, прозя се и изплези език с цвят на сурово месо, докато стопанинът му с усилие се изправи. Остави бутилката до паметника с херувима.
	— Махни си ръцете от нея, преди да съм ги отсякъл.
	— Няма нужда, Дийкън. Тръгвам си — отвърна Фолк и отстъпи назад.
	Старецът присви очи към него.
	— Ти си хлапето, нали?
	— А?
	— Синът на Фолк. Не бащата.
	Арън се вторачи в старческото лице. Челюстта му беше стисната агресивно, но погледът изглеждаше по-ясен, отколкото последния път.
	— Да. Аз съм синът — отвърна той с известна тъга. И се обърна да си върви.
	— Точно така. Надявам се, че този път си отиваш завинаги — последва го неуверено Дийкън. Дръпна силно каишката на кучето и животното изскимтя.
	— Не още. Внимавай с домашния си любимец — подхвърли Фолк, без да спира. Чуваше как мъжът се опитва да върви след него. Стъпките му отекваха, неравномерни и бавни, върху спечената земя.
	— Не я оставяш на мира дори сега, а? Може да си синът, но си същият като баща си. Негодник.
	Фолк се извърна рязко.


	_Откъм двора се носеха два различни гласа. Единият висок, другият по-спокоен. Дванайсетгодишният Арън захвърли ученическата си чанта върху масата в кухнята и изтича до прозореца. Баща му стоеше със скръстени ръце и гледаше с досада насочения към него показалец на Мал._
	— _Шест ми липсват — говореше Дийкън. — Две овце и четири агнета. Някои от тях са същите, които оглеждаше миналата седмица._
	_Ерик Фолк въздъхна._
	— _А пък аз ти казвам, че не са тук, приятел. Но ако искаш да си губиш времето да огледаш, заповядай._
	— _Значи е съвпадение, така ли?_
	— _Предполагам, че причината е по-скоро в паянтовата ти ограда. Ако исках животните ти, щях да ги купя. Друг въпрос е, че никое от тях не ми хваща окото._
	— _Нищо им няма. Но защо ти е да се харчиш, когато можеш просто да ги вземеш? Нали? — повиши глас Дийкън. — Не за първи път слагаш ръка върху нещо мое._
	_Ерик се загледа в него за миг, после невярващо поклати глава._
	— _Време е да си вървиш, Мал. — Понечи да се обърне, но другият го сграбчи грубо за рамото._
	— _Тя се обади от Сидни да ми каже, че повече няма да се върне, но ти сигурно знаеш. Щастлив ли си сега? Вероятно се чувстваш много велик, а? Нали ти я накара да ме напусне?_
	— _Не съм уговарял съпругата ти за нищо — рязко освободи ръката си Ерик. — Бих казал, че ти свърши тази работа с пиянството и юмруците си. Просто съм изненадан, че търпя толкова дълго._
	— _О, да, истински рицар в блестящи доспехи. Това си ти. Винаги готов да й предложиш рамото си да се наплаче, докато сипваш отрова в ушите й. Успя ли да я уговориш да скочи в леглото ти, докато си в него?_
	_Бащата на Арън повдигна вежди. После се изсмя, искрено развеселен._
	— _Човече, не съм чукал жена ти, ако това те притеснява._
	— _Глупости._
	— _Не, приятел, съвсем не са глупости, а самата истина. Е, добре, вярно е, че идваше вкъщи да изпие чаша чай и да се наплаче, когато всичко й идваше до гуша. Имаше нужда да се откъсне за малко от всичко. И толкова. Не ме разбирай погрешно, беше хубава жена, но обичаше алкохола почти толкова, колкото и ти. Може би, ако се грижеше по-добре за стоката и собствената си съпруга, те нямаше да избягат от теб, по дяволите. — Ерик Фолк отново поклати глава. — Честно казано, нямам време нито за теб, нито за нея. Съжалявам единствено дъщеря ти._
	_Юмрукът дойде неочаквано, като внезапно изскочило от глутницата куче, и се стовари върху лявата вежда на Ерик. Той залитна и падна по гръб, удряйки болезнено тила си в земята._
	_Арън се втурна навън с вик и се наведе над баща си, който гледаше небето със замъглен поглед. От косата към лицето му потече струйка кръв. Чу Дийкън да се смее, скочи към по-възрастния мъж и го блъсна силно в гърдите. Мал отстъпи назад, но якото му телосложение го задържа стабилно на крака. За части от секундата се протегна, улови ръката на момчето, изви я и притегли лицето му към своето._
	— _А сега ме чуй. Когато твоят старец стане от калта, му кажи, че това ще му се стори като приятелско потупване по главата в сравнение с онова, което ще се случи, ако видя него или някого от вас двамата да се приближава до нещо мое._
	_Повали го на земята, после се обърна и си тръгна, подсвирквайки през зъби._


	— Той ме умоляваше, знаеш ли — говореше Дийкън. — Баща ти. След онова, което ти стори с моята Ели. Дойде при мен. Дори не се опита да ме убеди, че не си виновен. Че не си способен да го извършиш. Нищо подобно. Искаше да накарам хората в града да си траят, докато полицията приключи с разследването. Все едно ми пукаше за някого от вас.
	Фолк си пое дълбоко въздух и побърза да се отдалечи.
	— Но ти го знаеше, нали? — застигнаха го думите на Дийкън. — Това, че те е подозирал през цялото време. Собственият ти баща. Разбира се, че си го знаел. Сигурно е дяволски неприятно, когато твоят старец има толкова лошо мнение за теб.
	Фолк спря. Почти беше успял да избяга. _Продължавай да вървиш_, каза си мислено. Но вместо това се обърна назад. Устата на Дийкън се бе изкривила в грозна гримаса.
	— Какво? — подвикна старецът. — Само не ми казвай, че е повярвал на нескопосаната история, която скалъпихте с малкия Хедлър. Баща ти може да беше негодник и страхливец, но не и глупак. Успя ли да го убедиш? Сдобрихте ли се в крайна сметка? Или продължи да се съмнява до последния си ден?
	Арън не отговори.
	— Така си и мислех — ухили се Дийкън.
	„Не — искаше да му изкрещи Фолк, — никога повече не се сближихме.“ Изгледа продължително стареца, после с почти физическо усилие се извърна и тръгна по алеята. Стъпка по стъпка вървеше между отдавна забравените надгробни камъни. Зад гърба си чуваше как Мал Дийкън продължава да се смее, стъпил здраво с два крака върху гроба на собствената си дъщеря.


>	Двадесет и девета глава

	Изстрелът изтрещя откъм далечното поле и ехото му се пое от нагорещения въздух. Преди отново да се възцари тишина, се разнесе още един. Фолк застина по средата на алеята във фермата на Гретчън с ръка, готова да затръшне вратата на колата.
	Мислите му го върнаха в мрачния коридор на къщата на Хедлър с изтърканата мозайка. Представи си руса жена, просната на пода с изтичаща кръв, но този път не Карън, а приятелката му от детските години.
	Поредният изстрел го накара да хукне през полето по посока на гърмежа. Опита се да последва звука, но той отекна и се разсея над сухата земя, обърквайки го напълно. Огледа хоризонта с навлажнени от ослепителната слънчева светлина очи, но не видя нищо.
	Най-после я забеляза — с къси панталони в цвят каки и жълта риза, почти невидима на фона на избелелите полета. Закова се на място, обзет от облекчение, последвано от вълна от срам. Гретчън се обърна и го погледна за момент, после подпря пушката на рамото си и му помаха. Надяваше се, че не го е видяла да тича. Жената тръгна към него през прегорелите стърнища.
	— Ей, доста бързо дойде — извика тя. На врата й висяха розови наушници.
	— Надявам се, че не се натрапвам — каза Фолк. Беше й позвънил на излизане от гробището. — Имах нужда да видя приятелско лице.
	— Няма проблем. Радвам се, че си тук. Разполагам с цял час, преди да отида да прибера Лечи от училище.
	Той се огледа, печелейки време да успокои дишането си.
	— Страхотно местенце.
	— Благодаря. Очевидно зайците мислят същото. — Тя кимна през рамо. — Трябва да застрелям още няколко, за да определя деня като успешен. Хайде, ще ми бъдеш съгледвач.
	Последва я през полето към мястото, където беше оставила брезентовата си раница. Гретчън порови в нея и му подаде втори чифт наушници. Бръкна отново и извади кутия с патрони. Не за „Ремингтън“ — като откритите в телата на семейство Хедлър, автоматично отбеляза той. След първоначалното облекчение веднага изпита угризение заради предателската мисъл. Жената свали цевта на пушката и я зареди.
	— Дупките им са там — посочи с ръка и примижа срещу слънцето. — Дай ми знак, ако забележиш някой.
	Арън сложи наушниците и всичко наоколо заглъхна, сякаш се бе гмурнал под вода. Виждаше как евкалиптите се поклащат безшумно от вятъра. Но звуците в главата му се усилиха. Бученето на кръвта в ушите, лекото поскърцване на зъбите.
	Загледа се към терена с най-много заешки дупки. Дълго време нищо не помръдваше, после забеляза някакво движение. Понечи да махне на Гретчън, но тя вече бе вдигнала пушката на рамото си, затворила едното си око. Насочи оръжието, преследвайки заека с плавна дъга. Разнесе се глух изстрел и от близкото дърво няколко какадута излетяха едновременно.
	— Добре, мисля, че го улучих — отбеляза тя и свали наушниците. Закрачи през нивата и се наведе, обтягайки докрай късите панталони. Изправи се и размаха триумфално неподвижния труп на гризача.
	— Чудесно попадение — похвали я Фолк.
	— Искаш ли да пробваш?
	Всъщност нямаше никакво желание. Не беше стрелял по зайци от тийнейджърските си години. Но тя вече му подаваше пушката, така че само сви рамене.
	— Може.
	Оръжието все още пареше, когато го пое от ръцете й.
	— Знаеш как става — каза Гретчън. После посегна и нагласи наушниците вместо него. Вратът му настръхна от допира на пръстите й по кожата му. Той присви очи към множеството дупки. Малка кървава локва бавно попиваше в пръстта. Напомни му за петното, оставено от Били Хедлър върху килима, и от спомена по гръбнака му преминаха ледени тръпки. Внезапно изпита отвращение. Пред погледа му нещо се раздвижи.
	Гретчън го докосна по рамото и посочи с ръка. Арън не реагира. Потупа го отново.
	— Какво има? — по-скоро видя, отколкото чу да му казва. — Точно отпред е.
	Той свали пушката и махна наушниците.
	— Съжалявам — каза извинително. — Май мина доста време.
	За момент жената се загледа в него.
	— Разбирам — кимна тя и взе обратно оръжието. — Но си наясно, че така или иначе трябва да го застрелям, нали? Не мога да ги оставя в имота си.
	Насочи цевта, прицели се за един кратък миг и натисна спусъка.
	Още преди да се приближат, Фолк знаеше, че не е пропуснала.


	Вече в къщата, Гретчън събра разхвърляните върху кухненската маса листове в спретната купчина.
	— Чувствай се като у дома си. Не обръщай внимание на безпорядъка — каза тя и сложи кана с ледена вода на освободеното пространство. — Попълвах заявления от името на училищното настоятелство за отпускане на допълнителни средства. Благотворителност и разни такива неща. Мисля да опитам отново с дарителската фондация, макар Скот да смята, че е загуба на време. Просто да видим дали тази година ще успеем да стигнем по-далеч от краткия списък. Проблемът е, че преди да дадат пари, те искат да знаят всичко.
	— Май бумащината е доста.
	— Истински кошмар, а аз с радост ще ти призная, че не ме бива много в нея. Преди членовете на настоятелството не се занимаваха с тази работа. — Направи кратка пауза. — Затова не трябва да се оплаквам. Всъщност я вършеше Карън, но както знаеш… — Замълча, без да довърши мисълта си.
	Фолк огледа кухнята, докато й помагаше да премести документите на бюфета. Нямаше представа какво точно бе очаквал, но му се стори доста по-занемарена, отколкото си представяше. Въпреки безупречната чистота, си личеше съвсем ясно, че санитарният възел и уредите бяха виждали и по-добри времена.
	Поставена в рамка снимка на сина й заемаше почетно място сред останалите украшения. Той я взе и прокара пръст по широката усмивка, разкриваща едрите предни зъби на детето. Помисли си за Били, който се влачеше бавно из паркинга след майка си на записите от охранителните камери. Оставаха само осемдесет последни минути от краткия му живот. Върна фотографията на мястото й.
	— Сигурно ще ти прозвучи странно, но Карън някога споменавала ли е името ми? — попита той и Гретчън го изгледа изненадано.
	— Твоето? Не мисля. Всъщност не съм разговаряла много с нея. Защо? Тя изобщо познаваше ли те?
	Фолк повдигна рамене. И за хиляден път се запита защо беше записала телефонния му номер.
	— Не, струва ми се. Просто ми е интересно дали е знаела нещо за мен.
	Тя го наблюдаваше внимателно, без да мигне.
	— Нямам такъв спомен. Но както ти казах, не я познавах много добре. — Поклати леко глава. Недвусмислен намек, че разговорът е приключен. Настъпи неловко мълчание, нарушавано само от потропването на леда, докато наливаше вода в две чаши. — Наздраве — каза накрая и вдигна своята. — Не често, но понякога това е по-добро от виното.
	Фолк се загледа в мускулите на шията й, докато отпиваше дълга глътка.
	— Впрочем как върви разследването?
	— Изглежда, Джейми Съливан е чист.
	— Така ли? Това е чудесно, нали?
	— Да, за него. Но не съм сигурен, че означава някакъв напредък за нас.
	Гретчън наклони глава настрани като птица.
	— Но ще останеш, докато разрешиш случая окончателно, нали?
	Той отново сви рамене.
	— При това темпо е доста съмнително. Следващата седмица трябва да се върна на работа. — Направи кратка пауза. — По-рано днес се натъкнах на Мал Дийкън. — И й разказа за срещата им на гробището.
	— Не му позволявай да те извади от равновесие. Този човек не е на себе си. — Пресегна се през масата и погали с пръсти лявата му ръка. — Минаха двайсет години, а той все още се опитва да хвърли върху теб вината за случилото се с Ели. Така и не успя да приеме, че с Люк сте били заедно.
	— Гретчън, чуй ме…
	— Ако изобщо някой е виновен, това е самият Дийкън — прекъсна го тя. — Единствено заради него дъщеря му беше нещастна и реши да се удави. През цялото време търси кого да посочи с пръст.
	— Наистина ли никога не си се съмнявала, че става въпрос за самоубийство?
	— Не — погледна го изненадано жената. — Разбира се, че не. А трябва ли?
	— Просто питам. Знам, че Ели се държеше малко странно накрая и все повече се затваряше в себе си. И няма съмнение, че животът й с Мал е бил истински кошмар. Но никога не съм предполагал, че е толкова отчаяна. Във всеки случай дотолкова, че да се самоубие.
	Гретчън се засмя сухо.
	— Вие, момчетата, бяхте съвсем слепи. Ели Дийкън беше нещастна.


	_Ели хвърли учебника по математика в чантата си след края на урока. Автоматично започна да преписва домашното за следващия ден от дъската, но химикалката в ръката й застина неподвижно. Имаше ли смисъл? Беше решила да пропусне часовете днес, но в крайна сметка неохотно премисли. Само щеше да привлече вниманието към себе си. А точно от това нямаше нужда. По-добре да се държи както обикновено. Да сведе глава и да се надява… ами, ако не на най-доброто, поне не на най-лошото._
	_Отвън в оживения коридор група момчета се бе струпала около портативен транзистор и слушаше срещата по крикет между Австралия и Република Южна Африка. Шестица предизвика радостните им възгласи. В петъчния следобед всичко изглеждаше прекрасно. Двата почивни дни бяха пред тях._
	_Колко време измина, откакто се бе чувствала така, зачуди се Ели. Наистина не можеше да си спомни. Ако делниците й бяха тежки, уикендите се превръщаха в кошмар. Струваше й се, че се точат цяла вечност и краят им винаги беше някъде зад хоризонта._
	_Но не и този. Затаи мисълта в гърдите си, докато си проправяше път през тълпата. След него всичко щеше да се промени. Неговият край се виждаше съвсем ясно._
	_Все така потънала в размисли, тя подскочи, когато някой я сграбчи за ръката. Щеше да й остане синина и болката я накара да се намръщи._
	— _Ей! Къде е пожарът? — Към нея гледаше Люк Хедлър._


	— Какво искаш да кажеш? — Фолк се вгледа в Гретчън.
	— Много добре знаеш какво имам предвид, Арън. Беше там. Виждаше същите неща, каквито и аз. Колко странно се държеше през онези последни няколко седмици. Когато изобщо идваше с нас. Почти не се появяваше. Постоянно се оправдаваше с мизерната си работа и… не знам с какво още. Започна да ни избягва. Отказа съвсем пиенето, помниш ли? Твърдеше, че иска да отслабне, но като се замисля сега, това ми звучи глупаво.
	Арън кимна бавно. Да, спомняше си. Тогава остана изненадан, защото тя сякаш харесваше алкохола повече от останалите. Което не беше странно предвид родословието й.
	— Според теб защо спря да пие?
	Гретчън повдигна тъжно рамене.
	— Не знам. Може би се е страхувала как ще й влияе алкохолът. Не е била сигурна какво може да направи. Не ми се иска да го призная, но Люк беше прав онази нощ, когато се скарахме на скалата.
	— За какво говориш?
	— Нямам предвид, че имаше право да ни плаши така — припряно обясни тя. — Беше ужасно от негова страна. А това, че Ели е изгубила чувството си за хумор. Не трябваше да го казва, но беше вярно. Наистина вече не носеше на шеги. Не че трябваше да се разсмее на глупавата му каскада, но тя не се смееше изобщо. Винаги трезва, сериозна, рееща се в свой собствен свят. Спомняш си.
	Фолк седеше мълчаливо. Помнеше.
	— И си мисля… — подхвана отново Гретчън и замълча.
	— Какво?
	— Ако си честен поне пред себе си, ти отдавна подозираше, че Ели Дийкън беше малтретирана.


	_Ели освободи ръката си от хватката на Люк и разтри зачервеното място. Той сякаш не забеляза._
	— _За къде си се разбързала? Искаш ли да отидем в града и да изпием по една кола или нещо друго? — Гласът му беше прекалено небрежен._
	_Тя отдавна бе престанала да брои опитите му да остане насаме с нея след скандала на скалата. Досега успяваше да се измъкне. Хрумна й, че може би търсеше начин да се извини, но нямаше нито енергията, нито желанието да разбере. Типично в негов стил. Човек трябваше да положи доста усилия, за да получи дори едно „съжалявам“ от него. Дори вече да не му се сърдеше, този със сигурност нямаше да е щастливият му ден._
	— _Не мога. Не сега._
	_Умишлено не се извини. Запита се за момент дали не трябва да зарови томахавката заради доброто старо време. Познаваха се от години. Имаха история. Но тогава лицето му помръкна и от гневния поглед, който й хвърли, разбра, че не си струва усилието. В живота на Ели Дийкън имаше достатъчно мъже, които искаха от нея повече, отколкото й даваха. Нямаше нужда от още един. Тя се обърна. По-добре да забрави. Люк Хедлър си беше такъв и нищо не можеше да го промени._


	Арън сведе поглед и усети как гърдите му се стягат от чувство за вина и съжаление. Гретчън протегна ръка и го докосна по рамото.
	— Знам, че не ти е лесно да го признаеш — каза тя. — Но знаците бяха налице. Просто ние бяхме прекалено млади и егоцентрични, за да ги разчетем.
	— Но защо не ни е казала? — измърмори той.
	— Може би се е страхувала. Или пък дори го е смятала за срамно.
	— По-вероятно е решила, че никой не се интересува от проблемите й.
	Гретчън го погледна.
	— Тя знаеше, че ти се интересуваш, Арън. Затова те предпочете пред Люк.
	Фолк поклати глава, но тя кимна.
	— Вярно е. Ти беше толкова уравновесен. Някой, на когото можеше да разчита. Щеше да я изслушаш, ако бе решила да сподели. Да, наистина Люк беше по-привлекателният и по-атрактивният от двама ви. Но това рядко е от полза. Той беше звезда, но повечето хора не обичат да свирят втора цигулка в собствения си живот. При теб нещата стоят различно. Винаги си мислел повече за другите, отколкото за себе си. В противен случай нямаше да си още тук, в Киуара.


	— _Здрасти, Ели._
	_Беше почти по средата на коридора, чувствайки изгарящия поглед на Люк на тила си, когато чу гласа от една празна класна стая. Вътре Арън Фолк подреждаше надписани саксии с растения в голям кашон. Усмихна му се и влезе._
	— _Как мина презентацията? С поредната отлична оценка? — попита, като нави около пръста си един непокорен папратов филиз и го пъхна в кутията._
	_Момчето повдигна скромно рамене._
	— _Не знам. Добре, струва ми се. Растенията не са моята сила. — Той нямаше да го каже, осъзна Ели, а просто щеше да го направи. Когато ставаше дума за учене, дори не му се налагаше да полага някакви усилия. През последната година тя също не си помръдваше пръста, но със съвсем различен резултат. Учителите отдавна престанаха да й натякват за слабия успех._
	_Той затвори кашона и го повдигна неловко с дългите си ръце._
	— _Ще ми е трудно да го отнеса у дома. Искаш ли да ми помогнеш? Ще те черпя една кола._
	_Тонът му беше небрежен като на Люк, но се изчерви леко, докато упорито отбягваше да срещне погледа й. Отношенията им бяха малко странни, откакто се целунаха край скалното дърво. Кавгата на скалата не беше помогнала. Почувства внезапен порив да му обясни, но не можа да намери подходящите думи. Вместо това изпита желание да улови лицето му между дланите си, да го целуне отново и да му каже, че е направил всичко възможно за нея._
	_Арън продължаваше да чака, когато тя потръпна. Нищо не й пречеше да отиде с него. Нямаше да отнеме много време. Но не, отсече твърдо. Беше взела решението си. И то я водеше в друга посока._
	— _Не мога. Съжалявам — каза му съвсем искрено._
	— _Е, няма нищо. — Милата му усмивка я накара да изпита угризение. Той беше от добрите момчета. Винаги я караше да се чувства в безопасност._
	_„Трябва да му кажеш.“_
	_Идеята се появи в съзнанието й неканена. Тръсна веднъж глава. Не. Не можеше. Беше глупаво. И твърде късно. Сега само щеше да се опита да я спре. Но после, когато погледна откритото му лице, осъзна собствената си самота и се запита дали наистина искаше точно това._


	— Горката Ели — промълви Арън. — Предполагаше се, че сме й приятели, а всички я предадохме.
	Гретчън гледаше ръцете си.
	— Знам. Аз също се чувствам виновна. Но не се обвинявай прекалено. Подозрението трябва да падне върху други хора, които са си затваряли очите. Ти беше дете. И направи всичко възможно. Винаги се държеше добре с нея.
	— Но явно недостатъчно. През каквото и да си е мислила, че преминава, то се случваше под носовете ни, а ние дори не сме забелязвали.
	В кухнята беше уютно и тихо и Фолк се съмняваше, че ще събере сили да се изправи върху натежалите си крака, за да си тръгне. Гретчън повдигна леко рамене и пъхна ръката си в неговата. Дланта й беше топла.
	— Това е урок, който всички научихме по най-трудния начин. Тогава се случиха доста неща. И не всички бяха свързани с Люк.


	_Ели погледна Арън и той й се усмихна. „Кажи му“, настояваше вътрешният й глас, но тя го заглуши. „Спри. Решено е. Няма да споделя с никого.“_
	— _Трябва да вървя. — Обърна се да си тръгне, но спря. Мисълта за онова, което предстоеше, я направи безразсъдна. Преди да осъзнае какво върши, тя пристъпи към него, наведе се над кашона с растенията и го целуна леко по устните. Усети ги сухи и топли. Отдръпна се рязко назад, удряйки болезнено бедрото си в бързината. — Е, ще се видим. — Гласът й прозвуча фалшиво дори за самата нея, затова не изчака отговора му._
	_Когато стигна до вратата, подскочи уплашено. Облегнат на касата, Люк ги наблюдаваше безмълвно. Изражението му беше неразгадаемо. Ели пое дълбоко дъх и се насили да му се усмихне._
	— _До скоро, Люк — каза тя, опитвайки да се промъкне покрай него._
	_Той не отвърна на усмивката й._


>	Тридесета глава

	Фолк седеше на леглото, разпръснал десетина документа пред себе си. В бара долу беше тихо. Последните редовни клиенти си тръгнаха преди няколко часа. Погледна записките си по случая. Започна да драска свързващи линии, докато получи заплетена паяжина, наподобяваща лабиринт без изход. Взе чист лист и опита отново. Същият резултат. Извади мобилния си телефон и натисна бутона за бързо набиране.
	— Мисля, че Ели Дийкън е била малтретирана от баща си — каза той веднага щом Рако отговори.
	— Какво? Задръж малко. — Гласът отсреща беше сънен. Линията заглъхна и той чу приглушен разговор. Рита, досети се веднага. Погледна часовника си. Оказа се по-късно, отколкото предполагаше.
	Измина цяла минута, преди сержантът да се обади отново:
	— Още ли си там?
	— Извинявай, изгубил съм представа за времето.
	— Няма значение. Какво ми каза за Ели?
	— Нещо, за което говорихме с Гретчън по-рано днес. За това, че е била отчаяна. Нещо повече, дори нещастна. Сигурен съм, че Мал Дийкън я е малтретирал.
	— Физически? Сексуално?
	— Не знам. Може би и двете.
	— Така — измърмори Грег. Последва мълчание.
	— Дийкън няма алиби за следобеда, когато е убито семейство Хедлър.
	Полицаят въздъхна тежко от другия край на линията.
	— Приятел, човекът е прехвърлил седемдесетте и има психически проблеми. Макар че е негодник, той е само един изкуфял старец.
	— И какво от това? Все още може да държи пушка.
	— Ами _това_ — изръмжа в слушалката Рако, — че според мен отношението ти е изкривено от омразата, която изпитваш към него заради онова, което ти е причинил преди двайсет години.
	Фолк не отговори.
	— Съжалявам — продължи другият и се прозя. — Уморен съм. Ще говорим утре. — Направи кратка пауза. — Рита те поздравява.
	— И аз нея. Извинявайте. Лека нощ.
	Линията заглъхна.


	Струваше му се, че са изминали само няколко минути, когато стационарният телефон го разбуди с пластмасовия си звън. Отвори едно око. Едва седем сутринта. Скръстил ръце над главата си, той се насили да отговори. Прекара часове наред над записките си, докато потъна в неспокоен сън, и сега главата му пулсираше в знак на протест. Неспособен да понесе повече шума, събра цялата си енергия да се протегне и да вдигне слушалката.
	— Най-после — каза Макмърдо. — Събудих ли те?
	— Да.
	— Както и да е, приятел, няма значение. Слушай, трябва веднага да слезеш долу.
	— Не съм облечен…
	— Повярвай ми — настоя барманът. — Чакам те отзад. Ще ти помогна с каквото мога.


	Колата на Фолк беше омазана с изпражнения. Ивици и петна покриваха боята и се сливаха около гумите и под чистачките на предното стъкло. Мръсотията започваше да засъхва под ранното утринно слънце и се пропукваше върху издрасканите букви. Думите ЩЕ ТЕ ПРЕБИЕМ сега изглеждаха по-скоро кафяви, отколкото сребристи.
	Арън изтича навън. Наложи се да покрие носа си с ризата, преди да приближи. Усещаше вонята в устата си. Мухите налитаха яростно и той с отвращение ги отпъждаше с ръка, когато кацаха върху лицето и косата му.
	Вътре положението се оказа още по-лошо. Очевидно някой беше пъхнал фуния или маркуч в тесния процеп на прозореца от страната на шофьора, който обикновено оставяше леко отворен с надеждата нощният въздух да охлади купето. Отвратителната мръсотия беше плисната върху волана и радиото и се събираше в тъмни локви върху седалката и пред педалите. Нито една от другите коли на паркинга не беше докосната. Макмърдо стоеше отстрани, притиснал ръка към носа и устата си.
	— По дяволите, приятел — поклати глава той. — Много съжалявам. Изнасях празните бутилки и я видях. Сигурно са дошли през нощта. — Направи кратка пауза. — Поне са животински. Повечето от тях. Така ми се струва.
	Без да сваля ризата от лицето си, Фолк обиколи колата. Горката. Издраскана, а сега и осквернена. Надникна през изцапаните прозорци, задържайки дъха си. Предпазливо, без да се приближава прекалено. През мътилката забеляза, че вътре имаше още нещо. Отстъпи назад, но не се чувстваше достатъчно уверен в себе си, за да заговори.
	Намазани с изпражнения и пръскащи зловоние, на седалките бяха залепени стотина листовки, призоваващи за повече информация за смъртта на Ели Дийкън.


	Настроението в полицейското управление беше мрачно.
	— Ще повдигна обвинение на Доу и чичо му за този варварски акт — обърна се Рако към Фолк, преди да вдигне телефона. — Знаеш ли цената на колата? Може да получиш някакво обезщетение.
	Арън повдигна разсеяно рамене, седна зад бюрото и се загледа с празен поглед в папката по делото „Хедлър“. В другия край на стаята сержантът затвори слушалката и за момент разтърка с длани лицето си.
	— Изглежда, Дийкън е предприел ответен ход — съобщи той. — Подал е жалба. Срещу теб.
	— Виж ти. — Фолк скръсти ръце и се загледа през прозореца на управлението. — А моята кола е омазана с лайна.
	— Твърди, че си го тормозел. Гаврил си се с гроба на дъщеря му или нещо такова. Идва насам с адвоката си.
	— Ясно — каза само Арън, без да се обърне към него.
	— Нужно ли е да питам…?
	— Не, но нямаше свидетели. Така че ще е неговата дума срещу моята. И аз си имам трески за дялане, така че… — Повдигна леко рамене.
	— Не се ли притесняваш? Работата става сериозна, приятел. Аз ще придвижа жалбата, но разследването ще отиде при независим следовател. Кариерата ти може да пострада.
	Фолк го погледна.
	— Разбира се, че съм притеснен. Все пак става въпрос за Дийкън, нали?
	Гласът му беше толкова тих, че Рако трябваше да се наведе напред, за да го чуе.
	— След себе си оставя само разруха и нещастие. Пребиваше жена си и вероятно е правил същото с дъщеря си. Държеше целия град в страх и се възползва от това, за да прогони баща ми и мен. Един господ знае какво е сторил племенникът му на Карън Хедлър, за да напише името му няколко дни преди да умре. Тази двойка е отровна. Но никой няма достатъчно кураж да го изрече на глас.
	— Какво предлагаш?
	— Не знам какво да ти предложа. Само казвам, че Мал заслужава да го стиснем за топките. Едно обвинение във вандализъм е прекалено леко за него. Той е виновен колкото самия дявол за нещо много по-сериозно. Семейство Хедлър, дъщеря му. Кой знае още за какво. Убеден съм.
	Вратата в съседната стая хлопна. Дийкън и адвокатът му бяха пристигнали.
	— А сега ме слушай много внимателно — нареди Рако. — Няма как да си сигурен в това. Ако те чуят да говориш така извън стените на това управление, обвинението в психически тормоз ти е сигурно, така че си дръж езика зад зъбите. Нищо не свързва Дийкън със смъртта на тримата Хедлър, колкото и да не ти се иска да е така.
	— Питай го.
	— Замъглената преценка може да бъде опасна.
	— Просто го попитай.


	Адвокатката беше млада и вдъхновена да защитава страстно правата на клиента си. Сержантът я изслуша търпеливо, докато ги придружаваше към стаята за разпити. Фолк ги наблюдаваше мълчаливо, после се облегна на стола, съвсем объркан. Дебора се появи иззад регистратурата и му подаде бутилка студена вода.
	— Не е много приятно да седиш тук, докато Мал Дийкън е вътре — отбеляза тя.
	— Да — въздъхна Арън. — Стандартна процедура. Върши работа, докато не се обърне срещу теб.
	— Знаеш ли какво трябва да направиш? Използвай времето си за нещо полезно, докато чакаш. — Жената кимна към коридора. — Архивът отдавна има нужда от разчистване.
	Фолк поклати глава.
	— Не мисля, че моментът…
	Дебора го изгледа над очилата си.
	— Последвай ме. — Отключи вратата и го дръпна вътре. От рафтовете, натъпкани с документи и канцеларски материали, миришеше на мухъл. Притисна пръст към устните си, после докосна едното си ухо. От вентилационния отвор над лавиците се чуваха гласове. Приглушени, но разбираеми.
	— За протокола, аз съм сержант Рако, а тук присъства също и колегата ми полицай Барнс. Моля, съобщете имената си.
	— Сесилия Таргъс. — Гласът на адвокатката звучеше ведро и ясно.
	— Малкълм Дийкън.
	В архива Фолк погледна Дебора.
	— Тази вентилация трябва да се поправи — прошепна той и в отговор получи закачливо намигване.
	— Знам. Но няма да е днес.
	Дръпна вратата зад себе си и той се настани на един кашон да подслушва.
	Адвокатката на Дийкън се опита да пришпори нещата.
	— Моят клиент… — подхвана тя и веднага млъкна.
	Арън си представи как Рако вдига ръка, за да я спре.
	— Благодаря ви, но вие вече ни дадохте саморъчно написано копие от жалбата срещу федерален агент Фолк — разнесе се гласът му през отдушника. — Както знаете, той в момента официално се води в отпуск, а и не работи в нашето полицейско управление. Ще пренасочим оплакването срещу него към някого от преките му началници.
	— Клиентът ми иска уверение, че ще бъде оставен на мира и…
	— Опасявам се, че не мога да му дам такова.
	— Защо не?
	— Защото вашият клиент живее в близко съседство с къща, в която трима души бяха застреляни, и засега няма алиби — отряза я Рако. — Освен това е основен заподозрян във вандалски акт спрямо чужда собственост. Но до това ще стигнем по-късно.
	Последва мълчание.
	— По отношение смъртта на трима от членовете на семейство Хедлър мистър Дийкън няма какво повече да добави… — Този път адвокатката беше прекъсната от доверителя си.
	— Нямам нищо общо с онази стрелба и можеш да запишеш това в проклетия протокол — извика пискливо той.
	Високият глас на Сесилия Таргъс отново се обади:
	— Мистър Дийкън, съветвам ви…
	— По дяволите, миличка, няма ли да млъкнеш най-после? — смъмри я с насмешка старецът. — Ти нямаш представа как стават нещата тук. Тия ще ми лепнат убийството, без да им мигне окото, а не искам ти да ме закопаеш съвсем.
	— Все пак племенникът ви ме помоли да ви посъветвам…
	— Какво не ти е наред? Да не би циците да те правят не само глуха, но и глупава?
	Отново продължителна тишина. Останал сам, Фолк се усмихна против волята си. Нищо не можеше да се сравни с невежеството на старомодния женомразец, с което отхвърляше мъдър съвет. Е, Дийкън поне не можеше да се оплаче, че не е предупреден.
	— Може би ще ни разкажеш отново за онзи ден. Заповядай, Мал — каза спокойно, но твърдо Рако.
	„Очевидно го очаква добра кариера — помисли си Арън, — стига този случай да не убие ентусиазма му още преди да е започнал.“
	— Няма какво да разказвам. Бях отвън на двора и поправях оградата, когато видях пикапа на Люк да приближава по алеята пред къщата му. — Говореше по-напрегнато, отколкото Фолк някога го бе чувал, но думите му звучаха по-скоро като научен наизуст текст на песен, а не като спомен. — Те идваха и тръгваха нанякъде по всяко време, така че не обърнах внимание — продължи той. — После чух изстрел откъм фермата им. Влязох си вкъщи. Малко по-късно последва още един.
	— Ти направи ли нещо?
	— Какво например? Това е проклета ферма. Всеки ден се стреля по нещо. Откъде да знам, че този ден са били жената и хлапето?
	Арън си го представи как повдига рамене.
	— Както и да е, вече ви казах, че не обърнах никакво внимание, нали? Защото говорех по телефона.
	Всички млъкнаха смутено.
	— Какво?
	Фолк долови собственото си объркване, отразено в тона на Рако. В показанията си Дийкън не споменаваше нищо за телефонен разговор. Със сигурност. Беше ги чел стотици пъти.
	— Какво значи това „какво“? — попита Мал, сякаш не разбираше.
	— Говорил си по телефона? По време на стрелбата?
	— Аха. Казах ти го още тогава. — Но гласът му се промени. Сега не звучеше толкова уверено.
	— Не, не си — възрази сержантът. — Доколкото си спомням думите ти, влязъл си в къщата и едва тогава си чул втория изстрел.
	— Ами да. Прибрах се, _защото_ телефонът звънеше — колебливо отвърна Дийкън. Говореше по-бавно и леко заекна на последната дума. — Птичето от аптеката се обади, че рецептата ми е изпълнена.
	— Разговарял си по телефона с аптекарката, когато е стреляно втория път? — повтори Рако с очевидно недоверие.
	— Да — потвърди Мал, вече съвсем колебливо. — Поне така си мисля. Защото тя ме попита какъв е този гръм, а аз я успокоих, че няма нищо сериозно. Фермерски работи.
	— По мобилния?
	— Не. По домашния. Горе на хълма няма обхват.
	Отново мълчание.
	— Защо не ни каза по-рано? — попита Рако.
	Продължителна тишина. Когато Дийкън заговори отново, звучеше като малко момче:
	— Не знам.
	Арън знаеше. Деменция. Опря челото си на студената стена в тъмния архив. Дълбоко в него крещеше чувство на неудовлетворение. Откъм вентилационната шахта се разнесе кашлица. После се обади адвокатката, очевидно доволна:
	— Мисля, че приключихме.


>	Тридесет и първа глава

	Рако задържа Дийкън в управлението още двайсетина минути, през които го разпитваше за повредената кола на Фолк, но това се оказа обречена кауза. Накрая предупреди строго стареца да внимава какво прави и го пусна да си върви.
	Арън взе ключовете от полицейската кола и изчака зад управлението Мал да потегли. Даде му пет минути преднина и се отправи към фермата му. По пътя предупредителни знаци му напомняха, че опасността от пожари все още е изключително висока.
	Зави след избеляла табела с амбициозния надпис „Имение Дийкън“ и пое по покрита с чакъл алея. Няколко дръгливи овце вдигнаха с надежда глави, когато мина покрай тях. Имотът се намираше високо на хълма и предлагаше спираща дъха гледка към природата наоколо. От дясната страна на Фолк, в близката тясна долина, съвсем ясно се виждаше къщата на Хедлър. Въртящите се въжета за простиране приличаха на паяжина между пръчките, а няколкото градински пейки изглеждаха като мебели за кукли. Преди двайсет години, при редките посещения в дома на Ели, той обожаваше този пейзаж. Сега не можеше да го понася.
	Спря до порутения хамбар точно когато Мал се опитваше да заключи колата си. Ключовете се изплъзнаха от разтреперените му пръсти и паднаха в праха. Скръстил ръце, Арън наблюдаваше как се наведе бавно да ги вдигне. Кучето, мотаещо се в краката на господаря си, се обърна по посока на неочаквания гост и изръмжа. Старецът погледна нагоре. Войнственото му изражение беше изчезнало. Сега изглеждаше просто изтощен и объркан.
	— Току-що си идвам от полицейското управление — каза неуверено той.
	— Да. Така е.
	— Тогава какво искаш? — Дийкън се изправи, доколкото можа. — Да се разправиш с един немощен човек, докато наоколо няма никого? Ти си страхливец.
	— Няма да рискувам кариерата си, като те пребия — отвърна Арън.
	— А защо си тук?
	Добър въпрос. Той се загледа в него. В продължение на две десетилетия този мъж беше по-силен от живота. Човекът-бог, призракът на всеки празник, чудовището под леглото. Сега, застанал срещу него, Фолк все още усещаше вкуса на собствения си гняв в гърлото, но вече примесен с още нещо. Но не беше съжаление. Определено не и съжаление.
	Вместо това се почувства измамен. Твърде дълго бе отлагал убийството на звяра и с течение на времето той се беше смалил и бе изгубил силата си, докато накрая дойде моментът, когато битката вече нямаше да е равностойна. Пристъпи крачка напред и в очите на Дийкън за първи път проблесна страх. Нещо подобно на срам помрачи лицето му. Фолк спря. Какво правеше тук?
	Погледна стареца открито и заяви твърдо:
	— Нямам нищо общо със смъртта на дъщеря ти.
	— Глупости, написала е името ти върху онзи лист. А алибито ти беше измислица… — Думите отново придобиха кухото звучене на предварително заучени и отрепетирани.
	Арън го прекъсна:
	— Откъде си толкова сигурен? Дийкън? Отговори ми. Защо винаги твърдеше с такава увереност, че с Люк не сме били заедно онзи следобед, когато тя умря? Защото отстрани изглежда, че знаеш за този ден много повече, отколкото признаваш.


	_Когато се прибра у дома, Мал Дийкън с раздразнение установи, че из въздуха не се носеше миризма на готвено. Във всекидневната племенникът му лежеше на старото кафяво канапе със затворени очи и крепеше кутийка бира върху корема си. По радиото предаваха мача по крикет между Австралия и Южна Африка._
	_Дийкън срита ботушите му до дивана и Грант благоволи да отвори едното си око._
	— _Поне чай няма ли?_
	— _Ели не се е върнала от училище._
	— _А ти не можа ли да направиш, мързеливо копеле? Цял ден съм навън с проклетите овце._
	_Момчето сви лениво рамене._
	— _Това е нейно задължение._
	_Мал изсумтя, но трябваше да се съгласи с него. Наистина беше женска работа. Измъкна една бира от стека, захвърлен до главата на Грант, и тръгна към вътрешността на къщата._
	_Стаята на дъщеря му беше стерилно чиста. Стоеше мълчаливо, почти възмутен от хаоса в останалата част на дома. Застана на прага и отпи глътка от кутията. Очите му се стрелкаха из помещението като хлебарки, но не посмя да влезе. Пред вратата на моминското убежище той изпита неприятно чувство за несъответствие. Стърчащ конец. Пукнатина на пода. Изглеждаше идеално, но неправилно._
	_Погледна бялото легло и се намръщи. На дървената табла имаше малка кръгла вдлъбнатина и боята наоколо бе започнала да се лющи. На едно място розовият килим беше изтъркан в неправилна спирала, с един, най-много два нюанса по-тъмна от останалата част. Едва забележима, но все пак там._
	_Почувства как в стомаха му се оформя студена топка, подобна на малък сачмен лагер. Оглеждаше тихата стая, вдлъбнатината и петното, докато алкохолът разнасяше първите гневни искри из вените му. Дъщеря му трябваше да е тук, а я нямаше. Стисна бирата с длан и изчака, докато хладината й го успокои._
	_По-късно щеше да каже на полицията, че точно в този момент е осъзнал, че нещо съвсем не е наред._


	Фолк наблюдаваше внимателно бащата на Ели.
	— Може и да имаш право да твърдиш, че ръцете ти са чисти, когато става въпрос за семейство Хедлър — каза той, — но знаеш нещо за случилото се с дъщеря ти.
	— Внимавай какво говориш. — Гласът на Дийкън беше тих и стегнат като навита пружина.
	— Затова ли така упорито се опитваш да хвърлиш вината за смъртта й върху мен? Когато няма заподозрян, хората започват да си търсят. Кой знае какво ще открият, ако се поровят по-сериозно около теб. Липса на грижи? Тормоз?
	Старецът се хвърли към него с изненадваща сила и сварвайки го неподготвен, успя да го повали на земята. Костеливата ръка се стовари върху лицето му. Кучето се въртеше около тях и лаеше неистово.
	— Ще те убия! — изкрещя Дийкън. — Ако чуя още една такава дума, ще те изкормя като животно. Аз я обичах. Чуваш ли? Обичах това момиче!


	_Сърцето на Люк Хедлър се качи в гърлото. Протегна ръка към радиото, когато играч на Южна Африка едва не взе уикет*. Батерът отби удара, паниката се разсея и той го изключи._
	[* Напречни пръчки на вратичката, които трябва да бъдат свалени. — Б.р.]
	_Напръска щедро с одеколон голите си гърди и отвори гардероба. Машинално посегна към сивата риза, която тя някога толкова бе харесала. Огледа отражението си в огледалото и оголи зъби в усмивка, докато я закопчаваше. Харесваше онова, което виждаше, но от опит знаеше, че това не значи нищо. Само човек, умеещ да чете мисли, можеше да разгадае какво става в главите на момичетата през половината от времето._
	_Днес например. Споменът за Ели, притиснала горещата си порочна уста към устните на Арън, изплува в съзнанието му и отражението в огледалото се намръщи. За първи път ли се случваше? Кой знае защо подозираше, че не. Усети нещо като искра на ревност и тръсна рязко глава. Какво го интересува? Изобщо не го засягаше. Но, господи, Ели Дийкън понякога наистина можеше да се държи като малка кучка. Отблъсна го, а после хукна към Арън. Не че това го притесняваше, но само един поглед към интимната сцена му стигаше, за да разбере, че нещо съвсем не е наред._


	Дългите пръсти на Дийкън се впиха болезнено в бузата на Фолк и той го улови за китката, за да го отблъсне. Преобърна го по гръб, изправи се и отстъпи назад. Всичко свърши само за няколко секунди, но двамата мъже се задъхваха от прилива на адреналин. Мал го гледаше свирепо и в ъгълчетата на устата му започна да избива бяла пяна.
	Арън се наведе към него, без да обръща внимание на кучето, зъбещо се насреща му. Стоеше над болен човек, проснат на земята. По-късно щеше да се презира за това. Сега му беше все едно.


	_Когато най-после се прибра у дома, ръцете на Арън трепереха от тежкия кашон с растения, но усмивката не слизаше от лицето му. Доброто му настроение се помрачаваше единствено от леко съжаление. Може би трябваше да я последва от класната стая. Така би постъпил Люк Хедлър, каза си мислено. Да продължи разговора и да я убеди, че в крайна сметка наистина иска онази бутилка кола._
	_Остави кашона на верандата и се намръщи. Ели определено се бе усмихнала на Люк, преди да си тръгне от училището. Почти не си говореха дни наред, а тя все пак успя да му се усмихне?_
	_Очакваше присмех и хаплив коментар от Люк, след като двамата останаха сами, но той само повдигна вежди._
	— _Внимавай с тази — бяха единствените му думи._
	_Арън предложи да се разходят по главната улица, но другият поклати глава:_
	— _Съжалявам, чакат ме на друго място._
	_Ели също се оправда, че е заета. С какво, чудеше се той. Ако отиваше на работа, щеше да му каже, нали? Опита да не се задълбочава в това какво правеха двамата му приятели без него._
	_Вместо това — само за да се занимава с нещо — извади въдиците си. Реши да отиде на реката. Нагоре по течението, където рибата кълвеше най-много. Или пък, хрумна му внезапно, при скалното дърво, в случай че Ели е там. Поколеба се за миг. Ако искаше да го види, сигурно щеше поне да му намекне. Толкова му беше трудно да я разбере. Може би, ако прекарват повече време заедно насаме, тя най-после ще осъзнае, че е най-подходящият за нея. Не успееше ли да я убеди дори в това, значи нещо наистина не беше наред._


	— Мислиш, че тогава съм убил дъщеря ти? — каза Арън, гледайки надолу към Дийкън. — Смяташ, че съм натискал главата й под водата, докато се е удавила, и през всички тези години съм лъгал всички, даже собствения си баща?
	— Нямам представа какво е станало през онзи ден.
	— Напротив, имам сериозни основания да подозирам, че знаеш.
	— Аз я обичах.
	— И откога това е пречка някой да убие някого?


	— Кажи ми поне приблизително. По ска`лата от едно до затвора — колко лайна си настъпил?
	Рако крещеше по телефона. Фолк си помисли, че никога преди не го бе чувал толкова разгневен.
	— Нито едно. Виж, всичко е наред. Забрави — каза той. Седеше в полицейската кола на километър от фермата на Дийкън. Там видя, че има осем пропуснати повиквания от сержанта.
	— Нито едно? — извика Грег. — Приятел, да не мислиш, че падам от небето? Срещу теб има подадена жалба. Допускаш ли, че не знам къде си в момента? Смяташ ме за дебело провинциално ченге, което не може да събере две и две?
	— Какво? Не, разбира се, че не. — Беше потресен от собствената си липса на контрол. Чувстваше, че не е постъпил правилно, все едно е облякъл костюм в жегата.
	— Изчезна минута след края на разпита… Впрочем знам, че си подслушвал, и по гласа ти усещам, че между теб и Дийкън нещо се е случило. Ти си с полицейската кола. Така че нищо не е наред, разбра ли? Когато проверих последния път, все още бях началник на това управление, но ако продължаваш да тормозиш някого, който вече се е оплакал от теб, значи имаме сериозен проблем.
	Последва продължително мълчание. Фолк си представяше как Рако крачи из офиса си, докато Дебора и Барнс слушат разговора. Пое си няколко пъти дълбоко дъх. Сърцето му все още биеше учестено, но здравият разум постепенно се завръщаше.
	— Виж, няма да имаме никакви неприятности — увери го той. — Съжалявам. Поддадох се за минута. Ако изникнат неприятности, ще се оправям аз, не ти. Обещавам.
	Линията остана безмълвна толкова дълго, че започна да се съмнява дали на другия край все още имаше някого.
	— Слушай, приятел — каза накрая Рако, вече съвсем тихо. — Струва ми се, че всичко това ти дойде в повече. Пък и миналото ти е тясно свързано с този град.
	Арън поклати глава, въпреки че нямаше кой да го види.
	— Не. Вече ти обясних. Беше момент на лудост. Нищо лошо не е станало. Във всеки случай, никой не е пострадал.
	— Вече направи всичко, за което те помолиха. Дори повече — говореше сержантът. — Стигнахме по-далеч, отколкото бих могъл сам. Оценявам го, приятел. Но може би е крайно време да се заемем сериозно. Да се обадим в Клайд. Обвинявам единствено себе си, че не го направихме в самото начало. Това не е твоя отговорност. Никога не е било.
	— Рако, почакай…
	— А ти си изцяло обсебен от Дийкън и Доу. Непрекъснато търсиш причина да ги посочиш с пръст. Отстрани изглежда, сякаш искаш да им лепнеш убийството на Хедлър само за да си отмъстиш за случилото се с Ели…
	— Не става дума за това! Карън е написала името на Грант със собствената си ръка!
	— Знам, но няма никакви други доказателства! Те имат алиби. Сега вече и двамата. — Грег въздъхна в слушалката. — Телефонният разговор на Мал по времето, когато Хедлър са били застреляни, изглежда напълно реален. Барнс ще изиска разпечатките, но момичето от аптеката го потвърди. Спомни си, че е звъняла.
	— По дяволите! — Фолк прокара ръка през косата си. — Защо не го е споменала досега?
	— Никой не я е питал.
	Последва кратка пауза.
	— Дийкън не го е извършил — заключи Рако. — Не е убил семейство Хедлър. Трябва да си отвориш очите, и то бързо. Толкова дълго си се взирал в миналото, че то те е заслепило.


>	Тридесет и втора глава

	Фолк почувства, че едва след като Гретчън му наля третата чаша червено вино, напрежението в раменете му започва да отслабва. Тежестта, притискала гърдите му толкова дълго, че почти бе престанал да я забелязва, най-после изчезна. Мускулите на врата му се отпуснаха. Отпи голяма глътка и с удоволствие усети как обремененото му съзнание се изпълва постепенно с друга, много по-приятна мъгла.
	В кухнята беше тъмно, след като разчистиха остатъците от вечерята. Задушено агнешко. Нейно собствено. Месото, не рецептата. Прибраха съдовете заедно, като тя ги миеше, а той ги подсушаваше. Работеха в тандем и съзнателно се наслаждаваха на домашната атмосфера.
	Преместиха се във всекидневната, където той потъна доволно в дълбокия стар диван с чаша в ръка. Наблюдаваше я как се движи бавно, за да включи страничните аплици, които изпълниха стаята със златиста светлина. Тя натисна някакъв невидим бутон и около тях се разнесе дискретна джазова музика. Нещо леко и ненатрапчиво. Разтворените виненочервени завеси леко се полюшваха от нощния бриз. Зад прозореца всичко бе притихнало.
	Малко по-рано Гретчън го взе от кръчмата с колата си.
	— Какво й е на твоята?
	Фолк й разказа за нанесените щети. Тя настоя да я види, затова отидоха до паркинга, където внимателно повдигна брезента. Колата беше измита отвън, но вътре изглеждаше все така ужасно. Усмихна му се съчувствено и през смях го потупа по рамото. Накара го да повярва, че нещата не са чак толкова безнадеждни.
	Докато пътуваха по селските пътища, Гретчън му каза, че Лечи ще прекара нощта при детегледачката. Без повече обяснения. Русата й коса проблясваше на лунната светлина.
	Най-после тя седна до него. На същия диван, но в другия край. Разстояние, което трябваше да преодолее. Винаги му се беше струвало малко трудно. Разчитането на знаците. Точната преценка. Ако избързаше, можеше да я обиди точно толкова, колкото и ако закъснееше. Жената му се усмихна. Може би тази вечер щеше да е по-лесно, помисли си той.
	— Значи, все още успяваш да устоиш на изкушенията на Мелбърн — подхвана тя и отпи от чашата си. Виното беше със същия цвят като устните й.
	— Има дни, в които е по-лесно, отколкото в останалите — пошегува се Арън и също се усмихна. Вече усещаше как в гърдите и корема му се разлива топлина. И по-надолу.
	— Някакви изгледи всичко да приключи скоро?
	— Ако трябва да съм честен, трудно е да се каже — неопределено отвърна той. Не му се искаше да говори за случая.
	Тя кимна и двамата потънаха в удобно мълчание. Жегата поглъщаше тихите акорди на джаза.
	— Ей — не издържа накрая Гретчън. — Искам да ти покажа нещо.
	Обърна се и посегна към библиотеката зад дивана. Движението я приближи към него и откри за миг част от гладката й плът. Седна отново, стиснала в ръце два албума. Големи, с твърди корици. Отвори първия, после го затвори отново и го остави настрана. Разгърна другия и се премести към Фолк.
	Разстоянието беше преодоляно. Най-после. При това още преди да допие чашата си.
	— Намерих я миналата седмица — каза Гретчън.
	Той погледна. Усещаше голото й рамо до своето. Това му напомни за деня, в който я бе видял отново за първи път. На погребението. Не. Не искаше да мисли за тъжни неща сега. Не и за семейство Хедлър. Нито пък за Люк.
	Наблюдаваше я как разтваря албума. На всяка страница бяха залепени по три-четири снимки, покрити с полупрозрачен предпазен лист. Първите няколко, показващи Гретчън като малка, се отличаваха с типичния червеникаво-жълтеникав оттенък, характерен за използвания в миналото фотографски проявител. Тя продължи да разлиства.
	— Къде беше… А, ето я. Погледни — вдигна страницата под ъгъл и посочи с пръст.
	Фолк се наведе напред. Той. И тя. Снимка, която никога не беше виждал. Кадър отпреди близо трийсет години, уловил него — в къси сиви панталони и голи крака, и нея — с прекалено голяма за дребната й фигура училищна рокля.
	Стояха един до друг сред малка група облечени в униформи хлапета. Всички други се усмихваха, но те двамата гледаха с подозрително присвити очи към обектива. По детски руси — нейната коса със златисти отблясъци, а неговата почти бяла. Бяха подредени така по настояване на фотографа, предположи той, съдейки по недоволното си изражение.
	— Първият ни учебен ден, струва ми се — погледна го отстрани Гретчън и повдигна вежди. — И така. Оказва се, че ние с теб сме били приятели, преди дори да познаваме останалите.
	Арън се засмя и се наведе по-близо, докато тя прекарваше пръст през образите от миналото. Погледна го, вече в настоящето, разтвори червените си устни, разкривайки белите зъби, и в следващия миг вече се целуваха. Ръката му се плъзна по гърба й, притискайки по-плътно горещата й уста, а другата се зарови в косата й. Меките й гърди се притискаха към неговите и той съвсем ясно усещаше късата дънкова пола между краката си.
	Отдръпнаха се, дишайки тежко, и се засмяха неловко. На приглушената светлина очите й придобиха морскосин оттенък. Отметна кичур коса от челото й, когато се премести по-близо и го целуна отново, позволявайки му да усети аромата на шампоана и миризмата на вино при всяко вдишване и издишване.
	Фолк не чу звъна на телефона. Едва когато Гретчън застина неподвижно, осъзна, че съществува и нещо друго извън тях двамата. Реши да не обръща внимание, но тя притисна показалец върху устните му. Той го целуна.
	— Шшшт — каза му през смях. — Твоят ли е…? А, не, моят. Извинявай.
	— Не вдигай — прошепна Арън, но жената скочи от дивана, отдалечавайки се от него.
	— Налага се. Съжалявам, може да е детегледачката. — Отправи му порочна усмивка, от която кожата му настръхна там, където допреди миг се бе докосвала до нейната. Все още можеше да я усети.
	Гретчън погледна дисплея.
	— Тя е. Веднага се връщам. Разполагай се удобно.
	И му намигна. Закачлив, ироничен намек за онова, което предстоеше. Фолк се засмя, изпращайки я с поглед от всекидневната.
	— Здравей, Андреа. Всичко наред ли е? — чу я да казва в слушалката.
	Изду бузи и разтърка очи с кокалчетата на пръстите си. Тръсна глава, отпи глътка вино и седна с изправен гръб. Леко отрезвен, но не съвсем, той се опитваше да съхрани магията, докато очакваше завръщането й.
	Женският глас долиташе като приглушено мърморене от съседната стая. Арън отпусна глава на облегалката на канапето и се заслуша в неразбираемите звуци. Долавяше плавния им ритъм. И в съзнанието му се прокрадна неканена мисъл. Вероятно би могъл да свикне с това. Не тук, в Киуара, но някъде другаде. На обрасло със свежа трева открито пространство, където често вали. Знаеше как да се справи. Мелбърн и истинският му живот изглеждаха на пет часа и хиляди километри разстояние. Големият град може и да беше влязъл под кожата му, но за първи път в живота си се запита какво крие в сърцето си.
	Раздвижи се сковано и ръката му докосна хладната обложка на албума. От съседната стая гласът на Гретчън се чуваше като едва доловим шепот. Никаква тревога, просто търпеливо обясняваше нещо. Притегли тежките корици в скута си, отвори ги несръчно и примигна, за да преодолее въздействието на виното.
	Затърси припряно общата им снимка, но веднага осъзна, че е попаднал на грешния албум. Вместо кадри от най-ранното й детство, Гретчън беше запечатана от фотоапарата на деветнайсет, а може би двайсет години. Погледна внимателно обложката и спря. Фотографиите го заинтригуваха. Никога не я беше виждал на тази възраст. Познаваше я като по-млада, а сега и като по-възрастна. И нищо между това време. Тя все още гледаше подозрително обектива, но неохотата й да позира вече я нямаше. Полата й се беше скъсила, а в изражението липсваше предишната свенлива сдържаност.
	Обърна страницата и усети нещо като удар в гърдите, когато се озова лице в лице с Гретчън и Люк, запечатани за вечни времена на гланцирана цветна фотография. И двамата в началото на двайсетте си години, засмени, допрели глави в интимен момент. Какво му бе казала тя?
	_Срещахме се в продължение на две години. Нищо сериозно. После се разделихме, естествено._
	Поредица подобни снимки заемаха следващите две страници. Почивни дни, ваканции на брега, коледно празненство. И после всичко внезапно свършваше. Докато лицето на Люк се променяше от двайсетгодишен младеж до близо трийсетгодишен мъж. Приблизително по времето, когато беше срещнал Карън, той изчезваше от албума на Гретчън. Което беше съвсем редно, помисли си той. Правилно. И логично.
	Прехвърли набързо останалите страници, докато приглушеният й глас все още се чуваше от съседната стая. Малко преди да затвори албума, ръката му застина.
	На последната страница, под пожълтял полупрозрачен защитен лист, имаше снимка на Люк Хедлър. Гледаше надолу, не в апарата, с искрена усмивка на лицето. Въпреки близкия ракурс се виждаше, че се намира в болнична стая, седнал на ръба на легло. В ръцете си държеше новородено бебе.
	От синьото одеяло се подаваше розово личице, оградено от тъмна коса, и малка сбръчкана длан. Приятелят му притискаше детето уверено и с обич. Бащински.
	Били, помисли си автоматично в първия момент. Беше виждал стотици подобни фотографии в дома на семейство Хедлър. Но едва появило се, предположението мигом се изпари. Снимката беше неясна, направена в тъмна стая с ярка светкавица. Но точно фокусирана. Фолк пъхна албума под страничната лампа, за да разгледа изображението по-добре. Изпод завивката, обвита около китката на бебето, се подаваше пластмасова гривна. На нея с главни букви беше изписано името му.
	ЛАКЛАН ШОНЪР.


>	Тридесет и трета глава

	В тъмните прозорци Фолк виждаше собственото си изкривено отражение. Гласът на Гретчън се чуваше вече от коридора. Внезапно в ушите му прозвуча по съвсем различен начин. Грабна другия албум и го прелисти набързо. Снимките показваха Гретчън сама, с майка й, на нощна разходка из Сидни с по-голямата й сестра.
	Но не и с Люк. Докато… едва не го пропусна. Върна страницата обратно. Некачествена фотография, която не си заслужаваше да се сложи в албум. Направена на някакво обществено мероприятие. До нея стоеше Карън Хедлър. А Люк беше застанал до съпругата си.
	Над главата на жена си Люк Хедлър гледаше право към Гретчън. Тя му отвръщаше със същата похотлива усмивка, каквато току-що бе отправила към Фолк. Върна се към снимката на приятеля му с бебето. Синът, който с тъмната си коса, кафяви очи и остър нос по нищо не приличаше на майка си.
	Подскочи стреснато, когато Гретчън заговори зад гърба му.
	— Нищо спешно — съобщи тя. Арън се обърна. Жената се усмихна, остави мобилния си телефон и взе чашата с вино. — Просто Лечи искал да чуе гласа ми…
	Усмивката й изчезна, щом видя лицето му и разтворения албум. Погледна го отново с изражение, подобно на маска.
	— Джери и Барб Хедлър знаят ли? — попита той и сам не хареса остротата в тона си. — А Карън знаеше ли?
	Тя настръхна и веднага мина в отбрана:
	— Няма какво да знаят.
	— Гретчън…
	— Казах ти. Бащата на Лечи не е тук. Люк е стар приятел. Дойде да ме посети. От време на време прекарва по няколко часа с детето. И какво от това? Нещо нередно ли върши? Всяко момче има нужда от мъжко присъствие. Нищо особено — говореше тя. И внезапно спря. Пое си дълбоко въздух и го погледна. — Люк не му е баща.
	Фолк мълчеше.
	— Не е — настоя жената.
	— Какво е записано в акта за раждане на Лечи?
	— Мястото за втория родител е празно. Не че това ти влиза в работата.
	— Имаш ли някаква снимка на баща му? Поне една, която можеш да ми покажеш?
	Тя посрещна въпроса с мълчание.
	— Имаш ли? — повтори Фолк.
	— Не съм длъжна да ти показвам нищо.
	— Сигурно не ти е било лесно. Когато Люк е срещнал Карън. — Не можеше да познае собствения си глас. Звучеше враждебно и студено.
	— За бога, Арън. Казах ти, че не му е баща. — По лицето и шията й плъзна гъста червенина. Отпи глътка вино. В тона й се прокрадна умолителна нотка. — Не сме спали заедно от… господи, от години.
	— Какво стана? Люк не е искал да се обвърже с теб, затова е продължил да се оглежда настрани. Тогава е срещнал Карън и…
	— Да. И какво? — прекъсна го тя. Виното се плискаше по стените на чашата й. Премигна, за да преглътне сълзите, и всяка следа от предишната нежност изчезна. — Е, добре, наистина се засегнах, когато избра нея. Заболя ме. Люк ме нарани. Но такъв е животът, нали? Това е любовта.
	Замълча, захапала върха на езика си между зъбите.
	— А пък аз се чудех защо не харесваш Карън — подхвърли замислено той. — А обяснението се оказа толкова просто, нали?
	— Е, и? Не е задължително да съм най-добрата й приятелка…
	— Тя е притежавала всичко, за което си мечтала. Люк, сигурност, пари, доколкото ги е имало. Докато ти си останала съвсем сама. Бащата на детето ти си е отишъл. Според слуховете е напуснал града завинаги. А може би си играе на съпруг и татко някъде другаде?
	Гретчън заобиколи дивана и застана пред него, вече без да възпира сълзите.
	— Как можеш да ми задаваш такива въпроси? Дали съм имала връзка с Люк, докато е бил женен? Той ли е бащата на сина ми?
	Фолк се загледа в нея. Винаги е била красавица. Почти неземна. Тогава си спомни петното в стаята на Били Хедлър. И я видя отново да вдига пушката и да поваля зайците един след друг без пропуск.
	— Питам, защото така трябва.
	— Господи, какво ти става? — Чертите й се стегнаха. По зъбите й имаше петна от виното. — Да не би да ревнуваш? За това, че навремето предпочетох него и той избра мен? Вероятно това е част от причината да се върнеш тук. Надявал си се да получиш някакъв реванш, след като него вече го няма.
	— Не говори глупости! — сряза я Арън.
	— Аз ли говоря глупости? Боже мили, погледни себе си — повиши глас жената. — Когато бяхме по-млади, постоянно го следваше по петите като послушно кученце. И сега, _дори сега_, обикаляш града, който мразиш, пак заради него. С какво те държи все още? Сякаш си обсебен от миналото и от този човек.
	Фолк почти усети как очите на мъртвия му приятел го гледат от снимката в албума.
	— За бога, Гретчън. Тук съм, защото трима души са убити. Ясно? За доброто на сина ти се надявам, че лъжата за отношенията ти с Люк е най-лошото, което си причинила на това семейство.
	Тя мина покрай него и събори чашата му от масата. Виното се разплиска като кървава локва върху килима. Отиде до входната врата и я отвори рязко, оставяйки горещия вятър да нахлуе в стаята с шепа изсъхнали листа.
	— Махай се! — Очите й приличаха на сенки. Лицето й придоби грозен червеникав цвят. На прага си пое дъх, сякаш се канеше да каже нещо, но премисли. Устата й се изкриви в лека, студена усмивка. — Арън, почакай. Преди да си тръгнеш, искам да изясним един въпрос. — Гласът й се сниши до шепот. — _Аз знам._
	— Какво?
	Наведе се към него така, че устните й почти докоснаха ухото му. Той усети миризмата на алкохол в дъха й.
	— Това, че алибито ти за деня на смъртта на Ели Дийкън е скалъпено. Защото знам къде беше Люк. Във всеки случай не с теб.
	— Гретчън, виж…
	Тя го избута навън.
	— Оказва се, че всеки от нас си има своите тайни, Арън.
	Вратата се затръшна.


>	Тридесет и четвърта глава

	Връщането в града се оказа дълга разходка. Арън усещаше как всяка стъпка рикошира през подметките на обувките до пулсиращата му глава. Мислите кръжаха като мухи в съзнанието му. Припомняше си разговора, проведен с Гретчън, но вече в съвсем нова, мрачна светлина. Позвъни на Рако. Сержантът не вдигна телефона си. Може би все още му се сърдеше. Остави на гласовата поща съобщение с молба да му се обади.
	Когато най-после се прибра, барът вече затваряше. Скот Уитлъм стоеше на стълбите и закопчаваше каската си. Нараненият му нос изглеждаше по-добре от предишната нощ. Погледна Фолк в лицето и спря.
	— Добре ли си, приятел?
	— Имах тежка вечер.
	— Личи си. — Скот свали каската. — Ела, ще те черпя едно бързо.
	Арън искаше единствено да изкачи стълбите до леглото си, но нямаше сили да спори. Последва го вътре. Заведението беше почти празно и барманът вече бършеше плота. Щом ги видя, спря и посегна към две халби за бира, без да задава въпроси. Уитлъм остави каската на един от високите столове.
	— Аз ще ги взема — подхвърли той. — Пиши ми ги на сметката.
	Макмърдо се намръщи.
	— Никакви вересии.
	— Е, стига де. Даже за редовни клиенти?
	— Не ме карай да повтарям, приятел.
	Директорът извади портфейла си и започна да рови в него.
	— Трябва да е останало нещо. Или ще използвам картата си…
	— Аз ще платя. — Фолк сложи на плота банкнота от двайсет долара и прекъсна с махване на ръка протестите на Уитлъм. — Всичко е наред. Забрави. Наздраве.
	Отпи голяма глътка. Колкото по-бързо се напиеше, толкова по-лесно щеше да прекара нощта.
	— Какво е станало? — поинтересува се Скот.
	— Нищо. Просто това място ми омръзна до смърт.
	_Заболя ме. Люк ме нарани._
	— Някакъв напредък?
	За един безумен миг си помисли да му разкаже всичко. Макмърдо престана да чисти и се заслуша в разговора им иззад барплота. Накрая само повдигна рамене.
	— Искам само да се махна оттук колкото се може по-скоро. — Независимо от развитието на събитията, щеше да се върне в Мелбърн до понеделник. Или дори по-рано, ако Рако постигнеше своето.
	Уитлъм кимна.
	— Завиждам ти. Въпреки че… — Вдигна ръка и кръстоса пръстите си. — Може би ще те последвам по-рано, отколкото очаквах.
	— Ще напуснеш Киуара?
	— Надявам се. Трябва да предприема нещо заради Сандра. Тя намрази този град. Оглеждам се за друго училище, може би някъде на север. Имаме нужда от промяна.
	— Там е още по-горещо.
	— Но поне вали — отвърна директорът. — Тук липсата на вода е убийствена. Подлудява цялата общност.
	— Ще пия за това — каза Фолк и пресуши халбата. Главата му натежа. Вино, бира, емоции.
	Скот схвана намека и последва примера му.
	— Е, трябва да тръгвам. Все пак е делничен ден. — Подаде му ръка и продължи: — Ако не се видим, преди да заминеш, желая ти успех.
	Другият стисна дланта му.
	— Благодаря. И на теб. На север.
	Уитлъм излезе, махайки весело с ръка, а Арън подаде празните халби на Макмърдо.
	— Правилно ли чух, че скоро си отиваш?
	— Вероятно.
	— Не знам дали ще ми повярваш, или не, но ще ми липсваш. Ти си единственият, който си плаща редовно. Което ме подсеща… — Отвори чекмеджето на касовия апарат и му върна двайсетте долара. — Ще включа питиетата ти към сметката за стаята. Струва ми се, че така по-лесно ще минат като командировъчни разходи или както ги наричате в полицията.
	Учуден, Фолк прибра банкнотата.
	— Ами, добре. Благодаря. Но не спомена ли, че не даваш на вересия?
	— Казах го заради Уитлъм. Не важи за теб — поясни барманът.
	Арън се намръщи.
	— Но не и за него? Мислех, че го познаваш добре.
	Макмърдо се засмя мрачно.
	— О, да. Достатъчно добре. Точно затова съм наясно къде потъват парите му. — Той наклони глава към игралните машини, проблясващи в задната стая.
	— Уитлъм е любител на покера? — изненада се Фолк.
	— И на всичко останало — кимна другият мъж. — Коне, кучета. С едното си око винаги следи състезателния канал, а с другото — хазартните приложения в смартфона.
	— Шегуваш се — възкликна Арън. Бе поразен, но не и учуден. Спомни си спортната литература в къщата на Скот. В кариерата си беше срещал много комарджии. Нямаше универсален тип. Свързваше ги единствено заблудата и очакващата ги мизерия.
	— Успява да се прикрива доста изкусно, но докато стоиш зад барплота, виждаш много неща — отвърна барманът. — Особено когато касае възможността на клиентите да платят питиетата си. Освен това не мисля, че ротативките са голямата му страст.
	— Така ли?
	— Аха. Имам чувството, че са прекалено дребна примамка за него. Въпреки това не го спирах да изсипва в тях теглото си в монети при всяко посещение. Точно това правеше, когато пострада случайно миналата вечер. Докато Джейми и Грант си разменяха юмруци.
	— Сериозно ли говориш?
	— Както и да е, не трябва да разказвам истории от кухнята — каза Макмърдо. — Няма нищо незаконно да харчиш парите си, както намериш за добре. И слава богу. В противен случай отдавна щях да съм изхвърлен от бизнеса.
	— Както и доста други хора — успя да се усмихне Фолк.
	— Този вид комарджии обаче са обикновени прахосници. Винаги търсят някакви стратегии или странични вратички. Но в крайна сметка печелят само тези, които заложат на правилния кон.


	Стаята никога не му бе приличала толкова на килия, колкото тази вечер. Изми зъбите си, без да включи осветлението, и се хвърли на леглото. Въпреки хаоса в съзнанието му, чувстваше се замаян от изтощение.
	Сънят беше близо.
	На улицата отвън вятърът търкаляше празна кутия от бира и металното й дрънчене нарушаваше тишината. Докато бавно се предаваше на дрямката, то му напомни за изкуствения звън на ротативките. Затвори очи. Макмърдо беше прав за хазарта. Също като в този случай. Понякога всички стратегии на света се оказваха безполезни.
	_Печелят само тези, които заложат на правилния кон._
	Думите се забиха като клин в мозъка му. Лениво, защото не казваха нищо ново. Дълбоко втълпени и трудни за изкореняване. Направиха само един оборот и спряха.
	Фолк отвори бавно очи. Беше прекалено тъмно, за да види нещо, но продължи да се взира замислено в мастилената празнота.
	Представи си Киуара в три измерения. Видя себе си да се катери, най-вероятно към стръмния зъбер, а после и пейзажа, смаляващ се постепенно, докато се изкачваше все по-нагоре. Когато стигна върха, погледна надолу. Над града, над сушата и семейство Хедлър. Забелязвайки за пръв път как изглеждат нещата от съвършено различен ракурс.
	Улови се за мисълта, загледан с отворени очи в нищото в продължение на няколко безкрайно дълги минути. Опита се да намери място на новата брънка във веригата. Накрая седна в леглото, вече напълно буден. Навлече една тениска и нахлузи маратонките. Грабна малко джобно фенерче и стар вестник и се промъкна по стълбите навън към паркинга.
	Колата му стоеше точно там, където я беше оставил. От вонята на изпражнения очите му се насълзиха, но той дори не забеляза. Отметна брезента и с помощта на вестника, като импровизирана ръкавица, отвори багажника. Задните седалки отделяха тясното пространство от купето и по този начин го бяха предпазили от помийната буря.
	Фолк включи фенерчето и го пъхна в празния багажник. Прекара доста време така, наведен над него. Накрая извади телефона си и направи няколко снимки.
	След като се върна в стаята си, сънят дълго не идваше. Събуди се още с настъпването на утрото, облече се бързо и зачака нетърпеливо. В момента, в който стрелките на часовника показаха девет часа, набра нужния му номер и проведе само един разговор.


	_Дланите на Люк се потяха на волана. Откакто напусна фермата на Джейми Съливан, климатикът работеше на пълни обороти, но едва успяваше да надвие жегата. Гърлото му пресъхна и му се искаше да имаше бутилка вода. Насили се да се съсредоточи върху пътя пред себе си. Наближаваше дома си. Веднъж да стигне там._
	_Зави към последната отбивка, когато забеляза силуета. Застанал по средата на шосето, съвсем сам. Махащ с ръка към него._


>	Тридесет и пета глава

	Фолк пристигна задъхан в полицейското управление. След като затвори телефона, измина цялото разстояние от кръчмата тичешком.
	— Всичко е било димна завеса.
	Рако вдигна глава от бюрото. Очите му бяха зачервени и все още сънени.
	— Кое?
	— Цялата история, приятел. Люк няма нищо общо.


	— _О, страхотно — измърмори Люк, когато приближи достатъчно и със свито сърце разпозна кой стоеше пред него и му махаше. За момент се запита дали да не го подмине, но денят беше изключително горещ. Сигурно живакът е прехвърлил четиресетте градуса, отбеляза мислено._
	_Поколеба се, после натисна спирачката и закова пикапа на място. Смъкна страничното стъкло и се подаде навън._


	Фолк отвори папката с надпис „Хедлър“ с треперещи пръсти, едновременно развълнуван и изумен от самия себе си.
	— Омотахме се, опитвайки се да открием някаква връзка с Люк. Какво е криел, кой би могъл да желае смъртта му? И докъде стигнахме? Доникъде. Е, да кажем, до нищо съществено. Множество мижави мотиви, но недостатъчни. И знаеш ли, оказа се прав.
	— Аз ли?
	— Да. Преценката ми наистина беше замъглена. Но и твоята също. А през цялото време сме залагали на погрешния кон.


	— _Май си закъсал, а? — наведе се навън Люк и кимна към предмета в краката на човека._
	— _Благодаря. Изглежда, си прав. Имаш ли някакви инструменти?_
	_Той изключи двигателя и слезе от пикапа. Приклекна, за да огледа по-добре._
	— _Какъв е проблемът?_
	_Това бяха последните думи на Люк Хедлър, преди нещо тежко да се стовари върху тила му. Последва тъп удар и мъртва тишина, когато дори накацалите по дърветата птици внезапно замлъкнаха уплашено. Дишайки накъсано, Скот Уитлъм се наведе над размазаните останки на жертвата си и се загледа в онова, което бе извършил._


	Фолк прелисти набързо папката и извади фотокопието на разписката на Карън Хедлър от библиотеката. Думата _Грант??_ беше изписана точно над телефонния му номер. Плъзна листа по бюрото на Рако и посочи с пръст.
	— _Грант._ За бога! Това не е някакво си проклето име.


	_Карън затвори вратата на кабинета на директора, заглушавайки обичайната за сряда следобедна глъчка. Беше с рокля с щамповани бели ябълки на червен фон и изглеждаше притеснена. Избра най-близкия до бюрото стол, седна с изправен гръб и кръстоса елегантно краката си в глезените._
	— _Скот — подхвана тя, — не бях сигурна дали трябва да повдигна този въпрос пред теб. Но имаме проблем. И не мога да си затварям очите._
	_Наведе се напред предпазливо, дори някак смутено, и му подаде разгънат лист. Върху белия фон на формуляра беше отпечатано логото на Образователен тръст „Кросли“. Погледна го изпод русия си бретон, търсейки с очи по лицето му спокойствието на разумното обяснение._
	_В най-дълбоката част на мозъка на Скот Уитлъм, където обикновено се решаваше дилемата „борба или бягство“*, се отвори една врата, показваща колко далеч е готов да стигне, за да я спре._
	[* Борба или бягство (полет) — наричана още реакция на остър стрес, е физиологична реакция, възникваща в отговор на заплаха за оцеляването, описана за първи път от Уолтър Брадфорд Канън. — Б.пр.]


	— Грант — каза Фолк и посочи бележника. — Познато още като стипендия, фонд, неочаквано финансово дарение. Като това, за което началното училище в Киуара е кандидатствало миналата година. Но искането им е било отхвърлено. С изключение на… познай какво?
	Рако примигна невярващо.
	— Шегуваш се.
	— Не. Тази сутрин позвъних в тръста и се оказа, че училището е получило безвъзмездна финансова помощ в размер на петдесет хиляди долара.


	_По-късно, връщайки се назад във времето, Уитлъм можеше да определи точния момент, в който взе решението. Вдигна листа с издайническото лого и го погледна. Представляваше формално съобщение, изпратено автоматично към всички одобрени кандидати преди превеждането на определената сума._
	_Това не приличаше на изстрел на сляпо, което означаваше, че вероятно има и други такива документи, предположи той. Още улики, които беше запазила. Карън му даваше възможност да обясни или да се изповяда. Разбираше го от погледа на сините й очи, умоляващи го за някакъв разумен, убедителен отговор._
	_Вероятно очакваше да й каже: „Да, странно, ще проверя. Може би все пак сме извадили късмет“. Господи, трябваше да й благодари. Това беше правилната реакция. Но вместо това изпадна в паника. Не отдели достатъчно време да прочете писмото, преди да го унищожи._
	_От самото начало знаеше, че няма да му е лесно да спечели играта, но в този момент осъзна, че е напът да изгуби всичко. Змийски очи. Навсякъде около него._
	— _Нищо няма да стане — каза той. И с тези думи подпечата съдбата си. — Грешка. Не обръщай внимание._
	_Но грешката беше негова. Разбра го от начина, по който жената стегна гръб и сведе глава. Отдръпна се от него. Ако на влизане в кабинета му се съмняваше, на излизане вече знаеше._
	_Едва промълвеното „довиждане“ от Карън Хедлър беше сухо като полетата отвън._


	— Скот Уитлъм — каза Рако. — По дяволите. По дяволите! Наистина ли?
	— Да. Наистина. Снощи разбрах, че има сериозни проблеми с хазарта. — Предаде му накратко разговора с бармана. — Тогава ми просветна. Нещо, което Макмърдо ми каза, ме накара да проумея, че през цялото време сме търсили в грешната посока.
	— И така, за какво говорим? Отклоняване на средства от училището, но за какво? Неизплатени дългове? — попита сержантът.
	— Не е изключено. Уитлъм се появява в града миналата година. Без да има каквато и да било връзка с него. И остава, въпреки че очевидно мрази мястото. Разказа ми някаква история за грабеж, при който е бил наръган смъртоносно случаен минувач. Няма да се учудя, ако и зад тази случка се крие повече, отколкото казва.
	Двамата замълчаха за миг.
	— Господи, горката Карън — въздъхна Грег.
	— Ние сме идиоти — процеди гневно Арън. — Прекалено бързо я изтикахме на заден план. Нея и Били. Решихме, че са косвени жертви. Люк винаги е бил главният играч, постоянно привличаше вниманието. Още откакто бяхме деца. Идеалното прикритие. С какво скучната му жена може да предизвика интерес, щом той е наоколо?
	— Исусе! — Сержантът затвори очи и прехвърли мислено всички известни факти по случая. Разтърси глава, когато отделните части на пъзела започнаха да се подреждат. — Тя не е била преследвана от Грант Доу. Нито се е страхувала от съпруга си.
	— По-скоро Люк се е притеснил от това, което Карън е мислила, че е открила в училището.
	— Смяташ, че му е казала?
	— Да, сигурно — кимна Фолк. — Защо иначе ще й дава телефонния ми номер?


	_От кабинета на директора Карън отиде направо в дамската тоалетна. Заключи се в една от кабините и опря чело на вратата, преди да позволи на гневните сълзи да се излеят. До срещата у нея имаше поне лъч надежда. Искаше й се Уитлъм да погледне съобщението и да се изсмее. „Знам какво се е случило“ трябваше да каже, преди да й даде някакво разумно обяснение._
	_Отчаяно копнееше да го чуе, но той не го направи. Избърса очите си с треперещи ръце. А сега какво? Част от нея все още не можеше да повярва, че Скот е откраднал тези пари, макар сега да го знаеше със сигурност. Честно казано, подозираше го и преди. Лично беше прегледала сметките. Грешките, ощетяващи училището, бяха негови, не нейни. Пътека от трохи, доказваща измамата му. Кражбата. Опита се да изрече думата на глас. Прозвуча й грозно._
	_Карън вярваше, че подозрението и увереността са две различни неща, но гледната точка на съпруга й за света винаги беше черно-бяла._
	— _Бебчо, ако смяташ, че негодникът е свил парите, обади се в полицията и докладвай. Ако ти не искаш, ще го направя аз — каза й Люк преди две нощи._
	_Тя седеше в леглото, отворила в скута си наскоро взета от библиотеката книга. Не беше прочела много. Наблюдаваше как мъжът й се съблича, трупайки дрехите си на купчина върху един стол. Застана пред нея съвсем гол, изправи широкия си гръб и се прозя. Отправи й сънлива усмивка, карайки я за пореден път да отбележи мислено колко красив изглежда в полумрака. Говореха шепнешком, така че гласовете им да не стигат до стаите на децата._
	— _Не, Люк. Не се намесвай. Моля те. В състояние съм да го направя сама, но първо трябва да съм сигурна. Тогава ще подам сигнала._
	_Част от нея си даваше сметка, че е прекалено предпазлива. Но директорът на училището беше един от стълбовете на малката общност. Почти си представяше реакцията на родителите. Хората бяха толкова изнервени, че се притесняваше да не го наранят. Не можеше да хвърли толкова сериозно обвинение без неоспорими доказателства. И бездруго атмосферата в Киуара беше напрегната. Налагаше се да действа предпазливо. Трябваше да помисли и за работата си. Ако се окажеше, че греши, щеше да я загуби, преди да успее да мигне._
	— _Първо ще поговоря със Скот — каза тя, когато съпругът й легна до нея и сложи топлата си ръка на бедрото й. — Да му дам възможност да обясни._
	— _По-скоро ще го подтикнеш да прикрие уликите, ако питаш мен. Бебчо, остави ченгетата да се оправят с тая работа._
	_Тя седеше мълчаливо, изпълнена с възмущение._
	— _Е, добре. Щом не искаш да съобщиш за подозренията си, поне потърси съвет дали това е доказателството, което ти е нужно. — Люк се претърколи на една страна и посегна към мобилния си телефон. Превъртя контактите, докато намери онзи, който търсеше, и й подаде апарата. — Обади се на този човек. Той е мой приятел и работи във федералния финансов отдел в Мелбърн. Добро момче. Умно. И ми дължи услуга. Можеш да му имаш доверие. Ще ти помогне._
	_Карън Хедлър не каза нищо. След като бе заявила, че ще се справи сама, щеше да го направи. Но вече беше късно и по-лесно бе да не спори. Намери химикалка сред бъркотията на нощното си шкафче и взе първия попаднал й подръка лист хартия. Разписката от библиотеката, с която отбелязваше до коя страница е стигнала, щеше да свърши работа. Обърна я, написа една дума, за да й напомни, после преписа номера на Арън Фолк. След това, тъй като съпругът й продължаваше да я гледа, пъхна внимателно бележката между страниците и остави книгата до леглото._
	— _Така няма да се изгуби — каза, като изключи нощната лампа и се отпусна върху възглавницата._
	— _Обади му се — прошепна Люк и обви ръце около жена си в тишината на нощта. — Арън знае какво трябва да се направи._


>	Тридесет и шеста глава

	Деветдесет минути по-късно Фолк и Рако наблюдаваха училището от необозначена полицейска кола. Бяха паркирали на странична уличка на хълма и пред тях се откриваше добра гледка към основната сграда и игрището в двора.
	Задната врата се отвори и полицай Барнс влезе в нагорещеното купе. Беше изкачил стръмния склон на бегом и едва си поемаше дъх. Наведе се в празното пространство между двете седалки, протегна длан и с гордост показа два чисто нови патрона за „Ремингтън“.
	Рако взе единия и внимателно провери производителя. После кимна. Същите като откритите в телата на Люк, Карън и Били Хедлър. Криминалистите сигурно можеха да ги сравнят по-прецизно, но засега и това бе достатъчно.
	— Намерих ги заключени в бараката, точно както ми каза — почти подскочи на мястото си Барнс.
	— Трудно ли влезе? — попита Фолк.
	Младият полицай се опита да изглежда скромен, но не успя.
	— Отидох направо при общия работник. Използвах изтърканата лъжа с „рутинната проверка“. Лицензи, мерки за безопасност и подобни глупости. Заведе ме направо там. Беше прекалено лесно. Успях да открия някои нередности, които със сигурност ще запази за себе си. Уверих го, че ще си затворя очите, ако при следващото ми посещение всичко е изрядно. Няма да каже на никого.
	— Добра работа — похвали го Рако. — Ако не уведоми Уитлъм, ще разполагаме с няколко часа. Екипът от Клайд пристига след четиресетина минути.
	— Не виждам защо не влезем и не заловим копелето — изсумтя Барнс от задната седалка. — Колегите от Клайд не заслужават да оберат лаврите.
	Сержантът се обърна към него.
	— Нашето няма да се изгуби, не се притеснявай — каза той. — Едва ли ще се прославят особено с това, че ще охраняват къщата и ще блокират банковите му сметки.
	— В такъв случай ми се иска да побързат — процеди през зъби полицаят.
	— Дааа. На мен също — подхвърли Фолк.
	Тримата се загледаха към сградата на училището в далечината. Звънецът иззвъня и вратите се отвориха. Децата изтичаха навън, събираха се на групи и тичаха наоколо, наслаждавайки се на временната си свобода. Зад тях Арън забеляза силует, облегнал се на главния вход. С шапка, чаша кафе в ръка и яркочервена вратовръзка, открояваща се върху бялата риза. Скот Уитлъм. Усети как Барнс се размърда неспокойно отзад.
	— Петдесет бона. Доста нищожна сума да убиеш трима души — процеди през зъби полицаят.
	— Тук парите играят много по-малка роля, отколкото предполагаш — отвърна Фолк. — Комарджиите като него винаги преследват нещо друго. Въобразяват си, че всяко превъртане на зара е втори шанс. Въпросът е в какво се е прицелил Уитлъм.
	— Няма значение. Нищо не оправдава престъплението му — отбеляза Барнс.
	— Така е, но ти смяташ, че е заради парите — каза Арън. — А може да се окаже нещо много по-отвратително.


	Уитлъм стоеше до вратата на училището и крепеше чашата с кафе в ръцете си. Вятърът отново се усили. Усещаше как прахта полепва по потната му кожа. Децата крещяха и тичаха по площадката пред него, докато се питаше дали ще започне да диша отново. След два дни Фолк щеше да си замине. С малко повече късмет, вероятно дори по-скоро. Тогава щеше да се отпусне, реши мислено. Но не и преди това.
	Още няколко месеца. Ще държи главата си сведена, ще разчита на съдбата, а после ще изчезне завинаги на север. Част от него не вярваше, че е стигнал дотук. Едва не получи инфаркт, когато Рако спомена, че разполагат със записи от фермата на Хедлър. Нямаше представа, че в къщата са монтирани камери, и се обливаше в ледена пот всеки път, щом се сетеше как бе седял между двете ченгета, опасявайки се, че всеки момент ще бъде разкрит.
	Трябваше да се махне оттук. Да убеди Сандра да му даде последен шанс. Едно ново начало — и щеше да приключи с хазарта. Обеща й. Изрече думите предишната вечер и през сълзи усети, че за пръв път говори искрено. Тя го гледаше мълчаливо. Вече беше чувала тези клетви. Точно преди да се преместят в Киуара и поне два пъти преди това. Но сега щеше да я накара да повярва. Нещо повече, зарече се мислено, щеше да го изпълни. Налагаше се да спре. Защото залогът бе станал по-голям, отколкото можеше да понесе да загуби.
	Дори самата мисъл караше стомаха му да се свива болезнено. Сандра беше много притеснена, а дори не знаеше истинската опасност, надвиснала над тях. Смяташе, че излизащата им вечно на червено банкова сметка е най-големият й проблем. Тайният срам да купува всяка седмица хранителни продукти с кредитни карти. Да продължава да се крие зад лустрото на наетата къща и взетата на изплащане кафемашина. Въобразяваше си, че трудностите възникват от ден за ден, и не виждаше по-далеч от тях. Нямаше представа за пътеката от дългове, простираща се чак до Мелбърн. Нито за ужаса, очакващ нея и дъщеря им в края на тази пътека, ако той не ги плати.
	Почти се усмихна с дива, налудничава усмивка на идеята да й разкрие истината. Само заплахата от пневматичния пистолет за пирони би била достатъчна да я накара да се втурне на север.
	Доставиха посланието в дома му. Тук, в Киуара. Двама дебеловрати, натъпкани със стероиди наркомани от Мелбърн дойдоха лично до прага на спретнатата му къща в предградието, за да му кажат, че шефът им е изгубил търпение. _Плащай!_ Показаха му и въпросния инструмент. Уитлъм се парализира от страх. Сандра и Даниел бяха вътре. Чуваше как съпругата и дъщеря му разговарят оживено в кухнята, докато непознатите мъже му обясняваха подробно с приглушени гласове какво ще направят с тях, ако не се издължи. Кошмарен звуков фон.
	Уведомлението от Образователен тръст „Кросли“ пристигна два дни по-късно. Писмото беше адресирано директно до него. Получи се в почивния ден на Карън и се приземи върху бюрото му неотворено.
	Скот взе решението си за по-малко от секунда. Те раздаваха милиони. Петдесет хиляди бяха капка в океана за тези богати копелета. Можеше да оправдае разходите с някакви неясни и трудни за проследяване дейности — като обучаващи курсове и подкрепящи програми. Така щеше да хвърли прах в очите им. За малко. Точно колкото му трябваше. Да ги вземе и да се разплати в Мелбърн, а после да ги възстанови. Някак си. Не стигаха да изплати всичките си дългове, но бяха достатъчно, за да му откупят възможността да диша свободно поне известно време.
	Без много да му мисли, отклони парите. Просто подмени сметката на училището със своята. С онази, за която Сандра не знаеше. Остави обаче служебното лого на формуляра. Банките работеха с числа, а не с имена. Със сигурност знаеше, че никога не проверяват дали едното съответства на другото. Планът съвсем не беше лош, повтаряше си той. Не брилянтен, дори не добър, но вършеше работа. И тогава Карън Хедлър почука на вратата му с писмото от Образователен тръст „Кросли“ в ръка.
	Спомни си погледа й, сви дланта си в юмрук и тихо, дискретно заудря стената, докато кокалчетата му се зачервиха и разкървавиха.


	_Уитлъм гледаше как Карън си тръгва. Когато вратата на кабинета му хлопна след нея, той се завъртя на стола и тихо повърна в кошчето за отпадъци. Не можеше да отиде в затвора. Нямаше как да се издължи оттам, а кредиторите му не бяха хора, които биха се интересували от причината. Ако не той, ще плаща семейството му. Такава беше сделката. Подписана и подпечатана. Накараха го да види пневматичния пистолет за пирони. Принудиха го да го докосне. Да усети оловната му тежест в ръцете си. Плащай или… Не. Нямаше друг избор. Длъжен беше да си разчисти сметките. И разбира се, щеше да го направи._
	_Седеше сам в кабинета и се насилваше да мисли. Карън знаеше. А това означаваше, че ще сподели със съпруга си, ако вече не му е казала. Колко скоро щеше да надуе свирката? Беше предпазлива жена. Прекалено акуратна. А това ще я забави. Карън Хедлър ще иска да е сто процента сигурна, преди да премине към действие. Люк обаче беше съвсем друга история._
	_Не разполагаше с много време. Не можеше да позволи това да излезе наяве. И нямаше да го допусне. Оставаше му само един изход._
	_Учебният ден дойде и си отиде, но не донесе търсения отговор. Уитлъм изчака, доколкото издържаха нервите му, после направи това, което правеше винаги, когато преживяваше някакъв стрес. Взе всичките си налични пари, а и не само своите, и се отправи към залата с ротативките в бара. И там, между проблясващите светлини и оптимистичните дрънкащи звуци, за пръв път го осени идеята за възможното решение. Както често се случваше._
	_Сам, скрит от погледите сред игралните автомати, Уитлъм чу гласа на Люк Хедлър от една маса в ъгъла. Замръзна на мястото си, без дори да диша, докато очакваше с ужас Хедлър да разкаже на Джейми Съливан за училищните пари. Беше сигурен, че това ще се случи всеки момент, но тайната остана неразкрита. Вместо това ругаеха зайците и се уговаряха да стрелят по тях на следващия ден. Уточниха часа. Люк обеща да донесе своята пушка. Интересно, помисли си Скот. Може би играта все пак не бе свършила. Още не._
	_Докато поредните сто долара изтичаха през процепите на машините под формата на златни монети, Уитлъм нахвърли наум плана си. Прехвърли го многократно в главата си, докато започна да придобива форма. Беше добър. Не идеален. Не много сигурен. Може би петдесет на петдесет. И той щеше да се възползва от този процент през някой ден от седмицата._


	Скот Уитлъм наблюдаваше как от игрището покрай него се втурна малка група деца, сред които и собствената му дъщеря. За миг му се стори, че видя в тълпата Били Хедлър, което не му се случваше за първи път. Главата му се отметна неволно назад като от спазъм във врата. Все още му ставаше зле, когато се сетеше за момчето. Ако това изобщо имаше някакво значение.
	Били изобщо не трябваше да е там. Уитлъм стисна в юмрук чашата с кафе, докато вървеше към кабинета си. Очакваше се детето да е извън къщата. Всичко беше уредено. Направи си труда да провери лично. Умишлено изрови онзи стар комплект за бадминтон. След това бе достатъчно само да подхвърли небрежно предложението, за да накара Сандра да се обади по телефона и да направи уговорка в последния момент. Ако глупавата майка на момчето не я бе отменила, обърквайки плана му, то нямаше да пострада. Вината беше изцяло нейна.
	Самият Уитлъм се бе опитал да спаси момчето. Никой не можеше да го отрече. Отпи глътка от кафето и се намръщи, когато горещата течност опари устата му. Усети как мина по хранопровода, изгаряйки го отвътре.


	_Скот напусна бара със свито сърце и прекара една безсънна нощ, търсейки пробойни в плана си. На следващия ден седеше в кабинета си вцепенен, с празен поглед, в очакване на неизбежното почукване на вратата. Карън се бе разприказвала. Може би. Някой щеше да дойде, само не знаеше кой. Полицията? Председателят на училищното настоятелство? Самата тя отново? Едновременно се страхуваше и копнееше за това почукване. То щеше да е сигурен знак, че Карън го е издала. А това означаваше, че вече е излишно да върши замисленото._
	_Нямаше нужда да се пита дали е в състояние да го направи. Не се съмняваше в себе си. Доказа го с непознатия на безлюдната алея в предградието на Мелбърн. Същият, който трябваше да прояви повече разум. Очакваше се да е професионалист. Скот го бе срещал и преди. Тогава мъжът го притисна в ъгъла на паркинга, отмъкна портфейла му и изрази посланието си съвсем ясно със силен удар в бъбреците. Можеше да постъпи по същия начин и втория път, помисли си той. Вместо това обаче се ядоса, започна да размахва ножа и да настоява за повече, отколкото се бяха уговорили. И нещата бързо се объркаха._
	_Подходи към ситуацията небрежно, а и определено беше под въздействието на опиати. Чул думата „учител“, подцени физическата форма на Уитлъм. Неправилно разчетената атака бе отблъсната със сполучливо движение от ръгбито и двамата се озоваха на асфалта с глухо тупване._
	_Острието проблесна в оранжево под уличното осветление и Скот усети как мина по корема му, оставяйки кървавочервена следа. Приливът на адреналин и страх го накара да улови ръката, стискаща ножа. Изви я настрани и използвайки цялата си тежест, го насочи към тялото на нападателя. Но другият не пускаше оръжието. И все още го държеше, когато то хлътна в собствената му плът. Изстена замаяно в лицето на Уитлъм, който го притискаше към земята, усещайки бавния ритъм на изтичащата кръв. Изчака, докато мъжът престана да диша, после още минута._
	_Очите му се напълниха със сълзи. Тресеше се от ужас и се опасяваше, че всеки момент може да припадне. Но някъде, заровено дълбоко, се надигаше спокойствието. Беше се защитил, когато го притиснаха в ъгъла. Направи точно каквото трябваше. Уитлъм, който много добре познаваше болезненото усещане за свободно падане всеки път, щом посегнеше към портфейла си, за пръв път държеше нещата под контрол._
	_С треперещи пръсти опипа тялото си. Нараняването се оказа повърхностно. Изглеждаше по-зле, отколкото бе в действителност. Наведе се над трупа и направи няколко движения, имитиращи сърдечен масаж, за да изцапа ръцете си с кръв като доказателство, че е изпълнил гражданския си дълг. На съседната улица намери къща със светещи прозорци и даде воля на емоциите, които бе потискал до този момент, докато ги умоляваше да съобщят за грабежа. Нападателите избягаха, но моля, побързайте, защото има тежко ранен човек._
	_Всеки път, когато Уитлъм си спомняше инцидента, което се случваше по-често, отколкото бе предполагал, той знаеше, че е бил акт на самозащита. Новата заплаха може да идваше от кабинета му, а не от улицата, и ножът да бе заменен с лист хартия, но дълбоко в себе си усещаше, че нещата не са много по-различни. Непознатият на безлюдната алея. Карън от другата страна на бюрото. Насилваха ръката му. Подтикваха го към действие. Или те, или той. И Скот избра себе си._
	_Краят на учебния ден дойде и отмина. Класните стаи и дворът постепенно се изпразваха. Никой не почука на вратата му. Значи, засега не е подала сигнал. Все още можеше да разчита на спасение. Сега или никога. Погледна часовника си._
	_Сега._


>	Тридесет и седма глава

	— Как Уитлъм е стигнал до фермата на Хедлър? — попита Барнс и се наведе между двете предни седалки. — Очите ни изтекоха, докато изгледаме записите от охранителните камери на училището, и ми се стори, че колата му изобщо не е напускала паркинга целия следобед.
	Фолк извади снимките на тялото на Люк, проснат в багажното отделение на пикапа му. Намери онази с четирите хоризонтални линии върху страничните стени. Подаде я на полицая заедно с телефона си, на който предишната вечер бе заснел белезите, оставени в собствената му кола. Върху тапицерията ясно личаха две дълги ивици.
	Барнс местеше поглед от едната фотография към другата.
	— Изглеждат съвсем еднакви — отбеляза той. — От какво са?
	— Тези в моя багажник са нови — обясни Арън. — От гуми. Отишъл е там с проклетия си велосипед.


	_Уитлъм не каза на никого, че излиза. Измъкна се незабелязано през аварийния изход, като остави сакото си на облегалката на стола и компютъра включен — универсалните знаци, обещаващи „ще се върна скоро“._
	_Запъти се към бараката, избягвайки ограничения обхват на двете камери. Слава богу, че средствата не достигаха, улови се да мисли и едва не се изсмя на иронията. За броени минути отключи шкафа с мунициите и загреба шепа патрони. Училището разполагаше със собствена пушка за борба с нашествието на зайци. Сложи я в чанта и преметна дръжката през рамо. Щеше да я използва само в краен случай. Може би Люк ще носи своята, замоли се мислено. Нали беше стрелял със Съливан. Но патрони? Нямаше представа._
	_Зави към навеса за велосипеди. Тази сутрин бе пристигнал рано и паркира в тиха уличка наблизо. Измъкна велосипеда от багажника и измина с него оставащото кратко разстояние. Заключи го на място, където знаеше, че скоро ще бъде обграден от много други. Скрит от погледите. После се върна за колата и спря на паркинга така, че да е в центъра на обсега на камерите._
	_Отключи велосипеда и след минути вече въртеше педалите по безлюдните селски пътища към имота на Хедлър. Не беше далече, а и той се движеше бързо. Спря на километър от фермата и тръгна напряко към обрасло място встрани от шосето. Промъкна се между храстите и зачака, шепнейки тихо трескава молитва да е разчел правилно времето._
	_След двайсет и пет минути вече се обливаше в пот, уверен, че е пропуснал шанса си. Не се виждаше никаква кола. Изминаха още осем, девет. И тогава, точно когато отмести поглед към цевта на пушката, чудейки се дали това не е другият изход за него, го чу._
	_В далечината ръмжеше двигател на пикап. Уитлъм надникна между изсъхналите клони. Точно този, който му трябваше. Почувства се замаян, докато мълвеше горещи благодарствени думи. Излезе на пътя и захвърли велосипеда в краката си._
	_Застана до него и размаха ръце широко и отчаяно, като удавник, какъвто всъщност беше._
	_За един ужасен миг му се стори, че пикапът ще го подмине. Но с приближаването си той намали скоростта и накрая спря до него. Шофьорът смъкна страничното стъкло._
	— _Май имаш някакви проблеми?_
	_Люк Хедлър се наведе през прозореца._


	_Лакътят на Уитлъм изтръпна от болка, когато стовари пълния с камъни чорап върху главата на жертвата си. Улучи го по тила с пясъчно хрущене и Люк първо зарови лице в прахта, после се свлече на земята под тежестта на отпуснатото си тяло._
	_Скот извади от джоба си гумените ръкавици, задигнати от училищната лаборатория, и отвори товарното отделение на пикапа. С бързината на спортист пъхна ръце под мишниците на Люк и го качи непохватно в него._
	_Ослуша се. Люк дишаше повърхностно и накъсано. Уитлъм вдигна чорапа и го стовари още два пъти върху главата му. Този път кръвта бликна. Не й обърна внимание. Покри трупа с намерения вътре брезент и натовари велосипеда върху него. Изцапаните с пръст гуми остъргаха страничната стена._
	_Видя пушката на Хедлър на предната седалка. Облекчението едва не го замая и той опря чело на волана, докато неприятното усещане отмине. Оръжието не беше заредено. Чудесно. Извади патроните за училищния „Ремингтън“ от джобовете си и го зареди._
	_Жребият беше хвърлен._


>	Тридесет и осма глава

	Голямото междучасие свърши преди трийсетина минути и наоколо всичко беше тихо. На игрището в далечината нямаше никой и Фолк с усилие потисна прозявката си, когато мобилният му телефон иззвъня. Рако и Барнс подскочиха стреснато от резкия звук, разцепил тишината в колата.
	— Федерален агент Фолк? — разнесе се глас в слушалката. — Аз съм Питър Дън, директор на Образователен фонд „Кросли“. С вас ли разговарях тази сутрин?
	— Да. — Арън се поизправи на седалката. — Какво има?
	— Вижте, получи се малко неудобно, но вие направихте запитване относно началното училище в Киуара, нали?
	— Да. — Искаше му се директорът да заговори веднага по същество.
	— Знам, че настоявахте да го пазим в тайна, но разбрах, че секретарката ми… Тя е нова и още не е навлязла напълно в работата… Ами, изглежда, го е прехвърлила на друга служителка, която не е схванала поверителния характер на…
	— И какво?
	— И тя се е обадила преди двайсетина минути в училището, за да провери…
	— О, не! — Фолк се протегна, закопча предпазния колан и енергично прикани с жест Рако и Барнс да направят същото.
	— Да, разбирам, много съ…
	— С кого е разговаряла?
	— Тъй като става въпрос за голяма сума, е потърсила връзка направо с ръководството. С директора, мистър Уитлъм.
	Фолк затвори телефона.
	— Към училището. Веднага!
	Рако натисна докрай педала на газта.


	_Тялото на Люк леко се размърда под брезента, докато Уитлъм караше към фермата на Хедлър. Той отмести очи от огледалото за обратно виждане и стисна волана с ръце, потящи се в гумените ръкавици. Спря пикапа до къщата и изскочи навън, преди да има време да помисли за онова, което предстоеше. Едва до входната врата се поколеба._
	_Не познаваше разположението на къщата и нивите на Люк. Със сигурност не и достатъчно, за да тръгне да търси Карън. Завладян от внезапна лудост, се видя да вдига ръка и да натиска звънеца. Това щеше да я доведе при него. Оръжието висеше отстрани, притиснато плътно към бедрото му._
	_Карън Хедлър отвори, позна го и примигна учудено. Пое си дълбоко въздух, изви език зад зъбите си и в гърлото й се образува едно съскащо „с“, последвано от твърдо „к“, но не успя да изрече цялото му име, защото той вдигна пушката с бързо движение и натисна спусъка. Затвори очи и когато ги отвори отново, тя вече политаше назад с огромна кървяща рана в корема. Уитлъм потръпна от тъпия звук, с който лакътят й изтропа върху плочките на пода и главата й се отпусна встрани. Очите й призрачно проблеснаха и от гърдите й се изтръгна дълбок стон._
	_Бученето в ушите му пречеше да чува._
	— _Мамо?_
	_Не. Не. Не можеше да чуе нищо._
	— _Мамо?_
	_Нищо освен дъха в собствените си гърди и звъна в ушите, но определено не и Били Хедлър, който пронизително крещеше като птичка от сянката в коридора, с играчка в едната си ръка и широко отворена от ужас уста._
	— _Мамо?_
	_Уитлъм не искаше да повярва, не можеше да повярва. Хлапето беше тук. В къщата. Защо, по дяволите, не си играеше в неговия заден двор, в безопасност на другия край на града? Вместо това стоеше на няколко крачки от него. И го видя, което означаваше, че трябва да го накара да замълчи, а се сещаше само за един-единствен начин да го направи._ Доволна ли си сега, тъпа кучко?_, изкрещя към трупа на Карън, когато Били се втурна по коридора, прекалено изплашен дори да плаче, издавайки само задъхани, гърлени стонове._
	_Скот изпита усещането, че напуска тялото си. Последва го, нахълта в стаята и почти слепешком започна да отваря вратите на шкафовете и да разхвърля завивките върху леглото. Къде се е скрил? Къде е? Беше ядосан, бесен заради онова, което му предстоеше да извърши. Звуците дойдоха откъм коша за пране, а не си спомняше да го е отмествал настрани, но очевидно точно така бе станало, защото момчето седеше там. Били, притиснат към стената, закрил лицето си с ръце. И съзнателно натисна спусъка. Да. По-късно Уитлъм щеше да си го спомни съвсем ясно._
	_Ужасното бучене в главата му се върна и заедно с него — о, господи, моля те, не! — още нещо. За един зловещ миг си помисли, че виковете идват от Били, на когото половината от главата и гърдите липсваха. Усъмни се, че ги издава сам, но когато затисна с ръка устата си, тя се оказа затворена._
	_Почти с любопитство тръгна по коридора по посока на шума. Детето беше в детската стая, изправено в кошчето си, и пищеше. Скот се облегна на касата на вратата, опасявайки се, че всеки момент ще повърне._
	_Притисна цевта на пушката под брадата си и я задържа така, усещайки топлината на метала, докато внезапният порив отмина. Бавно завъртя оръжието обратно. Потръпна, докато го насочваше към жълтия гащеризон на бебето. Пое си дълбоко въздух. Хаосът в главата му беше оглушителен, помежду шума се прокрадна проблясък на здрав разум. Погледни! Кратка пауза. Примигна веднъж. Виж на колко е. И чуй. Тя плаче. Плаче, а не говори. Без думи. Още не може да приказва, няма как да те издаде._
	_Ужаси се, че въпреки прозрението, все още се изкушаваше да натисне спусъка._
	— _Бум — прошепна на себе си. Чу уплашен смях, но когато се огледа, не видя никого наоколо._
	_Уитлъм се обърна и побягна. Прескочи трупа на Карън, изскочи от къщата към пикапа на Люк и секунди по-късно двигателят вече ревеше отново по селския път. Не изпревари и не срещна никого, затова продължи да шофира, докато нервите му се опънаха дотолкова, че повече не можеше да държи волана. Зави на първата отбивка. Тясната пътека водеше към малко сечище._
	_Слезе от колата и едва овладявайки тракането на зъбите си, измъкна велосипеда от багажника. С треперещи ръце захвърли обратно брезента, който закри четирите хоризонтални линии, оставени върху боята от гумите, търкали се в страничната стена по време на пътуването._
	_Стегна се и се наведе над тялото. То лежеше съвсем неподвижно. Погледна лицето на Люк толкова отблизо, че успя да види дори къде се бе порязал при бръсненето. Въздухът не помръдваше. Люк Хедлър бе престанал да диша._
	_Извади чифт чисти гумени ръкавици, облече найлонов дъждобран и издърпа трупа на ръба на багажното отделение. Изправи го с известни усилия в полуседнало положение, сложи пушката между краката, нагласи пръстите около спусъка и пъхна цевта между зъбите._
	_Опасяваше се, че тялото може да се свлече или да се сгърчи, и му хрумна налудничавата мисъл, че трябваше да го изрепетира. Затвори очи и стреля. Лицето на Люк изчезна и трупът се килна назад. Ударът в тила бе заличен в общата бъркотия. Свършено беше. Уитлъм напъха ръкавиците, дъждобрана и брезента в найлонова чанта, за да ги изгори по-късно. Пое си три пъти дълбоко въздух и подкара велосипеда по безлюдния път._
	_Докато се отдалечаваше, мухите вече започваха да кръжат._


>	Тридесет и девета глава

	Кабинетът на Уитлъм се оказа празен. Портфейлът му беше изчезнал заедно с ключовете и телефона. Сакото все още висеше на облегалката на стола.
	— Може би е излязъл за малко — нервно предположи секретарката. — Колата му е отвън.
	— Не, не е — отвърна Фолк. — Барнс, иди у тях. Ако съпругата му е там, задръж я. — Замисли се за момент и отново се обърна към жената: — Дъщеря му в училището ли е още?
	— Да, струва ми се…
	— Заведете ни. Веднага!
	Наложи й се да тича по коридора, за да настигне двамата полицаи.
	— Тук — посочи задъхано към вратата на една от класните стаи. — Вътре.
	— Коя по-точно? — попита Фолк, търсейки през малкия прозорец детското лице, познато му от семейните снимки на Уитлъм.
	— Ето тази — вдигна показалец секретарката. — Русото момиче на втората редица.
	Той се обърна към сержанта:
	— Би ли напуснал града без детето си?
	— Трудно е да се каже. Но едва ли. Стига да може да го избегне.
	— Съгласен съм. Мисля, че е някъде наоколо. — Арън замълча за момент. — Обади се в Клайд. Сигурно вече са наблизо. Накарай ги да блокират пътищата и да съберат всички, които имат някакъв опит в издирването и спасяването.
	Рако проследи погледа му през прозореца. Зад училището се простираше широк, обрасъл с храсти терен. Струваше му се, че клоните потрепват в горещината. Без да издават нищо.
	— Очаква ни страхотно преследване — изпъшка той и доближи телефона до ухото си. — Най-доброто скривалище на света.


	Издирвателните екипи се наредиха рамо до рамо в дълга оранжева верига покрай пътеката на обраслата местност. Евкалиптите шепнеха над главите им под напора на вятъра. Поривите въртяха прахоляка и пясъка, принуждавайки ги да примигват и да прикриват очите си. Зад гърбовете им се разпростираше Киуара, проблясвайки от маранята.
	Фолк зае мястото си в редицата. Наближаваше обяд и вече усещаше как потта се стича под светлоотразителната жилетка. До него Рако гледаше мрачно.
	— Включете радиостанциите, дами и господа — извика в мегафона началникът на отдела за издирване. — Имайте предвид, че това е територия на тигровата змия, така че гледайте в краката си.
	Над тях хеликоптер въртеше горещия въздух. Офицерът даде команда и оранжевата редица тръгна почти едновременно. Извисяващите се дървета и гъстите шубраци разделиха навлизащите все по-навътре хора на групи и след няколко минути Арън виждаше само Рако от лявата си страна и още една оранжева жилетка отдясно.
	„Претърсвайте с ръце“, беше обяснил началникът с известно нетърпение. Подходящо за гъсти храсти. Хората се нареждат в редица и вървят направо, претърсвайки гъсталаците, докато не станат непроходими.
	— Теоретично, ако ние не можем да вървим по-нататък, значи и вашият директор не е успял. Тогава се връщате обратно към пътеката — продължи той и тикна в ръцете на Фолк оранжева жилетка. — Просто си дръжте очите отворени. Може да стане напечено.
	Арън продължи напред. Наоколо беше странно тихо, с изключение на пукането на сухите клони под краката и шумоленето на вятъра в листата. Слънцето се издигаше, високо и бяло, показвайки се от време на време между дърветата като прожектор. Дори шумът на хеликоптера звучеше приглушено, докато висеше над тях като хищна птица.
	Стъпваше предпазливо върху безформените слънчеви петна по земята. Не знаеше със сигурност какви знаци трябва да търси и се притесняваше от мисълта, че може да ги пропусне. По време на обучението си в полицейската школа не бе преминал курс за издирване в обрасъл с храсти терен. Но пък като дете бе прекарал достатъчно време между тези дървета, за да знае, че те по-лесно примамват навътре, отколкото пускат навън.
	Избърса нетърпеливо широката лъскава струйка пот, спускаща се от ъгълчето на окото му. Минутите минаваха. Наоколо дърветата сякаш се приближаваха едно към друго с всяка крачка и Фолк забеляза, че вдига краката си все по-високо, газейки в изсъхналата трева. Пред себе си виждаше безкраен, обрасъл с гъсти шубраци терен. Почти стигна края на пътеката. Нито следа от Уитлъм.
	Свали шапката и прокара ръка през косата си. Дотук търсенето се оказа безрезултатно. Радиостанцията на колана му мълчеше. Дали не го бяха изпуснали? В съзнанието му проблесна споменът за тялото на Люк, проснато по гръб в багажника на стария пикап.
	Нахлупи отново шапката и продължи да си проправя път нататък. Напредваше бавно и едва успя да измине няколко метра, когато усети как някаква пръчка се удари в якето му.
	Огледа се изненадано. На неголямо разстояние от него и с десетина крачки напред, Рако се бе обърнал към него, притиснал пръст към устните си.
	— Уитлъм? — почти беззвучно попита Фолк.
	— Може би — също толкова тихо отвърна сержантът и направи неуверен жест с ръка. Вдигна радиостанцията към устата си и измърмори нещо.
	Арън огледа обраслата местност за друга оранжева жилетка. Най-близкият търсещ изглеждаше като далечна точка зад завесата от дървета. Тръгна към Грег, мръщейки се на шумното пукане на сухите клони под краката му.
	Погледна накъдето сочеше приятелят му. Едно паднало дърво образуваше малка кухина в подножието на склона. Почти незабележимо, но съвсем не на място, се виждаше нещо месесто и розово. Пръсти. Рако извади служебния си пистолет.
	— Не те съветвам — разнесе се гласът на Уитлъм иззад дънера. Звучеше неестествено спокоен.
	— Скот, приятел, ние сме — насили се да заговори със същия тон Фолк. — Време е да се откажеш. Наблизо има петдесет човека, които те търсят. Имаш само един изход.
	Уитлъм се изсмя презрително.
	— Винаги има повече от един изход — каза той. — Исусе, вие, ченгетата, нямате никакво въображение. Кажи на колегата си да хвърли оръжието. Така ще може да вдигне радиостанцията и да нареди на останалите да се оттеглят.
	— Няма да стане — обади се Рако. Ръката му държеше уверено пистолета, насочен към дървото.
	— Напротив. — Директорът се изправи внезапно. Беше прашен и потен, яркочервена паяжина от дребни драскотини покриваше червендалестото му лице. — Внимавай — предупреди той, — намираш се в обсега на камерата.
	Посочи с пръст нагоре към полицейския хеликоптер, открояващ се на фона на безоблачното небе. Машината се появяваше и изчезваше в пролуките между върховете на дърветата и кръжеше в широки кръгове.
	Фолк не беше сигурен дали оттам ги виждаха. Надяваше се. Уитлъм рязко протегна ръката си напред. В юмрука си държеше нещо.
	— Не се приближавайте! — извика заплашително и завъртя длан.
	Арън долови метален проблясък и мислено изкрещя _оръжие_, докато дълбоко в съзнанието си трескаво се опитваше да осъзнае това, което виждаше. До него Рако видимо се напрегна. Скот разтвори пръстите си един по един и Фолк усети стягане в гърдите. Сержантът изпусна продължителна, дълбока въздишка. Хиляди пъти по-страшно от пистолет.
	Запалка.


>	Четиридесета глава

	Уитлъм щракна запалката и пламъкът затанцува — ослепително бял на фона на тъмната, обрасла земя. Това беше предизвестен кошмар. Като объркал се парашутист, приземил се на магистрала. Предчувствие, от което Фолк усети как страхът се надига дълбоко отвътре и се разпръсква по кожата.
	— Скот… — опита той, но другият вдигна предупредително пръст. Скъпа запалка, от тези, които оставаха запалени, докато не се угасят ръчно. Огънят потрепваше и подскачаше от вятъра.
	С бързо движение Уитлъм бръкна в джоба си и извади плоска малка бутилка. Отви капачката и отпи. Без да откъсва очи от тях, наклони шишето и изля кехлибарената течност около себе си. Миг по-късно миризмата на уиски стигна до Арън.
	— Наречете го застраховка — извика директорът. Искрата прехвръкна, когато протегнатата му ръка леко потрепери.
	— Скот — изкрещя Рако. — Тъпо копеле! Ще ни изгориш живи. Включително и себе си.
	— Ами застреляй ме, ако смееш. Но тогава ще я изпусна.
	Фолк премести тежестта си и клончето под крака му изпращя и се счупи. Две години без сериозни валежи, а сега и спирт. Стояха върху буре с барут. Някъде зад тях, невидими, но свързани с непрекъсната верига от храсти и сухи треви, бяха училището и градът. Знаеше, че пожарът ще стигне до тях по тази верига. Ще лумне, ще се разрази и ще обхване всичко. Ще опустошава с нечовешка сила.
	Ръцете на Грег трепереха, докато държеше пистолета, насочен към Уитлъм. Извърна леко глава към приятеля си.
	— Рита е някъде там — процеди тихо през стиснати зъби. — По-скоро ще го убия, но няма да го оставя да подпали това място.
	Арън си помисли за жизнерадостната съпруга на сержанта, приведена под тежестта на бременността, и повиши глас:
	— Скот, няма начин да се измъкнеш оттук, ако пламъкът докосне земята. Много добре го знаеш. Жив ще изгориш.
	Главата на директора се килна леко настрани като от спазъм при това предположение и запалката в ръката му потрепери. Фолк си пое шумно дъх. Рако отстъпи половин крачка назад и изруга.
	— Господи, защо не внимаваш с това проклето нещо? — извика той.
	— Просто не се приближавайте — нареди Уитлъм, възвръщайки самообладанието си. — Свали оръжието.
	— Не.
	— Нямаш избор. Ще я хвърля.
	— Загаси запалката.
	— Първо ти. Махни пистолета.
	Сержантът потрепери и пръстът върху спусъка побеля. Погледна към Фолк, после неохотно се наведе и сложи оръжието на земята.
	Арън не го обвиняваше. Беше виждал какво могат да причинят горящите храсти. Едно лято техни съседи изгубиха дома си и четиресет овце, когато контролирано изгаряне на стърнищата излезе от контрол. С баща му завързаха мокри парцали на лицата си и се въоръжиха с маркучи и кофи, докато следобедното небе се оцветяваше в червено и черно. Животните блееха, после замлъкнаха. Огънят пращеше и виеше като банши*. Ужасяващо. Мълния от ада. Но сега земята беше по-суха, отколкото тогава. Всичко щеше да се случи още по-бързо.
	[* В ирландските легенди — женски дух, чийто плач предупреждава за предстояща смърт в къщата. — Б.пр.]
	Пред тях Уитлъм палеше и гасеше запалката като играчка. Стиснал юмруци, Рако наблюдаваше движенията му, хипнотизиран от ужас. Хеликоптерът надвисна точно над тях, а с периферното си зрение Фолк забеляза няколко оранжеви жилетки между дърветата. Без съмнение бяха предупредени да стоят на разстояние.
	— Значи сте разбрали, а? — Директорът звучеше по-скоро заинтригуван, отколкото ядосан. — За парите от образователния тръст.
	Щракна отново запалката, но този път я остави да гори. Сърцето на Арън се сви. Опита се да не гледа пламъка.
	— Да — каза, опитвайки се да говори спокойно. — Трябваше да се досетя по-рано. Но ти умело прикриваше страстта си към хазарта.
	Уитлъм се засмя със странен, зловещ смях, който веднага бе отнесен от вятъра.
	— Имам богат опит в това. Сандра ме предупреди, че ще дойде време да се разплатя. Ей…
	Насочи запалката към тях и Рако издаде примитивен, гърлен звук.
	— Чуйте. Жена ми няма нищо общо. Казвал съм й за някои от дълговете, но не и колко сериозно е положението в действителност. Нито пък за другото. Обещайте ми, че ще го имате предвид. _Тя не знаеше._ Нито за парите от фонда. Нито за Хедлър.
	Гласът му потрепери, когато спомена семейството, и той си пое рязко въздух.
	— И много съжалявам за малкото момче. Били. — Намръщи се при изричането на името. Наведе глава и затвори капака на запалката. Фолк усети проблясък на надежда. — Нямах намерение да го нараня. Той изобщо не трябваше да е там. Моля ви да ми повярвате. Опитах се да го спася. Искам и Сандра да го знае.
	— Скот — подхвана Арън, — защо не дойдеш с нас, приятел? Ще отидем при нея заедно и ще й го кажеш сам.
	— Като че ли ще иска да има нещо общо с мен вече. След всичко, което извърших. — Бузите му лъщяха от пот и сълзи. — Трябваше да я оставя да си отиде още преди години, когато за първи път поиска да ме напусне. Да й позволя да вземе Даниел и да избяга далеч от мен, на безопасно място. Но не го направих, а сега е твърде късно.
	Прекара ръка през лицето си и Рако се възползва от възможността да посегне към пистолета.
	— Ей! — Преди да успее да докосне оръжието, Уитлъм щракна запалката и пламъкът затанцува отново. — Мислех, че сме се разбрали.
	— Добре — обади се Фолк. — Просто запази спокойствие, Скот. Приятелят ми се притеснява за семейството си. Също като теб.
	Застинал с протегната ръка и с изражение, подобно на маска от страх и ярост, Грег бавно се изправи.
	— Скот, Рита е бременна — каза той, гледайки го право в очите. Гласът му пресекна. — Очаква да роди след четири седмици. Моля те. Много те моля, затвори запалката!
	Ръката на Уитлъм трепна.
	— Млъкни!
	— Все още имаш шанс, Скот — обади се Арън.
	— Не, нямам. Не е толкова просто. Вие не разбирате.
	— Моля те — продължи сержантът. — Помисли за Сандра и Даниел. Прибери запалката и ела с нас. Ако не заради себе си, направи го за съпругата си. И за твоето малко момиченце.
	Чертите на мъжа се сгърчиха и драскотините изглеждаха като грозна сянка на фона на избилата по лицето му червенина. Опита да си поеме дълбоко дъх, но гърдите му едва се повдигнаха.
	— Всичко _беше_ заради тях — извика той. — Всичко. Забърках се в цялата тази каша заради _тях_. Исках да ги предпазя. Какво се очакваше да направя? _Аз видях пистолета за пирони._ Накараха ме да го докосна. Какъв избор имах?
	Фолк не знаеше със сигурност за какво говори, но можеше да предположи. Под надигналата се паника изпита странно равнодушие. Уитлъм бе намерил оправдание за себе си, но чудовищните му действия бяха плод на звяра, създаден от самия него.
	— Ще се погрижим за тях, Скот. За Сандра и Даниел. — Той произнесе имената високо и отчетливо. — Ела с нас и ни кажи каквото знаеш. Ще им осигурим безопасност.
	— _Не можете!_ Няма как да ги пазите вечно. Изобщо не сте в състояние да ги защитите. — Директорът вече хлипаше. Пламъкът потрепна, когато стисна дланта си, и дъхът на Арън заседна в гърлото му.
	Опита се да изтика ужаса в дъното на съзнанието си и да мисли трезво за опасността. Киуара се простираше зад тях с отчаянието и тайните си. Училището, добитъкът, Барб и Джери Хедлър, Гретчън, Рита, Шарлот, Макмърдо. Пресмяташе трескаво. Разстоянията, броят на къщите, пътищата за бягство. Нищо утешително. Пожарът можеше да изпревари кола, а какво оставаше за хора, тръгнали да търсят спасение пеш.
	— Скот — извика той. — Моля те, не го прави. Децата са още на училище. Твоето малко момиченце е там. Видяхме я. Знаеш, че това място е като буре с барут.
	Уитлъм погледна в посока на града и Рако и Фолк пристъпиха бързо напред.
	— Ей! — изръмжа директорът и размаха запалката. — Нито крачка повече. Стойте на място. Иначе ще я хвърля.
	— Дъщеря ти и останалите хлапета ще изгорят живи, докато се опитват да спасят живота си — говореше Арън колкото може по-спокойно. — Целият град… Скот, чуй ме, всичко ще бъде изпепелено до основи заедно с хората.
	— Трябва да ми дадат медал, че ще отърва Киуара от мизерията й. Това място е купчина лайна.
	— Може и да си прав, но не карай децата да плащат.
	— Ще ги спасят. Пожарникарите ще се насочат първо нататък.
	— Какви пожарникари, глупак такъв? — изкрещя Рако и посочи към оранжевите жилетки, мяркащи се между дърветата. — Те са тук, за да те търсят. Ще загинем _заедно с теб_. Ако изпуснеш тази запалка, с всички нас е свършено, в това число с жена ти и дъщеря ти. Поне това мога да ти обещая.
	Уитлъм се преви напред, сякаш го удариха в корема, и пламъкът отново трепна. В погледа, вперен право в очите на Фолк, проблесна истински страх и от гърлото му се изтръгна див, първичен вик:
	— _И без това ще ги загубя!_ Не мога да ги спася. Никога не съм могъл. По-добре такава смърт, отколкото онова, което ги очаква.
	— Не, Скот, това не е…
	— И този град. Това проклето, съсипано място — процеди Уитлъм и вдигна високо треперещата си ръка. — Киуара може да изгори…
	— Сега! — извика Арън и двамата с Грег се хвърлиха към него с разперени ръце, разгърнали жилетките като одеяла в мига, в който запалката полетя към земята. Бялата топлина го удари в гърдите, когато се стовари на земята, превъртя се и зарови ботуши в праха, без да обръща внимание на парещата болка в глезените и бедрата. Улови директора за косата и въпреки крясъците му, не го пусна, докато кичурът не придоби розов оттенък, овъгли се и се разпадна на пепел.
	Търкаляха се и горяха в продължение на сякаш безкрайни минути, докато накрая две ръце с дебели ръкавици не го уловиха за раменете. Той скимтеше и стенеше, докато обгорялата му кожа съскаше и се цепеше.
	Някакво тежко одеяло го обгърна и Фолк едва не се задави от пяната, с която обливаха главата и лицето му. Втори чифт ръце го измъкна от пламъците. Отпусна се по гръб и жадно впи устни в бутилката с вода, поднесена към устните му, но не успя да преглътне дори глътка. Опита да се изправи, за да избяга от агонията, но някой го бутна внимателно назад и той изкрещя от болка в крайниците. Миризмата на изгоряла плът стигна до чувствителните му ноздри и очите му се насълзиха.
	Обърна глава на една страна, притискайки мократа си буза към земята. Рако беше скрит зад цяла стена от надвесени над него оранжеви жилетки. Виждаха се само ботушите му. Лежеше съвсем неподвижно. Трета група бе заобиколила гърчещ се и стенещ силует.
	— Рако — опита се да каже Арън, но някой отново притисна бутилката към устата му. Наложи му се да се бори, за да се освободи. — Грег, приятелю. Добре ли си? — Никакъв отговор. — Помогнете му. — Защо не бяха дошли по-скоро? — Господи, помогнете му!
	— Шшшт — прошепна жена в униформа, докато го слагаха на носилката. — Правим всичко възможно.


>	Четиридесет и първа глава

	Той щеше да живее, увериха го лекарите, след като дойде в съзнание в отделението по изгаряния на болницата в Клайд. Но с идеално поддържаните му ръце бе свършено. Когато му позволиха да види пораженията, беше едновременно хипнотизиран и отвратен от собственото си тяло. Някога млечнобялата кожа бе отстъпила място на лъскава червеникава тъкан, сълзяща и лепкава. Превързаха ръката, рамото и крака му и Фолк не пожела да ги погледне отново.
	Докато бе прикован към леглото, посрещна цяла върволица посетители. Джери и Барб доведоха Шарлот, Макмърдо внесе тайно няколко бири, а Барнс седеше с него часове наред, без да каже почти нищо. Гретчън не се появи. Арън не я обвиняваше. Веднага щом му разрешиха да става, прекарваше почти цялото си време в стаята на Рако. Поддържаха приятеля му в изкуствена кома, за да могат да обработват сериозните рани по торса и гърба му.
	Той също щеше да се оправи, даваха надежда докторите. Но не се шегуваха с него така, както с Фолк.
	Рита положи ръка на издутия си корем, а с другата улови здравата му длан, докато стояха мълчаливо край леглото на съпруга й. Той й каза, че Грег е проявил смелост. Жената само кимна и попита за пореден път лекуващия лекар кога очакват да се събуди. Братята му пристигаха един по един от различни краища на страната. Изглеждаха като различни копия на един и същ човек. Ръкуваха се с Фолк, но дори докато властно нареждаха на своя изпаднал в кома брат да се стегне и да стане, си личеше, че са много уплашени.
	Най-после Рако отвори очи и докторите отпратиха Арън навън за цял един ден. Само семейството. Когато го пуснаха да влезе отново, забеляза, че приятелят му го посреща със слаба, но позната усмивка изпод превръзките.
	— Истинско огнено кръщение, а?
	Фолк се насили да се засмее.
	— Нещо такова. А ти се справи чудесно.
	— Трябваше да се погрижа за Рита. Но ми кажи честно. — Направи му знак да се приближи. — Не се ли изкуши да оставиш Киуара да изгори до основи след всичко, което градът ти е причинил?
	Още една усмивка, този път съвсем искрена.
	— Нямаше как, приятел. Ключовете от апартамента ми останаха в стаята над бара.
	Уитлъм беше прехвърлен в болница „Алфред“ в Мелбърн под полицейска охрана с няколко повдигнати обвинения, в това число и за убийството на Люк, Карън и Били Хедлър.
	Някой спомена, че бил почти неузнаваем. Огънят обгорил косата му. Извадил истински късмет, че изобщо е останал жив. Не бе чак такъв късмет, тайно си помисли Фолк. В затвора нямаше да му е лесно.
	След като го изписаха, Арън се озова под благодарните грижи на семейство Хедлър. Барб непрекъснато се суетеше наоколо, а Джери не можеше да мине покрай него, без да стисне ръката му. Настояваха да прекарва колкото може повече време с Шарлот. Говореха й колко много е помогнал на нейния татко. Как й е върнал истинския баща от отвъдното такъв, какъвто е бил в действителност — добър човек и любящ съпруг.
	Синът им беше мъртъв и те никога нямаше да го видят отново, но вече понасяха по-леко скръбта. Можеха да гледат хората в очите, забеляза Фолк. Отидоха заедно на гробищата. Този път гробът на Люк почти не се виждаше от свежите цветя.
	Докато Барб показваше картичките и букетите на внучката си, Джери застана отстрани до него.
	— Слава богу, че няма нищо общо с момичето на Дийкън — въздъхна той. — Искам да знаеш, че всъщност никога… Искам да кажа, че Люк не би…
	— Знам. Не се притеснявай.
	— Имаш ли някаква идея какво се е случило с нея?
	Арън изсумтя уклончиво, тъй като възрастната жена вървеше към тях.


	Веднага щом се почувства достатъчно добре, Фолк извървя пеш цялото разстояние до фермата на Гретчън. Откри я отново да стреля сред полето и когато приближи, тя насочи пушката към него и я задържа така по-дълго от необходимото.
	— Гретч, извинявай — извика той и протегна напред ръце. — Само това исках да ти кажа.
	Жената погледна превръзките и свали оръжието. После въздъхна и тръгна към него.
	— Не дойдох да те видя в болницата.
	— Знам.
	— Исках, но…
	— Няма нищо. Добре ли си?
	Тя повдигна рамене и двамата останаха мълчаливи, заслушани в крякането на какадутата в дърветата. Не смееше да го погледне.
	— Люк обичаше Карън — каза накрая. — Наистина. А преди това Ели. — Огледа прегорелите полета и очите й се напълниха със сълзи. — Не мисля, че някога съм била първият му избор.
	Искаше му се да я увери, че греши, но знаеше, че е прекалено умна, за да му повярва.
	— А денят, в който Ели умря? — попита той.
	Лицето й се сгърчи.
	— През цялото време знаех, че лъже заради теб — отвърна със задавен глас, докато сълзите продължаваха да се леят. — Защото беше с мен.


	— _Чу ли това? — Гретчън отвори очи и примигна към ярката слънчева светлина, процеждаща се между клоните на дърветата. Сочната трева я гъделичкаше по гърба._
	— _Кое?_
	_Усети дъха му върху врата си, когато заговори. Той не помръдна. Косата му беше все още мокра, а гласът — приглушен и сънен. Момичето се опита да се надигне, но голите му гърди го притискаха към земята. Дрехите им бяха нахвърляни небрежно под едно дърво. Съблякоха се, преди да се гмурнат в хладната река. Усещаше топлината на тялото му във водата, докато я целуваше страстно и се опитваше да я повали върху пясъка. Сега мокрото им бельо се сушеше на гладката повърхност на скалата._
	_Придошлата река бучеше и се плискаше, спускайки се надолу между високите брегове. Въпреки това тя го чу отново. Сухо почукване някъде далеч сред дърветата. Застина на място. И още веднъж._
	— _О, мамка му! — прошепна тя. — Мисля, че някой идва._
	_Отблъсна Люк, приседна, намръщи се и примигна._
	— _Бързо — подхвърли дънките му Гретчън и грабна сутиена си, закопчавайки го накриво в бързината. — Обличай се._
	_Той се прозина широко и се засмя на изражението й._
	— _Добре де, ставам._
	_Провери дали боксерките му не са наопаки, преди да ги обуе. Пътеката беше на няколко метра встрани и скрита от завесата от дървета, но стъпките вече се чуваха съвсем ясно._
	— _Моля те, побързай — подкани го тя и намъкна блузата над мократа си коса. — Трябва да тръгваме. Може да е всеки. Дори баща ми._
	— _Не ми се вярва — лениво възрази Люк, но все пак си обу панталона. После бързо нахлузи ризата и обувките и застана мълчаливо до нея, надничайки към пътя през тежкия балдахин от клони._
	_Гретчън едва не се разсмя, когато видя тънкия силует, прокрадващ се между дърветата._
	— _Господи, та това е Ели. А аз насмалко да получа сърдечен удар. — Едва след като изрече думите, осъзна, че все още шепне._
	_Момичето вървеше бързо, с наведена глава. Спря до реката. Втренчи се в бурното течение в продължение на няколко минути, притиснала ръка към устата си, после се обърна._
	— _Сама ли е тук? — учуди се Гретчън, но гласът й бе заглушен от бученето на водата. За миг й се стори, че чува други стъпки, но пътеката зад приятелката им си остана безлюдна._
	— _Няма значение — тихо отвърна Люк и сложи ръка върху рамото й. — Ти си права. Трябва да тръгваме._
	— _Защо? Хайде просто да я поздравим._
	— _Не бих си направил труда. Напоследък е много странна. Освен това целият съм мокър._
	— _И какво от това? Аз също._
	— _Да се махаме оттук._
	_Тя го погледна. Дори водата да бе отмила миризмата на секс, споделената интимност беше изписана върху лицето му._
	— _Всъщност защо не искаш точно тя да знае?_
	— _Изобщо не ме е грижа кой ще ни види, Гретч. — Все пак продължаваше да шепне. — Малката госпожица Дийкън е само една надменна кучка. Просто днес не съм в настроение._
	_Обърна се и тръгна през гората, все по-далеч и по-далеч от Ели. Отказа се от пътеката, по която бе дошла тя, и зави в противоположната посока към кален коловоз, водещ направо към фермата на родителите на Гретчън. Тя го следваше известно време, после се обърна назад. Приятелката им стоеше до странно изглеждащо дърво, сложила едната си ръка върху скалата._
	— _Какво прави? — попита тя, но Люк бе изчезнал._


	— Когато чух, че е напълнила джобовете си с камъни, не спах цели три нощи. — Гретчън издуха носа си в салфетка. — Аз я видях. Ако бях отишла при нея, може би щях да я спра. Но не го направих. — Думите й бяха почти неразбираеми от разтърсващите я ридания. — Тръгнах си. Заради Люк, разбира се.


	_Настигна го малко по-надолу по пътеката._
	— _Ей — улови го за рамото тя. — Какво става?_
	— _Нищо, бебчо. — Стисна пръстите й, но не спря. — Просто е време да се прибирам._
	_Гретчън издърпа ръката си._
	— _Тя знае, че ходиш с мен. Имам предвид Ели. Това не е тайна._
	— _Разбира се, скъпа._
	— _Тогава защо не искаш да ни види? Какво значение има, щом всички са наясно, че отношенията ни са сериозни?_
	— _Никакво. Да не го обсъждаме повече — каза Люк, но се обърна към нея. Наведе се да я целуне. — Виж, наистина няма значение. Случващото се между нас е толкова хубаво. Искам да остане специално. Но само за теб и за мен._
	_Тя отстъпи встрани._
	— _Да, точно така. А каква е истинската причина? Надяваш се, че ще получиш по-добро предложение?_
	— _О, я стига, Гретч._
	— _Това ли е? Защото, в такъв случай, Ели стои там и чака…_
	_Люк издаде гърлен звук и тръгна отново._
	— _А тук има много момчета, които…_
	— _Не се дръж така — процеди през рамо._
	_Момичето се загледа след него. Обичаше тези рамене._
	— _Или какво?_
	_Той не отговори._
	_Свърнаха от пътеката към ограденото място пред конюшнята и мълчаливо стигнаха до къщата. Гретчън знаеше, че майка й и сестра й са все още навън. Чуваше баща си да чука в задната плевня._
	_Люк вдигна колелото, оставено под едно дърво, и преметна крак през рамката. Протегна ръка, която тя пое след кратко колебание._
	— _Исках да запазя някои неща между нас — каза й, гледайки я право в очите. — Но няма смисъл, ако през цялото време ще се държиш като принцеса._
	_Наведе се към нея, но тя обърна лице, избягвайки целувката. Той присви за момент очи, после повдигна рамене. Завъртя педалите и бързо се отдалечи от разплаканото момиче._
	_Гретчън остави сълзите да се стичат по красивото й лице, докато осъзна, че този, за когото бяха предназначени, няма да се върне. Усетила прилив на гняв, избърса страните си и се втурна в празната къща. Още не беше взела изпита, но от години шофираше из нивите._
	_Скочи бързо зад волана и се отправи в посоката, в която го видя да изчезва. Как смееше да се отнася така с нея? Забеляза велосипеда му далече напред. Даде на заден, за да запази дистанцията, тъй като още не бе сигурна какво ще му каже, когато го настигне. Пое напряко през полето и щом стигна шосето, кракът й докосна спирачката. Миг по-късно белият й пикап профуча през кръстовището. Люк Хедлър вече никога нямаше да й говори по този начин, зарече се тя. Заслужаваше нещо много повече. Колелото зави внезапно наляво и за един кратък, ужасен момент Гретчън си помисли, че ще се насочи към реката и към Ели. Господи, ако го направи, наистина ще го убие. Следваше го на известно разстояние, затаила дъх. След няколко безкрайно дълги секунди той намали и се отправи по алеята към дома си._
	_Тя отби встрани от шосето, наблюдавайки го как отваря входната врата и влиза вътре. Видя майка му да простира прането в задния двор._
	_Обърна колата и плака през целия път обратно до фермата на родителите си._


	— Когато чух, че Ели не се е прибрала, аз се върнах на реката да я търся. Почти очаквах да я видя увита в спален чувал, избягала колкото се може по-далеч от баща си. Но от нея нямаше и следа. — Гретчън загриза нокътя на палеца си. — С Люк доста спорихме дали трябва да кажем нещо, или не. Тогава все още нямахме причина да се притесняваме, разбираш ли? От доста време тя странеше от нас и аз искрено вярвах, че ще се появи, когато е готова. — Последва продължителна пауза. — Дори за миг не си помислих, че е във водата.
	Обърна се да погледне Арън.
	— После казаха, че се е удавила, и аз не можех да си простя. Дали това щеше да се случи, ако бяхме спрели да поговорим с нея? Усещах, че нещо не е наред, а й обърнах гръб. Толкова се срамувах. Бях съкрушена. Накарах Люк да ми обещае, че няма да каже на никого, че сме я видели. Не исках другите да знаят колко подло сме я предали.
	Гретчън избърса очите си.
	— И точно когато си мислех, че нещата не могат да се объркат повече, всички започнаха да те сочат с пръст. Дори Люк се уплаши. Щом подозираха, че ти имаш нещо общо, какво ли биха казали, ако знаеха, че сме минали покрай нея? И той измисли този план. Реши да излъже, че сте прекарали следобеда заедно. Това щеше да помогне не само на теб, но и на нас. А аз трябваше да се преструвам до края на живота си, че не съм била там. Че не съм тръгнала след Люк, вместо да отида при нея.
	Фолк извади от джоба си чиста салфетка и й я подаде. Тя я взе със слаба усмивка.
	— Вие не сте виновни за случилото се с Ели Дийкън — опита се да я успокои.
	— Сигурно си прав. Но можех да направя нещо повече за нея. — Жената повдигна рамене и издуха носа си. — Не мога да си обясня тази история с Люк. Не искам да кажа, че беше лошо момче. Просто не си подхождахме.
	Известно време стояха един до друг, загледани към неща, които отдавна вече не съществуваха. Той си пое дълбоко дъх.
	— Виж, Гретчън, не е моя работа, но Джери, Барб и Шарлот… Те…
	— Люк не е баща на Лечи.
	— Все пак, ако…
	— Арън, моля те. Престани! — Сините й очи срещнаха неговите, но само за момент.
	— Ясно — кимна Фолк. Поне опита. Стига толкова. — Добре, Гретч. Но те са прекрасни хора. Напоследък изгубиха много. Ти също. Ако има някакъв шанс да спасиш нещо хубаво от цялата тази мизерия, възползвай се от него.
	Гретчън не каза нищо, само го наблюдаваше с неразгадаемо изражение. Накрая й подаде ръката, която не бе пострадала от пожара. Тя я погледна и за негова изненада се протегна и го притегли в прегръдките си. Без намек за флирт, дори не приятелски, а просто някак успокоително.
	— Ще се видим след още двайсет години — каза му през сълзи.
	Този път, мислено отбеляза Арън, може би беше права.


>	Четиридесет и втора глава

	Родният дом му се стори по-малък, отколкото си го спомняше. Не само от детството, а дори отпреди няколко седмици. На път към реката мина по самия синор на имота. Този път не се притесняваше да срещне собственика.
	В болницата Макмърдо бе извил очи към тавана, докато му разказваше как много хора бързо бяха променили отношението си. Внезапно започнали да изразяват открито неодобрение към ужасните листовки. Изминалите двайсет години си бяха двайсет години, за бога. Оттогава беше изтекла доста вода.
	Фолк се спусна през полето вече със съвсем ясно съзнание. Двайсетте години може и да бяха много време, но някои неща не трябва да бъдат забравяни. Ели Дийкън. Момичето повече от всеки друг бе станало жертва на този град. На тайните, лъжите и страховете му. Тя се е нуждаела от някого. Вероятно от него, а той я бе предал. А сега съществуваше опасност да потъне в забрава сред настъпилия хаос. Както почти се случи с Карън. И с Били.
	Но не и днес, помисли си Арън. Този ден щеше да си спомни Ели на мястото, което знаеше, че е обичала. Стигна до скалното дърво, когато слънцето в небето вече клонеше към залез. Наближаваше април. Изпепеляващото лято бавно отстъпваше. Казваха, че зимата може би ще сложи край на сушата. За доброто на всички искаше този път да се окажат прави. Реката все още беше пресъхнала. Надяваше се, че един ден ще потече отново.
	Седна на скалата и извади джобното ножче, което донесе нарочно. Намери входа на тайната кухина и започна да дълбае в камъка. Малки букви: ЕЛИ. Острието беше затъпено и работата вървеше бавно, но въпреки това я доведе докрай. После се облегна на зъбера и избърса челото си. Прокара палец по надписа, доволен от резултата. По обгорелия крак сякаш пълзеше огън от продължителното коленичене.
	Болката породи внезапна мисъл. С пухтене се обърна и бръкна в празнината да намери старата запалка, която пусна обратно последния път. Носталгията беше едно, но след последните събития не искаше да рискува да я намери някой друг.
	Знаеше, че я хвърли по-дълбоко, но в първия момент здравата му ръка загреба само пръст и изгнили листа. Бръкна навътре и протегна пръсти. Усети хладината на метала, но палецът му закачи нещо меко и голямо. Подскочи стреснато, избутвайки запалката встрани. Раздразнен, пъхна длан отново и застина неподвижно, когато докосна същия предмет. Груб, но мек и доста обемист. Направен от човек.
	Фолк надникна в кухината. Не видя нищо и се поколеба. После си помисли за Люк, за Уитлъм, за Ели и за всички останали хора, пострадали от заровени тайни. Стига толкова.
	Наведе се и започна да рови в пръстта, докато го хвана здраво. Дръпна силно навън и предметът изведнъж рязко се освободи. Падна назад и усети непоносима болка в гърдите от стоварилата се върху тях тежест. Погледна надолу и си пое дълбоко въздух, щом видя какво държи в ръцете си. Лилава раница.
	Въпреки че беше покрита с паяжини и кал, веднага я позна. Но дори да не я бе виждал никога, щеше да се досети на кого е. Освен него, за хралупата до скалното дърво знаеше само един човек. А тя бе отнесла тайната им със себе си в реката.
	Арън отвори чантата и започна да вади вещите върху скалата. Чифт дънки, две ризи, яке, шапка, бельо, малък несесер с натъпкани вътре гримове. Пластмасов калъф с лична карта на момиче, което малко приличаше на Ели Дийкън. Според документа се казваше Шерна Макдоналд, деветнайсетгодишна. И навити на ролка банкноти от десет, двайсет и дори петдесет долара. Запазени, но доста захабени.
	На дъното имаше още нещо, увито грижливо в дъждобрана й, за да го предпази, докато е събирала багажа си преди двайсет години. Извади малка тетрадка и дълго я държа в ръце. Беше поокъсана, с огънати краища, но твърдата корица пазеше написаното вътре черно на бяло, за да може да го прочете. Дневникът на Ели Дийкън.


	_Нарече я с името на майка й, когато я удари за първи път. В мрачните очи на баща си виждаше, че думата се изплъзна неволно, хлъзгава като масло, в момента, в който юмрукът му се стовари върху рамото й. Той беше пиян, а тя само на четиринайсет и с вид, подсказващ предстоящото превръщане от дете в жена. Снимката на съпругата му от години не стоеше върху полицата на камината, но характерните й черти се връщаха в къщата всеки ден, докато Ели Дийкън растеше._
	_Удари я веднъж, а след доста време се случи отново. После отново. И отново. Опита се да разреди алкохола с вода. Баща й усети още след първата глътка и тя никога повече не повтори тази грешка. Вкъщи носеше потници, които не скриваха синините, но братовчед й Грант само включваше телевизора и я съветваше да престане да ядосва стария човек. Бележките в училище се влошиха. Ако учителите го забелязваха, отправяха остър упрек, отдавайки го на липса на усърдие. Но никога не попитаха за причината._
	_Ели започна да говори по-малко, но откриваше все повече защо и на двамата й родители им харесваше толкова да надигат бутилката. Момичетата, които смяташе за свои приятелки, я гледаха странно и шепнеха зад гърба й, когато мислеха, че не може да ги чуе. Те си имаха достатъчно свои проблеми с кожата, теглото и момчетата и без присъствието й да ги кара да се чувстват съвсем не на място. Още няколко тийнейджърски тактически хода — и тя се оказа отхвърлена и съвсем сама._
	_В една съботна вечер се озова във Вековния парк с бутилка в чантата и без да има къде да отиде, когато чу два познати силуета да се смеят тихо от близката пейка. Арън и Люк. Ели Дийкън усети трепет, сякаш откриваше нещо отдавна забравено, което някога й е било близко._
	_На всички им беше необходимо известно време, за да свикнат. Момчетата я гледаха, все едно я виждаха за пръв път. Но това й харесваше. Да има в живота си двама души, готови да се съобразяват с всяко нейно желание, вместо непрекъснато да я поучават как да се нагоди към тях._
	_Докато бяха по-малки, тя предпочиташе безгрижното веселие и самочувствието на Хедлър, но сега повече я привличаше изтънчената вглъбеност на Фолк. Знаеше, че Люк по нищо не прилича на баща й и братовчед й, но не можеше да се отърси от гнетящото усещане, че някъде дълбоко в себе си не беше много по-различен от тях. И изпита почти облекчение, когато с неустоимото си излъчване Гретчън го накара да обърне поне за малко глава в друга посока._
	_За нея настъпи най-хубавият период в живота й. Повечето време, прекарано с приятелите, означаваше по-малко мрачни часове вкъщи. Имаше работа на половин работен ден и се научи по трудния начин да крие част от парите си._
	_Чувстваше се по-щастлива, но това я направи лекомислена и дръзка пред баща й. И не след дълго шестнайсетгодишното й лице с красиво оформени като на майка й устни бе притиснато със сила към възглавницата на дивана и тя помисли, че умира._
	_Месец по-късно, със запушени с мръсна кърпа за съдове нос и уста, тя впиваше нокти в ръцете на Мал Дийкън. Когато най-после я пусна, първото неистово поемане на въздух миришеше на алкохол почти колкото дъха му. Същия ден Ели престана да пие. Защото в онзи момент реши, че ще избяга. Не веднага и не от една мизерия към нещо още по-лошо. Но скоро. А за това се нуждаеше от ясно съзнание. Преди да е станало прекалено късно._
	_Чашата преля в средата на една тъмна нощ, когато се събуди от тежестта на тялото му върху нея и грубите пръсти, опипващи цялото й тяло. От острата болка и пиянския глас, шепнещ името на съпругата му в ухото й. Накрая, слава богу, успя да го отблъсне, но преди да си тръгне, той я зашлеви с всичка сила по лицето. Главата й се отметна назад и се удари с трясък в таблата на леглото. На утринната светлина тя прекара пръсти по вдлъбнатината и замаяна, почисти кръвта от розовия килим. Слепоочията й пулсираха. От очите й капеха горещи сълзи. Не можеше да определи къде я болеше най-силно._
	_На следващия ден Арън откри пролуката до скалното дърво и Ели го прие като знак свише. Бягай! Мястото беше неизвестно, тайно и достатъчно широко да побере раница. Просто идеално. Изпълнена с плаха надежда, тя гледаше лицето на приятеля си и за първи път осъзна колко много ще й липсва._
	_Когато се целунаха, се почувства по-добре, отколкото си мислеше, че е възможно, докато той не докосна наранената й глава. Болката я накара да се отдръпне назад. Вдигна поглед, видя изумлението, изписано върху лицето му, и усети, че в този момент мрази баща си повече от всякога. Така отчаяно искаше да сподели с Арън. И не само сега. Но над всички емоции, бушуващи в тялото на Ели, връх вземаше страхът._
	_Знаеше, че не е единствената, която изпитва ужас от Мал Дийкън. Отмъщението за всяка лека, истинска или въображаема обида се стоварваше бързо и брутално. Често го чуваше да изрича заплахи, а след това да ги изпълнява. Добре пресметнати услуги, отровена земя, прегазени кучета. В общност, където всички се бореха за оцеляване, хората внимателно подбираха битките си. След като размисли, Ели осъзна, че в Киуара едва ли можеше да се намери човек, който да се изправи срещу него._
	_Тогава състави своя план. Взе спестените пари и тайно приготви багажа си. Скри го край реката на мястото, на което никой нямаше да го намери. Щеше да я чака там, когато е готова. Нае стая в евтин мотел през три града. От рецепцията я попитаха за фамилията й и тя веднага изрече първата, която я караше да се чувства в безопасност. Фолк._
	_На къс хартия написа името и датата, избрана за бягството, и го пъхна в джоба на дънките си. Талисман за късмет. Да й напомня, че няма връщане назад. Трябваше да се махне, но имаше само един шанс._ Ако татко разбере, ще ме убие.
	_Това бяха последните думи, записани в дневника й._


	_Когато се прибра у дома, Мал Дийкън с раздразнение установи, че из въздуха не се носеше миризма на готвено. Срита ботушите на Грант до дивана и племенникът му отвори едното си око._
	— _Поне чай няма ли?_
	— _Ели не се е върнала от училище._
	_Дийкън измъкна една бира от стека, оставен до главата на Грант, и тръгна към задната част на къщата. Застана до вратата на стаята на дъщеря си и отпи глътка от кутията. Не му беше първата за деня. Нито втората._
	_Очите му се плъзнаха от бялата покривка на леглото към вдлъбнатината в таблата и петната върху розовия килим на пода. Гледката го накара да се намръщи. В гърдите му, подобно на сачмен лагер, заседна ледена топка. Нещо лошо се бе случило тук. Загледа се в нараненото дърво и в паметта му заплашително се надигна грозен спомен. Погълна жадно бирата, докато видението мълчаливо потъна. Вместо това, остави алкохола да разнесе първите гневни искри по вените му._
	_Очакваше дъщеря му да е тук, а нея я нямаше. Трябваше да си е у дома, при него. Тя може и да закъснее, шепнеше здравият разум, но Мал си спомни начина, по който го гледаше напоследък. Този поглед му беше познат до болка. Същият, какъвто бе видял преди пет години. Поглед, който казваше категорично:_ стига толкова. Сбогом.
	_Усети как у него се надигна гореща гневна вълна и с рязък замах отвори вратите на гардероба й. Раницата не беше на обичайното си място. Между безупречно сгънатите дрехи на рафтовете зееха малки празнини. Дийкън правилно разчиташе знаците. Това тайнствено промъкване наоколо. Затварянето в себе си. Беше ги пропуснал преди. Нямаше да го направи отново. Започна да дърпа чекмеджетата на скрина и да изсипва съдържанието им на пода. Бирата се разплиска върху килима, докато търсеше доказателства. Внезапно застина неподвижно. С ледена увереност осъзна, че знае точното място. Същото, където беше избягала проклетата й майка._
	_Малка кучка. Малка кучка._
	_Върна се във всекидневната, изправи отпуснатия Грант на крака и пъхна в ръцете му ключовете за пикапа._
	— _Отиваме да приберем Ели. Ти ще караш._
	_Малка кучка. Малка кучка._
	_Взеха още две кутии бира за из път. Слънцето хвърляше оранжеви отблясъци, докато се движеха по прашните коловози към фермата на Фолк. Нямаше да я остави да си отиде. Не и този път._
	_Вече се чудеше какво щеше да прави, ако се окажеше, че е безвъзвратно закъснял, когато забеляза нещо и сърцето му подскочи в гърлото. С леко и неочаквано движение една светла тениска и позната дълга коса изчезнаха между дърветата зад имота на Фолк._
	— _Ето я там — посочи Дийкън. — Отива към реката._
	— _Нищо не виждам — намръщи се Грант, но натисна спирачките._
	_Мал изскочи от пикапа и остави племенника си назад, втурвайки се през полето към сенките на рехавата гора. Пред очите му се въртяха огромни червени петна, докато се препъваше по пътеката след дъщеря си._
	_Когато я хвана, тя се беше навела над дърво със странна форма. Ели чу шума твърде късно, вдигна поглед и изтръгналото се от устните й „о!“ премина в оглушителен писък, щом огромната ръка я сграбчи за косата._
	_Малка кучка. Малка кучка._
	_Нямаше да я пусне. Не и този път. Но тя се гърчеше и се извиваше, забеляза сякаш през мъгла Дийкън, и за него ставаше все по-трудно да я удържи. Тогава я зашлеви с отворена длан през лицето. Момичето залитна назад и със стон падна на брега, потапяйки раменете и разпиляната си коса в черната речна вода. Широко отворените очи го гледаха с онзи познат поглед и той сложи ръка под брадичката и я натисна надолу, докато тинята покри красивото лице._
	_Когато осъзна какво се случва, Ели започна да се съпротивлява. Той продължи да се взира, докато на повърхността остана само собственото му отражение, и стегна хватката си._


	_Наложи му се да обещае фермата на Грант, докато под гаснещата светлина вървяха по брега и събираха камъни, които да завлекат тялото на дъното. Нямаше друг избор. Особено след като племенникът му намери бележката с името на Фолк в джоба й. Предположи, че може да се окаже полезна улика, ако я подхвърлят в стаята й. Дълго търсиха, но до спускането на вечерта така и не успяха да открият раницата й._
	_Едва по-късно, когато остана сам през онази първа нощ, а и през многото, които го очакваха занапред, Мал Дийкън се запита дали наистина бе имал намерение да натиска дъщеря си под водата толкова дълго._


	_Ако татко разбере, ще ме убие._


	След като прочете дневника на Ели, Арън дълго седя на скалата, загледан в пресъхналата река. Накрая затвори тетрадката и я прибра обратно заедно с останалите вещи. Изправи се и преметна раницата през рамо.
	Слънцето беше залязло и нощта се спускаше около него, осъзна той. Над евкалиптите надничаха ярки звезди. Това изобщо не го притесни. Знаеше пътя. Докато вървеше обратно към Киуара, задуха хладен бриз.


>	Благодарности

	Никога не се бях замисляла колко много хора са нужни, за да се вдъхне живот на един роман, и сега искам искрено да благодаря на онези, които ми помогнаха по пътя.
	Огромна признателност на моите редактори Кейт Патерсън и Пан Макмилън, Кристин Копраш и Ейми Айнхорн от „Флатирон Букс“ и Клеър Смит от „Литъл, Браун“, които подпомогнаха книгата със своите разумни забележки, идеи и съвети. Благодаря ви, че ми предложихте такава прекрасна възможност като дебютиращ автор.
	Благодарна съм също така на всички, които работиха упорито, за да стигне тази книга до читателите, включително на многото талантливи отговорни редактори, дизайнери и екипи по маркетинг и продажби.
	Всеки ден се чувствам щастлива заради постоянната подкрепа и неуморната работа на моите агенти Клеър Форстър в „Къртис Браун“, Австралия; Алис Лутенс и Ева Папастратис от „Къртис Браун“, Великобритания; Даниъл Лезър от „Райтърс Хаус“ и Джери Каладжян от „Интелекчуъл Пропърти Груп“. Те надминаваха себе си на всяка крачка.
	Благодаря на „Уийлър Сентър“ в Мелбърн и журито, организаторите и поддръжниците на литературната награда за непубликуван ръкопис „Викториан Премиър“. Отличието е безценна възможност за изгряващите писатели, а това, че го спечелих през 2015 година, ми даде ключа, който ми отвори хиляди врати.
	За да публикувам книга, първо трябваше да я напиша, за което винаги ще бъда задължена на моите приятели, писателите от онлайн курса „Къртис Браун Криейтив 2014“. Благодаря ви за мъдростта на общия ви талант, защото без вас тази книга със сигурност нямаше да съществува в този си вид. Специални благодарности на преподавателката Лиса О’Донъл, моя приятел Едуард Хамлин и разбира се, на организатора Анна Дейвис.
	Благодарности и много любов, естествено, и на моето семейство: Майк, Хелън, Майкъл и Ели Харпър, за това, че направиха книгите толкова важна част от моя живот. И на прекрасния ми съпруг — Питър Стракън, който винаги е вярвал в този роман.
