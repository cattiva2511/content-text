D>
	Тази книга е посветена на моите момчета Джак, Кейд и Тайлър. Светът се нуждае от колкото може повече добри мъже. Горда съм, че съм дарила трима такива на човечеството. Завинаги братя.
D$


>	Легенда за кентавъра Хирон

	_Кентаврите са създания, известни като демагози и манипулатори, пияници и скандалджии, с похотливо поведение. Но Хирон се отличавал от тях, бил наречен Добрия кентавър и Ранения лечител. Той бил много по-мъдър и добър от събратята си._
	_За нещастие, неговият приятел, полубогът Херкулес, го прострелял случайно с отровна стрела, докато се сражавал с другите кентаври. Ала тъй като Хирон бил безсмъртен, а раната му — нелечима, бил обречен да живее във вечни мъки._
	_Накрая Хирон отишъл при Прометей, който изтърпявал своето наказание от боговете. Прометей бил обречен на вечно мъчение. Бил привързан за скала, до която всяка сутрин долитал орел, за да му изкълве черния дроб, който през нощта се възстановявал._
	_Хирон доброволно предложил да даде своя живот заради Прометей и така да освободи двамата от вечни мъки. Кентавърът се строполил мъртъв в нозете на Прометей. Заради добротата и благородството му Зевс го превърнал в съзвездието Кентавър и сега можем всяка нощ да се любуваме на неговата красота._
	_Легендата за раната на Хирон символизира преобразяващата сила на страданието — как личната болка, физическа и емоционална, може да се превърне в източник на морална и духовна сила._


>	Глава 1

	_Арчър — седемгодишен, април_
	— Хвани ми ръката! Държа те — казах много тихо. Хеликоптерът се издигна от земята в мига, в който Дюк сграбчи ръката на Снейк Айс. Опитвах се да играя колкото е възможно по-тихо — мама отново беше пребита, тя спеше в стаята си и не исках да я будя. Тя ми каза да погледам анимационни филмчета в леглото с нея и за известно време така и направих. Но когато видях, че е заспала, слязох на долния етаж, за да поиграя с моите войници „Джи Ай Джо“.
	Хеликоптерът се приземи, моите момчета изскочиха и изтичаха под стола, върху който бях метнал една кърпа, за да го превърна в подземен бункер. Взех хеликоптера и отново го издигнах от пода, придружавайки маневрата с приглушеното _брр, брр, брр_. Де да можех да щракна с пръсти и да го превърна в истински хеликоптер! Тогава щях да кача мама на него и ние щяхме да отлетим оттук — далеч от _него_, далеч от черните очи и сълзите на мама. Не ме беше грижа къде щяхме да се озовем, стига да е много, много далеч.
	Пропълзях обратно в моя бункер и след няколко минути чух входната врата да се отваря, последвана от тежки стъпки, които прекосиха преддверието и поеха надолу по коридора към мястото, където си играех. Надзърнах изпод кърпата и видях чифт лъснати до блясък черни обувки и маншети, които знаех, че са част от униформени панталони.
	Скорострелно изпълзях навън, приветствайки го с вик „чичо Конър!“, когато той коленичи, а аз се хвърлих в прегръдките му, като се стараех да съм по-далеч от онази страна, където той носеше пистолета и полицейското фенерче.
	— Здравей, млади момко! — рече той и ме притисна към гърдите си. — Как е моят храбър герой спасител?
	— Добре. Виждаш ли каква подземна крепост съм построил? — попитах, отдръпнах се и гордо посочих през рамо укреплението, което бях измайсторил под масата с помощта на одеяла и кърпи. Изглеждаше страхотно.
	Чичо Конър се усмихна и погледна зад мен.
	— Виждам, разбира се. Ти си свършил отлична работа, Арчър. Никога не съм виждал по-непристъпна крепост от тази. — Той ми смигна и усмивката му стана по-широка.
	Аз се ухилих.
	— Искаш ли да поиграеш с мен?
	Чичо разроши косата ми и се усмихна.
	— Не сега, приятелче. По-късно, става ли? Къде е мама?
	Усетих как лицето ми помръква.
	— Хм, тя не се чувства добре. Лежи и си почива. — Взрях се в лицето на чичо Конър и в златистокафявите му очи. Пред очите ми тутакси изникна картина на небе пред буря — притъмняло и малко страшно. Отстъпих леко назад, но в същия миг очите на чичо Конър се проясниха, той отново ме привлече към себе си и здраво ме прегърна.
	— Добре, Арчър, добре — промълви той. Отдръпна се, улови ръцете ми и се вгледа в лицето ми. Аз му се усмихнах и той също ми се усмихна.
	— Имаш усмивката на майка си, знаеш ли го?
	Ухилих се още по-широко. Обичах усмивката на мама — тя беше топла и красива и ме караше да се чувствам обичан.
	— Но аз приличам на татко — изрекох, свеждайки поглед. Всички казваха, че съм наследил външността на мъжете Хейл.
	Той остана взрян в мен за минута, сякаш искаше да каже нещо, но сетне размисли.
	— Е, това е добре, приятелче. Твоят баща е красив дявол. — Усмихна ми се, ала очите му останаха сериозни. Аз го погледнах. С цялото си сърце исках да приличам на чичо Конър. Веднъж мама ми каза, че той бил най-хубавият мъж, когото била виждала през целия си живот. Но после изглеждаше виновна, сякаш не е трябвало да го казва. Сигурно защото той не беше моят татко. Освен това чичо Конър е полицай и герой. Когато порасна, ще бъда също като него.
	Чичо Конър се изправи.
	— Ще отида да видя дали майка ти не се е събудила. Ти си поиграй с войниците, а аз ще се върна след минута. Става, нали, приятелче?
	— Добре — кимнах аз. Той отново разроши косата ми и се запъти към стълбището. Изчаках няколко минути, а сетне тихичко го последвах. Спирах при всяко проскърцване на стъпалата и се държах здраво за перилото, докато се изкачвах нагоре. Знаех как да пазя тишина в къщата. Беше важно да знам как да се държа тихо у дома.
	Когато стигнах до горната площадка, застанах до вратата на мамината стая и се заслушах. Вратата беше леко открехната и това беше достатъчно.
	— Добре съм, Конър, наистина — каза мама с тих и сънен глас.
	— Не си добре, Алиса — прошепна той, гласът му пресекна и това ме изплаши. — Господи. Искам да го убия. Аз бях дотук, Лис. До гуша ми дойде това мъчение. Ти може и да мислиш, че го заслужаваш, но Арчър. Не. Го. Заслужава. — Изрече последните четири думи така, че аз си представих как челюстите му се стегнаха, както бях виждал преди. Обикновено когато татко беше наоколо.
	Няколко секунди чувах само тихия плач на мама, преди чичо Конър отново да заговори. Този път гласът му прозвуча странно, някак чуждо.
	— Искаш ли да знаеш къде е той сега? Тръгна си от бара заедно с Пати Нелсън, отидоха у тях. От неделя я скъсва от чукане в караваната й. Минах покрай тях и ги чух дори от колата.
	— Господи, Конър — гласът на мама се задави, — да не би да се опитваш да направиш живота ми още по-тежък…
	— Не! — изръмжа той толкова гневно, че аз леко подскочих. — Не — повтори той вече по-тихо. — Опитвам се да те накарам да осъзнаеш, че това е достатъчно. _Достатъчно._ Ако мислиш, че е трябвало да изкупиш греха си, вече си понесла наказанието си. Не го ли разбираш? Никога не съм те смятал за виновна, но да приемем, че си права — вече си платила за греха си, Лис. При това отдавна. Сега всички плащаме. Боже, искаш ли да знаеш какво почувствах, когато чух онези звуци откъм караваната? Исках да нахлуя вътре и да го пребия, задето те унижава, задето ти се подиграва по този начин. А най-шибаното от всичко е, че аз би трябвало да се радвам, че е с някоя друга, а не с теб, с _която и да е друга_, а не с жената, която толкова дяволски е влязла под кожата ми, че дори с пневматичен чук не бих могъл да я изкопая оттам. Но вместо това едва не повърнах. Призля ми, Лис. Повдигна ми се само при мисълта, че той не се отнася добре с теб, въпреки че, ако той се държеше подобаващо с теб, тогава навярно никога нямаше да имам шанс отново да сме заедно.
	За няколко минути в стаята се възцари тишина и аз исках да надзърна, но не го сторих. Чуваха се само тихите хлипания на мама и някакво шумолене.
	Накрая чичо Конър отново заговори и този път гласът му беше много по-спокоен и нежен.
	— Позволи ми да те отведа оттук, бебче, моля те, Лис. Позволи ми да защитя теб и Арчър. Моля те. — Гласът му бе пълен с някакво чувство, чието име не знаех. Затаих дъх. Той искаше да ни отведе оттук?
	— Ами Тори? — попита мама тихо.
	Изминаха две секунди, преди чичо Конър да отговори:
	— Ще кажа на Тори, че заминавам. Тя би трябвало да го е предусещала. И без това от години нямаме истински брак. Ще й се наложи да разбере.
	— Няма да разбере, Конър — отвърна мама изплашено. — Тя няма да разбере. Ще направи нещо, за да ни отмъсти. Тя винаги ме е мразила.
	— Алиса, вече не сме деца. Тук не става дума за някакво шибано съперничество. Това е реалният живот. Отнася се за моята любов към теб. Отнася се за нашето право да живеем заедно. Става дума за мен, теб и Арчър.
	— Ами Травис? — тихо попита тя.
	Последва пауза.
	— Ще се разберем с Тори — каза той. — Ти не е нужно да се тревожиш за това.
	Отново настана тишина, после мама каза:
	— Твоята работа, градът…
	— Алиса — нежно я прекъсна чичо Конър. — Не ми пука за нищо от това. Без теб нищо друго няма значение. Досега не си ли го разбрала? Ще подам оставка, ще продам земята. Ние ще заживеем заедно, бебче. Ще бъдем щастливи. Далеч оттук — далеч от това място. Някъде, където ще имаме свой дом. Бебче, нима ти не искаш това? Кажи ми, че искаш.
	Пак последва тишина, само че този път чух звуци, прилични на целувки. И преди съм ги виждал да се целуват, когато мама не подозираше, че ги шпионирам, както в момента. Знаех, че това не е редно — майките не бива да целуват никакви други мъже освен съпрузите си. Но знаех също, че татковците не трябва всеки ден да се прибират пияни у дома и да удрят съпругите си през лицето, а майките не бива да гледат чичовците с това нежно изражение, което мама добиваше, когато идваше чичо Конър. Всичко беше объркано и неразбираемо и аз не знаех как да го проумея. Затова ги шпионирах, опитвах се да разбера.
	Накрая, сякаш след цяла вечност, мама прошепна толкова тихо, че едва я чух:
	— Да, Конър, отведи ни оттук. Отведи ни някъде далеч, много далеч. Аз, ти и Арчър. Нека намерим малко щастие. Искам го. Искам теб. Ти си единственият мъж, когото някога съм искала.
	— Лис… Лис… моята Лис… — чух да мълви чичо Конър между тежки въздишки.
	Прокраднах се обратно и се спуснах по стълбището, като избягвах скърцащите стъпала, без да издавам нито звук, движейки се в пълна тишина.


>	Глава 2
#	Бри

	Преметнах раницата през рамо, взех от пасажерската седалка малката транспортна кучешка чанта и захлопнах вратата на колата. Една минута постоях неподвижно, заслушана в сутрешното цвърчене на щурците, което се разнасяше наоколо, едва доловимо сред тихия шепот на листата на дърветата, полюшвани от нежния полъх на вятъра. Небето беше яркосиньо и сред пролуките между малките къщи пред мен успях да зърна блещукащата повърхност на езерото. Присвих очи и погледнах към бялата вила, върху чийто преден прозорец все още се виждаше табела с надпис, че се дава под наем. Постройката беше овехтяла и малко запусната, но излъчваше очарование, което тутакси ме привлече. Представих си как вечер седя на верандата, наблюдавайки тихият вятър, който поклаща клоните на дърветата, заобикалящи къщичката, докато луната изгрява над езерото зад мен, и вдъхвам въздуха, наситен със свежото ухание на борове и езерна вода. Усмихнах се на своите мисли. Надявах се, че и отвътре вилата ще е толкова чаровна или поне _чиста_.
	— Какво мислиш, Фибс? — попитах меко. Фийби одобрително излая от своята чанта.
	— Да, и аз мисля така — съгласих се.
	Стар седан спря до малкия ми фолксваген бръмбар и от него слезе възрастен плешив мъж, който се запъти към мен.
	— Бри Прескот?
	— Да, аз съм. — Усмихнах се и пристъпих няколко крачки напред, за да стисна ръката му. — Благодаря ви, че се съгласихте толкова бързо да се срещнете с мен, господин Коник.
	— Моля ви, наричайте ме Джордж — усмихна ми се на свой ред той и двамата се отправихме към вилата. Под краката ни хрущяха пепелта и изсъхналите борови иглички. — Срещата с вас не е проблем. Вече съм пенсионер и нямам график, който да спазвам. Така че всичко е наред. — Изкачихме трите дървени стъпала до малката веранда, а той извади връзка е ключове от джоба си и затърси подходящия.
	— Ето го — заяви спътникът ми, пъхна ключа в ключалката и отвори входната врата. Щом пристъпихме вътре, ни посрещна миризма на прах, примесена с лекия мирис на плесен. Аз се огледах.
	— Съпругата ми идва тук, когато има възможност, за да избърше праха и да подреди едно-друго, но както виждате, не е зле да се поизчисти. Норма не може да идва толкова често, както по-рано, заради артрита и другите болежки. Къщата беше празна през цялото лято.
	— Всичко е наред — уверих го с усмивка. Сложих чантата с Фийби до вратата и влязох в стаята, която според мен служеше за кухня. Вътре вилата се нуждаеше не от поизчистване, а от генерално почистване. Но аз тутакси се влюбих в мястото. Беше малко странно и очарователно. Когато повдигнах две покривала, открих, че мебелите са доста стари, но подбрани с вкус. Подовете бяха покрити с широки дъски от красиво, грубо издялано дърво, а стените — боядисани в дискретни и успокояващи тонове.
	Кухненските уреди бяха старомодни, но мен ме устройваха. Освен това не бях сигурна, че някога отново ще ми се прииска да готвя.
	— Спалнята и банята са отзад… — подхвана господин Коник.
	— Наемам я — прекъснах го, сетне се засмях и леко поклатих глава. — Искам да кажа, ако все още е свободна и вие сте съгласен, наемам вилата.
	Той се засмя.
	— Ами да, това е чудесно. В такъв случай ще донеса от колата договора за наем и ще обсъдим подробностите. Включил съм предварителен депозит, но можем да се споразумеем, ако това ви затруднява.
	Поклатих глава.
	— Не, няма проблем. Устройва ме.
	— Добре тогава. Ей сега се връщам — рече той и се отправи към вратата.
	Докато го нямаше, минах по коридора и надникнах в спалнята и банята. И двете стаи бяха малки, но за мен бяха идеални, точно както си ги представях. Вниманието ми привлече големият прозорец на спалнята с изглед към езерото. Не можах да сдържа усмивката си, докато се любувах на дървения пристан, водещ към спокойната гладка вода, преливаща в изумителен син цвят на ярката утринна светлина.
	В далечината се виждаха две лодки, които приличаха на две точици на хоризонта.
	Внезапно, докато гледах искрящата водна повърхност, се изпълних със странно желание. Исках да заплача, ала не от мъка, а от _щастие_. Но чувството започна да изчезва също толкова бързо, колкото се бе появило, оставяйки у мен усещане за странна и необяснима тъга.
	— Ето ме отново! — подвикна господин Коник, хлопвайки входната врата. Излязох от стаята, за да подпиша документите за мястото, което щях да наричам свой дом — поне за известно време, — и въпреки всичко изпълнена с надеждата, че тъкмо тук най-после ще намеря малко покой.

	* * *

	Норма Коник бе оставила почистващи препарати във вилата, затова, след като измъкнах куфара от колата и го отнесох в спалнята, се заех за работа. Три часа по-късно отметнах влажен кичур коса от очите се и се изправих, за да се полюбувам на работата си. Дървените подове бяха измити и блестяха от чистота, от мебелите бяха свалени всички покривала и в цялата къща нямаше нито прашинка. В дрешника в коридора открих спално бельо и кърпи, които изпрах и изсуших в пералнята и сушилнята, които се намираха до кухнята, а накрая оправих леглото. Кухнята и банята бяха изтъркани и дезинфекцирани с препарат и аз отворих прозорците, за да нахлуе топлият летен бриз, полъхващ откъм езерото. Не исках прекалено силно да се привързвам към това място, но в този миг бях изпълнена със задоволство.
	Разопаковах малкото тоалетни принадлежности, които бях нахвърлила в куфара, и ги подредих в шкафчето с лекарствата в банята, после си взех дълъг хладен душ, отмивайки от тялото си няколкочасовото чистене и още по-уморителните часове на пътуването. Пътуването с кола от моя роден град Синсинати, щата Охайо, бе продължило шестнайсет часа. Изминах половината разстояние и спрях първата вечер да пренощувам в един мотел край шосето, а през втората нощ шофирах, за да пристигна тук тази сутрин. Предишния ден се бях отбила в малко интернет кафене в Ню Йорк, за да огледам офертите за даване на жилища под наем в града, към който се бях запътила. Градът в щата Мейн, който бях избрала, беше популярна туристическа дестинация, затова след повече от час старателно търсене попаднах на тази вила, намираща се най-близо до него, от другата страна на езерото, в малък град на име Пелион*.
	[* Пелион е и планина в югоизточната част на Тесалия. Гърция, недалеч от Олимп. В древногръцката митология Пелион е дом на кентавъра Хирон. — Б.р.]
	След като се подсуших, облякох чисти шорти и тениска и взех мобилния телефон, за да се обадя на най-добрата си приятелка Натали. Тя ми бе звъняла няколко пъти, след като й изпратих есемес, че заминавам, но аз й отговарях само със съобщения. Дължах й едно истинско телефонно обаждане.
	— Бри? — обади се Натали на фона на шумен разговор.
	— Здравей, Нат, моментът не е ли удобен?
	— Изчакай, излизам навън. — Тя закри с ръка микрофона, каза нещо на някого и отново заговори: — Не, изобщо не е неудобен! Умирах от желание да говоря с теб! Обядвам с мама и леля. Те могат да ме почакат няколко минути. Тревожех се за теб — додаде тя с леко обвинителна нотка в гласа.
	— Знам — въздъхнах аз. — Извинявай. Аз съм в Мейн. — Бях й казала, че тръгвам за насам.
	— Бри, ти толкова бързо замина. Господи, успя ли изобщо да вземеш някакъв багаж?
	— Няколко неща. Достатъчно засега.
	Тя недоволно изпухтя.
	— Добре. Кога се връщаш у дома?
	— Не знам. Мисля да остана малко. Както и да е, Нат, не съм ти споменавала, но парите ми привършват — току-що изхарчих голяма част от тях за депозит за наема на вилата. Трябва да си намеря работа, поне за два-три месеца, за да спестя достатъчно за обратния път до вкъщи и да имам с какво да живея още няколко месеца, след като се върна.
	Нат замълча за миг.
	— Нямах представа, че положението е толкова зле. Но, Бри, скъпа, ти си завършила колеж. Върни се у дома и използвай образованието си. Не е нужно да живееш като някаква скитница в един град, където никого не познаваш. Вече ми липсваш. И на Ейвъри и Джордан им липсваш. Позволи на приятелите си да ти помогнат да се върнеш към живота — ние те обичаме. Мога да ти изпратя пари, ако това ще ти помогне по-скоро да се върнеш у дома.
	— Не, не, Натали. Наистина. Аз… нуждая се от това време, разбираш ли? Знам, че ме обичаш. Аз също те обичам — додадох тихо. — Обичам всички ви. Но просто в момента трябва да направя точно това.
	Тя отново замълча.
	— Заради Джордан ли е?
	— Не, не съвсем — отвърнах, след като две секунди дъвках устната си. — Искам да кажа, може би това просто беше капката, преляла чашата, но не, не бягам от Джордан. Обаче случилото се беше последното, от което имах нужда, разбираш ли? Всичко ми дойде… прекалено много.
	— О, скъпа, човек не може да _издържа_ до безкрайност, всичко си има граница. — Тъй като аз не отговорих, тя въздъхна и рече: — Значи, това донякъде шантаво, непланирано пътешествие из страната наистина ти помага? — Долових усмивка в гласа й.
	Засмях се тихичко.
	— В някои отношения може би. От друга страна, засега не съвсем.
	— Значи, те още не са си отишли? — попита Натали тихо.
	— Не, Нат, още не са. Но имам хубаво усещане за това място. Наистина ми харесва. — Опитах се да звуча по-бодро и възторжено.
	Натали отново се умълча.
	— Скъпа, не мисля, че работата е в мястото.
	— Нямах това предвид. Просто исках да кажа, че това място ми се струва подходящо, за да избягаш за малко от… о, боже, ти трябва да вървиш. Майка ти и леля ти те чакат. Друг път ще поговорим за това.
	— Добре — неохотно се съгласи приятелката ми. — Значи, си в безопасност?
	Замълчах. Вече никога не се чувствах напълно в безопасност. Дали изобщо някога щях отново да се почувствам?
	— Да, тук е красиво. Намерих къща съвсем близо до езерото. — Погледнах през прозореца зад мен и отново се насладих на спокойната гладка вода.
	— Може ли да ти дойда на гости?
	Усмихнах се.
	— Нека първо се устроя. Може би преди да потегля обратно за вкъщи?
	— Добре, договорихме се. Наистина ми липсваш.
	— Ти също. Много скоро ще ти се обадя, става ли?
	— Добре. Чао, скъпа.
	— Чао, Нат.
	Затворих телефона, пристъпих до големия прозорец, спуснах щорите на моята нова спалня и се покатерих в оправеното с чисти чаршафи легло. Фийби се сгуши в краката ми. Заспах в минутата, в която главата ми докосна възглавницата.

	* * *

	Събудиха ме чуруликането на птичките и далечното плискане на водата в брега. Претърколих се на другата страна и погледнах часовника. Беше малко след шест часа вечерта. Протегнах се и седнах, за да се ориентирам.
	Станах, докато Фийби се щураше около мен, и измих зъбите си в малката баня. След като изплакнах уста, се вгледах в отражението си в огледалото върху шкафчето с лекарствата. Под очите ми все още се виждаха тъмни кръгове, макар и малко поизбледнели от петте часа сън. Щипнах бузите си, за да порозовеят, усмихнах се с широка неестествена усмивка, сетне поклатих глава.
	— Всичко ще се оправи, Бри. Ти си силна и отново ще бъдеш щастлива. Чуваш ли ме? Има нещо добро в това място. Усещаш ли го? — Наклоних глава и още минута се взирах в лика си в огледалото. Много хора разговарят с отражението си в банята, нали? Напълно нормално. Изсумтях тихо и отново леко поклатих глава. Измих лицето си, а после бързо прибрах дългата си светлокестенява коса в хлабав кок на тила.
	Отидох в кухнята и отворих камерата, където бях прибрала замразените храни, които бяха в хладилната чанта в колата. Не бях донесла много храна — само няколко продукта, които бяха в хладилника у дома: два-три пакета полуфабрикати за микровълнова печка, мляко, фъстъчено масло, хляб и малко плодове. Имах и половин торба кучешка храна за Фибс. Това щеше да ми стигне за два дни, докато намеря местната бакалия.
	Пъхнах пакет замразени спагети в микровълновата върху кухненския плот, а след като се стоплиха, ги изядох с пластмасова вилица. Докато се хранех, гледах през прозореца на кухнята. Забелязах възрастна жена в синя рокля и с късо подстригана побеляла коса да излиза от къщата до моята и да се отправя към моята веранда с кошница в ръка. Когато чух лекото почукване, хвърлих картонената опаковка в кошчето за боклук и отидох да отворя.
	Разтворих широко вратата и възрастната жена на прага топло ми се усмихна.
	— Здравей, скъпа, аз съм Ан Кабът. Изглежда, ти си моята нова съседка. Добре дошла при нас.
	Усмихнах й се и поех кошницата, която ми подаде.
	— Бри Прескот. Благодаря. Много мило. — Повдигнах края на кърпата, метната върху кошницата, и мигом усетих сладкия аромат на мъфини с боровинки. — О, боже, ухае божествено! — възкликнах. — Ще влезете ли?
	— Всъщност смятах да те поканя да пийнем по чаша чай с лед на моята веранда. Току-що го приготвих.
	— О — поколебах се аз, — ами да, разбира се. Почакайте само секунда да се обуя.
	Влязох вътре, оставих мъфините върху кухненския плот, а после забързах към спалнята, където бях изритала джапанките.
	Когато се върнах, Ан бе застанала в края на верандата и ме чакаше.
	— Вечерта е толкова приятна. Всяка вечер гледам да излизам и да се наслаждавам на спускащия се здрач. Много скоро ще започна да се оплаквам от студа.
	Двете се отправихме към дома й.
	— Значи, вие живеете тук през цялата година? — попитах и й хвърлих кос поглед.
	Жената кимна.
	— Повечето от нас, от тази страна на езерото, живеят тук през цялата година. Туристите не се интересуват от тази част на града. Ето там — тя посочи към далечния бряг на езерото, едва видим от това разстояние — се намират всички туристически атракции. Мнозинството от жителите на нашия град нямат нищо против, дори настоящото положение им харесва. Разбира се, всичко това много скоро ще се промени. Жената, която притежава града, има планове за бъдещото развитие на това място, които ще привлекат туристите и тук. — Новата ми позната въздъхна, докато изкачвахме стъпалата към верандата, после се отпусна в едно от плетените кресла. Аз се настаних на двуместната люлка и се облегнах на възглавницата.
	Верандата й беше красива и по домашно уютна, изпълнена с удобни плетени столове и светлосини и жълти възглавнички. Навсякъде се виждаха делви с цветя, а гирлянди от петунии и пълзящи растения се спускаха по стените.
	— Какво мислите за привличането на туристите на това място?
	Моята домакиня леко се намръщи.
	— На мен ми харесва нашия тих град. Бих казала, че предпочитам да останат на другия бряг. Според мен и без това има достатъчно преминаващи туристи. Освен това ми харесва атмосферата на нашия малък град. Сигурно ще построят сгради с жилища и повече няма да има малки къщи с изглед към езерото.
	Аз се намръщих.
	— Колко жалко — промълвих, осъзнала какво има предвид — щеше да й се наложи да се премести.
	Събеседницата ми махна пренебрежително с ръка.
	— Аз ще бъда добре. Това, което ме тревожи повече, е, че на мнозина от жителите на градчето ще им се наложи да се откажат от бизнеса си заради разширяването.
	Кимнах, все още намръщена. Двете останахме мълчаливи за миг, после аз заговорих:
	— Когато бях малка, със семейството ми идвахме на почивка от другата страна на езерото.
	Госпожа Кабът вдигна каната с чай от малката масичка редом с нея, наля две чаши и ми подаде едната.
	— Наистина ли? И какво те доведе отново тук?
	Отпих глътка от чая, съзнателно забавяйки отговора с няколко секунди.
	— Предприела съм малко пътешествие — рекох накрая. — Бях щастлива тук през онова лято. — Свих рамене. Опитах се да се усмихна, но разговорите за семейството ми все още предизвикваха болезнено стягане в гърдите. Постарах се да изобразя приятно изражение.
	Възрастната жена ме огледа за секунда, докато отпиваше от чая си. После кимна.
	— Е, скъпа, струва ми се, че планът ти звучи добре. Мисля, че ако това място някога ти е донесло щастие, може отново да ти го донесе. Някои места са просто сякаш създадени да носят покой.
	Тя ми се усмихна топло и аз й отвърнах с усмивка. Не й казах, че имаше и друга причина да съм тук. Това място беше последното, където нашето семейство беше истински щастливо и безгрижно. Когато се върнахме у дома от това пътуване, на мама й откриха рак на гърдата. Тя почина шест месеца по-късно. И оттогава насетне бяхме само двамата с татко.
	— Колко дълго възнамеряваш да останеш? — попита Ан, изтръгвайки ме от спомените.
	— Не съм сигурна. Нямам конкретен маршрут. Ала ще ми е нужна работа. Познавате ли някого, който наема персонал?
	Тя остави чашата си.
	— Всъщност да. В закусвалнята в града се търси сервитьорка за сутрешната смяна. Те предлагат закуска и обяд. Онзи ден бях там и видях обявата. Момичето, което работеше, има бебе и реши да остане у дома да го гледа. Заведението се намира на главната улица и се казва „При Норм“. Мястото е много приятно и винаги има посетители. Кажи им, че Ан те изпраща. — Тя ми смигна.
	Двете поседяхме мълчаливо около минута, отпивайки от чая. Около нас цвърчаха щурци и от време на време в ухото ми жужеше комар. Чувах далечните викове на лодкарите в езерото, навярно подканващи се да се прибират и да приключват с работата за деня, и тихото плискане на водата в брега.
	— Тук е спокойно.
	— Е, надявам се, че няма да ти се стори прекалено нахално, скъпа, но ми се струва, че имаш нужда от спокойствие.
	Издишах дълбоко и тихо се засмях.
	— Явно притежавате отлично шесто чувство — отвърнах. — Не грешите.
	Събеседницата ми също се засмя.
	— Винаги съм умеела да чета в душите на хората. Моят Бил казваше, че не би могъл да скрие нищо от мен, дори и да се опита. Разбира се, любовта и времето постигат същото. Когато другият човек става част от теб, това е все едно да се опитваш да скриеш нещо от самия себе си. Но предполагам, че някои са добри и в това.
	Наклоних глава.
	— Съжалявам. Кога е починал съпругът ви?
	— О, вече изминаха десет години. Макар че той все още ми липсва. — Сянка на тъга пробяга по лицето й, преди тя да изпъне рамене и да кимне към чашата ми. — Той обичаше да добавя капка бърбън в сладкия си чай. Това го правеше доста палав. Разбира се, аз нямах нищо против. Отнемаше ми само минута или две, а го караше да се усмихва.
	Току-що бях поела глътка чай и притиснах ръка към устата си, за да не го изплюя. След като преглътнах течността, се засмях, а Ан ми се ухили.
	След минута кимнах.
	— Предполагам, че в това отношение мъжете са доста примитивни създания.
	— А ние, жените, научаваме това от най-ранна възраст, нали? У дома чака ли те някое момче?
	Поклатих глава.
	— Не. Имам неколцина добри приятели, но у дома никой не ме очаква.
	Още щом думите се отрониха от устните ми, реалността на моята самота ме удари като юмрук в стомаха. За мен не беше нещо ново, ала изричайки на глас тези думи, осъзнах значението им напълно. Пресуших чашата с чай, опитвайки се да преглътна внезапно обзелото ме чувство.
	— Трябва да вървя. Благодаря много за чая и компанията. — Усмихнах се на Ан, тя също ми се усмихна и се надигна заедно с мен.
	— По всяко време си добре дошла, Бри. И моля те, наричай ме Ан. Ако имаш нужда от нещо, знаеш къде да ме намериш.
	— Благодаря ти, Ан. Много мило от твоя страна. Трябва да отскоча до аптеката. Има ли такава в града?
	— Аптеката на Хаскъл. Просто се върни в града по пътя, по който си дошла, и ще я видиш вляво. Точно преди единствения светофар. Няма как да я пропуснеш.
	— Добре, прекрасно. Още веднъж благодаря — казах на сбогуване, спуснах се по стъпалата и й махнах с ръка.
	Ан кимна, усмихна се и ми помаха в отговор.
	Когато влязох в своя двор, за да взема чантата си от вилата, зърнах едно самотно глухарче, цялото в пух. Наведох се, откъснах го, приближих го към устните си, затворих очи и си припомних думите на Ан. След минута прошепнах: _Спокойствие_, и духнах, наблюдавайки как пухчетата се разлетяха във въздуха, изпълнена с надеждата, че някак си моят шепот ще подхване едно от семенцата и ще го отнесе при нещо или някого, който ще има силата да сбъдне желанията ми.


>	Глава 3
#	Бри

	Небето тъкмо бе започнало да тъне в мъгла, когато навлязох в притихналия, почти старомоден малък център на Пелион. Повечето от магазините и заведенията бяха семейни или на частни собственици. Огромни дървета се извисяваха отстрани на широките тротоари, по които все още се разхождаха минувачи в прохладата на падащия сумрак. Обичах това време на деня. В него имаше нещо вълшебно, нещо обнадеждаващо, което ти нашепваше: _Не си знаел дали ще можеш, но преживя още един ден, нали?_.
	Зърнах аптеката „Хаскъл“ и спрях на свободното място на паркинга вдясно от нея.
	Все още не ми бяха нужни продукти, но ми трябваха някои неща от първа необходимост. Това бе единствената причина да предприема тази разходка. Макар че днес бях спала пет часа или приблизително толкова, отново бях уморена и готова да се пъхна в леглото с някоя книга.
	За десет минути купих всичко, което ми беше нужно, и се отправих към колата. Докато бях в аптеката, мракът се бе сгъстил и уличните лампи вече примигваха, хвърляйки призрачна светлина върху паркинга. Преметнах дръжката на чантата през рамо и тъкмо прехвърлях найлоновата торба от едната ръка в другата, когато дъното й се скъса и покупките ми се разпиляха по асфалта. Някои се търкулнаха по-надалеч.
	— По дяволите! — изругах и се наведох, за да ги събера. Отворих голямата си чанта и започнах да пъхам вътре шампоана и балсама, които бях вдигнала от земята. В този миг с периферното си зрение мярнах нечия сянка и се сепнах. Вдигнах глава и видях някакъв мъж, отпуснат на едно коляно на асфалта, да ми подава шишенце „Адвил“, което явно се бе изтърколило в краката му. Вторачих се в него. Непознатият беше млад, разрошената му, дълга и леко къдрава кестенява коса отчаяно се нуждаеше от подстригване, а гъстата растителност по лицето му подсказваше по-скоро занемареност, отколкото стремеж към постигане на небрежна грубоватост. Може би беше привлекателен, но беше трудно да се прецени заради дългата брада, буйната коса, падаща върху челото, и рошавите бакенбарди, стигащи до брадичката. Носеше дънки и ситня тениска, опъната върху широките му гърди. Някога върху тениската навярно бе имало някакъв надпис, но сега тя беше толкова избеляла и износена, че човек трудно можеше да се досети какво е гласял.
	Забелязах всичко това за кратките секунди, които ми бяха нужни, за да достигна до протегната му ръка, в която държеше шишенцето с обезболяващите. В този миг очите ни се срещнаха и сякаш свързани от невидима нишка, останаха приковани едни в други. Неговите бяха хлътнали, с цвета на отлежало уиски, обрамчени от дълги тъмни мигли. _Красиви._
	Докато се взирах в него, почувствах как нещо преминава между нас, сякаш, ако протегна ръка и се опитам да уловя въздуха около телата ни, в ръката ми ще се озове нещо материално, меко и топло. Намръщих се, смутена и объркана, ала при все това не можех да откъсна поглед от очите му, които бързо се извърнаха от моите. Кой беше този странен мъж и защо стоях тук като омагьосана пред него? Тръснах леко глава, за да се върна в реалността.
	— Благодаря — промърморих и взех шишенцето от протегнатата му ръка. Той не отвърна нищо, нито ме погледна отново.
	— По дяволите! — изругах още веднъж тихо, насочвайки вниманието си към разпилените покупки. Очите ми се разшириха, когато забелязах, че кутийката с тампони се е отворила и няколко от тях лежаха на земята. _Убийте ме в тази секунда._ Той вдигна два-три и ми ги подаде, а аз припряно ги натиках в чантата. Погледнах го в същия миг, в който и той мен, но лицето му остана безизразно. Очите му отново побързаха да се отвърнат. Усетих как страните ми поруменяват, и се опитах да поведа незначителен разговор, когато той ми подаде още тампони. Грабнах ги и ги пъхнах в чантата, едва сдържайки напушващия ме истеричен смях.
	— Проклети найлонови торби — изтърсих на един дъх, после поех дълбоко въздух, преди да продължа, този път по-бавно: — Не само са вредни за околната среда, но и са абсолютно ненадеждни. — Мъжът ми подаде шоколадово блокче „Алмънд джой“ и един тампон, аз ги поех, простенах вътрешно и ги метнах в чантата. — Пробвах да използвам многократни торбички. Дори си купих някои наистина много готини, с весели шарки… индийски десен, на точки… — Поклатих глава, докато пъхах последния тампон в чантата си, — но винаги ги забравям в колата или у дома. — Отново поклатих глава, когато той ми връчи още две шоколадови блокчета.
	— Благодаря — казах. — Мисля, че ще събера останалите. — Махнах с ръка към четирите шоколадови блокчета „Алмънд джой“ на земята.
	Вдигнах очи към него и страните ми отново почервеняха.
	— Те бяха на промоция — обясних. — Не смятах да изям всички наведнъж или нещо подобно. — Той не ме погледна, докато ги събираше, но мога да се закълна, че видях как ъгълчето на устните му леко се изви в усмивка. Примигнах и тя бе изчезнала. Стрелнах го с бърз поглед и взех блокчетата от ръката му. — Просто обичам у дома да има шоколад, нали се сещате, понякога на човек му се иска да се поглези. Тези ще ми стигнат поне за два месеца — бодро излъгах. Щяха да ми стигнат за два дни, _ако не и по-малко_. Можех да изям няколко, докато пътувам с колата към къщи.
	Мъжът се изправи. Аз го последвах и преметнах дръжката на чантата през рамо.
	— Ами добре, благодаря за помощта, че спасихте мен… и моите… лични вещи… моя шоколад и кокос… и бадеми… — Изкисках се смутено, но после леко се намръщих. — Знаете ли, наистина много ще ми помогне, ако кажете нещо и ме измъкнете от тази неудобна ситуация. — Ухилих му се, но тутакси станах сериозна, когато лицето му помръкна, той леко сведе клепачи, а топлото изражение в очите му, което бих се заклела, че беше там преди малко, се смени с празен поглед.
	Той се обърна и се отдалечи.
	— Хей, почакайте! — извиках и направих крачка към него. Ала после се спрях и загледах намръщено как разстоянието помежду ни се увеличава и тялото му се движи грациозно, когато той затича бавно към улицата. Заля ме необяснимо чувство за загуба, когато мъжът я пресече и изчезна от поглед.
	Качих се в колата и няколко минути останах да седя неподвижно, размишлявайки за странната среща. Когато най-после завъртях ключа в стартера, забелязах нещо върху предното стъкло. Понечих да пусна водата и чистачките, когато размислих и се наведох напред, за да го разгледам по-отблизо. Семена от глухарче бяха пръснати по стъклото. Изви се лек вятър, полъхът подхвана пухкавите тичинки и те се завъртяха в нежен танц, издигнаха се във въздуха и отлетяха от стъклото, по-далеч от мен, в посоката, в която изчезна мъжът.

	* * *

	На следваща сутрин се събудих рано, станах от леглото, вдигнах щорите в спалнята и зареях поглед към езерото. Утринното слънце се отразяваше в гладката повърхност, придавайки му топъл златист цвят. Във въздуха се издигна голяма птица и аз съзрях една-единствена лодка във водата, близо до далечния бряг. Да, можех да свикна с всичко това.
	Фийби скочи от леглото и дойде да седне в краката ми.
	— Какво мислиш, момиче? — прошепнах. Тя се прозина.
	Поех дълбоко дъх, опитвайки се да се концентрирам.
	— Не и тази сутрин. Тази сутрин си добре.
	Отправих се бавно към банята, малко отпускайки се, като с всяка крачка в гърдите ми разцъфваше надежда. Но когато завъртях крана, светът около мен угасна и душът се превърна в барабанящ по покрива дъжд. Завладя ме ужас и аз замръзнах, докато в ушите ми отекваше грохотът на бурята, а по голите ми гърди се плъзна хладен метал. Потръпнах от докосването на пистолета върху зърното ми, настръхнало заради студа, а по страните ми рукнаха сълзи. В главата ми проехтя пронизителен звук, приличащ на скърцането на спирачките на високоскоростен влак върху метални релси. _О, господи, о, господи._ Затаих дъх в очакване пистолетът да се отмести, леденостуден ужас нахлу във вените ми. Опитах се да мисля за баща ми, който лежеше в локва кръв в другата стая, но собственият ми страх толкова силно ме сковаваше, че не можех да се съсредоточа върху нищо друго. Започнах неконтролируемо да треперя, докато дъждът продължаваше да трополи по…
	На улицата хлопна врата на кола, връщайки ме в настоящето. Стоях срещу шуртящия душ, водата се събираше на локва върху пода, там, където завесата бе дръпната. В гърлото ми се надигна жлъчка и аз успях да стигна точно навреме до тоалетната чиния, където повърнах. Няколко минути седях трепереща на пода, опитвайки се да се овладея. Сълзите заплашваха да рукнат всеки момент, но аз не им позволих. Стиснах здраво очи и започнах да броя от сто назад. Когато стигнах до едно, отново поех дълбоко дъх и се изправих на крака, олюлявайки се. Грабнах една кърпа, за да попия нарастващата локва под открития душ.
	Съблякох дрехите си и пристъпих под топлата струя. Отметнах глава и затворих очи, опитвайки се да се успокоя и да се върна в настоящето, да овладея треперенето.
	— Ти си добре, ти си добре, ти си добре — повтарях монотонно, за да заглуша емоциите и чувството на вина, докато тялото ми все още леко трепереше. Знаех, че _ще бъда_ добре. Знаех го, но винаги беше нужно малко време, за да се отърся от усещането, че съм се върнала в миналото, на онова място, в онзи момент на всеобхватна скръб и ужас. А понякога минаваха няколко часа, преди тъгата да ме напусне, но никога изцяло.
	Кошмарните спомени се завръщаха всяка сутрин, а всяка вечер отново се чувствах по-силна. Всеки път на зазоряване се надявах, че _този_ нов ден ще ми донесе свобода и ще мога да го преживея без терзанието от мъчителната болка да бъда прикована към мъката от онази нощ, която завинаги щеше да разделя живота ми на _сега_ и _тогава_.
	Излязох изпод душа и се подсуших. Когато се погледнах в огледалото, ми се стори, че изглеждам по-добре, отколкото през повечето сутрини. Въпреки че кошмарите ме бяха последвали и тук, бях спала добре, което не ми се бе случвало през последните шест месеца. Бях изпълнена с усещането за кротко задоволство, което отдавах на езерото, чиито води проблясваха отвъд моя прозорец. Какво можеше да е по-успокояващо от звука на водата, тихо плискаща се върху пясъчния бряг? Несъмнено част от този покой щеше да проникне в душата ми или, най-малкото, щеше да ми помогне да спя спокойно, от което толкова много се нуждаех.
	Върнах се в спалнята и облякох шорти в цвят каки и черна риза с копчета, с къси ръкави. Възнамерявах да отида в закусвалнята в града, за която ми спомена Ан, и исках да изглеждам представително, тъй като смятах да попитам за — надявам се, все още вакантната — длъжност на сервитьорка.
	Изсуших косата си и я оставих да пада свободно, а после си сложих дискретен грим. Обух черните си сандали и излязох през вратата. Докато заключвах, топлият сутрешен ветрец галеше кожата ми.
	Десет минути по-късно паркирах до тротоара пред „При Норм“. Заведението имаше вид на класическа провинциална закусвалня. Погледнах през огромния стъклен прозорец и видях, че в осем сутринта в понеделник половината маси вече бяха заети. Върху прозореца все още висеше табела с надпис: „Наема се персонал“. _Да!_
	Отворих вратата и ме посрещнаха аромат на кафе и бекон, приглушени разговори и тих смях откъм сепаретата и масите.
	Прекосих помещението и седнах на бара редом с две млади жени в къси дънкови панталонки и потничета, които очевидно не бяха служителки, отскочили да закусят, преди да се отправят към офисите.
	Докато се настанявах върху високата въртяща се червена пластмасова табуретка, жената, седяща до мен, ме погледна и ми се усмихна.
	— Добро утро — поздравих я аз и й се усмихнах в отговор.
	— Добро утро! — отвърна тя.
	Взех менюто, лежащо пред мен, и сервитьорката — по-възрастна жена с къса посивяла коса, която стоеше до шубера, — ме стрелна с поглед през рамо и подвикна:
	— Ей сега идвам, скъпа.
	Изглеждаше притеснена, докато прелистваше бележника си с поръчките. Мястото беше наполовина пълно, но тя очевидно беше сама и й бе трудно да се справи. Сутрешната навалица винаги се състоеше от клиенти, които искаха бързо обслужване, за да не закъснеят за работа.
	— Не бързам — успокоих я аз.
	Няколко минути по-късно, след като беше изпълнила чакащите поръчки, дойде до мен и разсеяно попита:
	— Кафе?
	— Да, моля. Изглежда, сте претрупана с работа — ще ви облекча и ще поръчам номер три от менюто, каквото и да е то.
	— Бог да те благослови, скъпа — засмя се тя. — Сигурно имаш опит като сервитьорка.
	— Всъщност — аз й се усмихнах и й подадох менюто — имам и знам, че сега не е най-подходящият момент, но видях отвън обявата, че наемате персонал.
	— Сериозно? — изуми се тя. — Кога можеш да започнеш?
	Засмях се.
	— Колкото е възможно по-скоро. Мога да дойда по-късно и да попълня молба или…
	— Не е нужно. Ти имаш опит като сервитьорка, търсиш работа, наета си. По-късно ще оформим нужните документи, но Норм е мой съпруг. Имам право да наемам други сервитьорки, и току-що те наех. — Тя ми протегна ръка. — Между другото, аз съм Маги Янсен.
	— Бри Прескот — усмихна се аз. — Много благодаря!
	— Ти току-що направи утрото ми по-хубаво! — заяви тя, докато се отдалечаваше, за да долее чашите с кафе на други клиенти.
	Е, това беше най-лесното интервю за работа, което някога съм имала.
	— Нова ли си в града? — поинтересува се младата жена до мен.
	Извърнах се с усмивка към нея.
	— Да, всъщност вчера пристигнах.
	— Е, добре дошла в Пелион. Аз съм Мелани Шол, а това е сестра ми Лиза. — Момичето от дясната й страна се приведе и ми протегна ръка.
	— Приятно ми е да се запознаем — отвърнах и стиснах ръката й.
	Забелязах презрамките на бански костюми, надничащи изпод потничетата им, и попитах:
	— На почивка ли сте тук?
	— О, не — засмя се Мелани, — ние работим на отсрещния бряг. През следващите няколко седмици ще бъдем спасителки, докато туристите са тук, а през зимата се връщаме на работа в семейната пицария.
	Кимнах, отпивайки от кафето. Реших, че изглеждат приблизително на моята възраст, макар че навярно Лиза беше по-млада. Приличаха си, със своите червеникавокестеняви коси и големи сини очи.
	— Ако имаш някакви въпроси за този град, само ни попитай — рече Лиза. — Нашата работа е да знаем всички клюки — додаде тя и ми смигна. — Можем да ти кажем с кого да се срещаш и кого да избягваш. Както се казва, всички сме ги преслушали и сме истинска съкровищница на информация.
	Засмях се.
	— Добре, ще го имам предвид. Наистина се радвам, че се запознах с вас, момичета. — Понечих да се извърна напред, когато нещо ми хрумна. — Хей, всъщност искам да ви попитам за един човек. Миналата вечер изпуснах някои вещи на паркинга пред аптеката и един млад мъж се спря, за да ми помогне. Висок, слаб, с добро телосложение, но… не знам, той не каза нито дума… и има дълга брада…
	— Арчър Хейл — прекъсна ме Мелани. — Макар да съм изумена, че е спрял, за да ти помогне. Той обикновено не обръща внимание на никого. — Тя замълча. — Предполагам, че обикновено и на него никой не му обръща внимание.
	— Ами не смятам, че имаше избор — отвърнах. — Покупките ми се разпиляха точно пред краката му.
	Мелани сви рамене.
	— При все това е необичайно. Повярвай ми. Както и да е, мисля, че той е глух. Затова не говори. Като дете е претърпял някаква злополука. Ние сме били само на пет и шест години, когато се е случило, близо до града, на магистралата. Родителите му са били убити, както и началникът на полицията в града, негов чичо. Предполагам, че тогава е изгубил слуха си. Той живее в края на „Брайър Роуд“. Преди живееше с другия си чичо, който го обучаваше у дома, но след като преди няколко години чичо му почина, сега живее там съвсем сам. По-рано никога не е идвал в града, докато чичо му беше жив. Сега го срещаме от време на време. Но той е истински отшелник.
	— Леле — промълвих и се намръщих, — това е толкова тъжно.
	— Аха — включи се Лиза в нашия разговор, — защото видя ли тялото му? Разбира се, това им е в гените. Ако не беше толкова асоциален, щях да преспя с него.
	Мелани завъртя очи, а аз притиснах длан към устата си, за да не изплюя кафето.
	— О, моля те, мръсница такава — намеси се Мелани, — щеше да преспиш с него при всички положения, ако поне веднъж те беше погледнал.
	Лиза обмисля думите й около секунда, после поклати глава.
	— Съмнявам се, че той изобщо знае какво да прави с това свое тяло. Срамота.
	Мелани отново завъртя очи и погледна към часовника над прозореца за поръчки.
	— О, по дяволите, трябва да вървим или ще закъснеем. — Извади портмонето си и извика към Маги: — Оставям парите на бара, Маги.
	— Благодаря, скъпа! — отвърна Маги, докато минаваше забързано покрай нас, понесла две чинии.
	Мелани надраска нещо върху салфетка и ми я подаде.
	— Това е телефонният ни номер — рече. — Много скоро планираме женско парти от другата страна на езерото. Може би ще поискаш да се присъединиш към нас?
	Взех салфетката.
	— О, ами добре, може би. — Усмихнах се, на свой ред написах своя номер на една салфетка и й я връчих. — Благодаря много. Много мило от ваша страна.
	Бях изненадана колко се бе повишило настроението ми, след като си побъбрих с две момичета на моята възраст. Може би точно от това имах нужда — да си спомня, че съм обикновен човек с приятели и личен живот, както беше преди трагедията. Макар че беше толкова лесно да си представям, че животът ми е започнал и приключил през онзи ужасен ден. Ала това не беше вярно. Имах нужда по-често да си го напомням.
	Разбира се, моите приятели у дома няколко пъти се бяха опитали да ме убедят да изляза през месеците след смъртта на татко, но аз просто не бях готова. Може би си струва да се срещна с хора, които не бяха толкова запознати с моята трагедия — в крайна сметка нали тъкмо заради това бях предприела това пътешествие? Временно бягство? Надеждата, че новото място ще ми донесе изцеление? И след това щях да имам достатъчно сили отново да се изправя лице в лице с живота си.
	Лиза и Мелани се отправиха забързано към вратата, като пътьом размениха по няколко думи и махнаха на неколцина посетители в заведението. След минута Маги постави чиния пред мен.
	Докато се хранех, размишлявах над това, което ми бяха казали за мъжа на име Арчър Хейл. Сега вече разбирах — той беше глух. Зачудих се защо не ми бе хрумнало по-рано. Значи, заради това той мълчеше. Очевидно можеше да чете по устните. И аз сигурно съм го обидила с моя коментар да каже нещо. Затова лицето му бе помръкнало и той толкова внезапно си бе тръгнал. Вътрешно се свих от проявената нетактичност.
	— Браво на теб, Бри — промърморих тихо, докато отхапвах от препечената филийка.
	Мислено си отбелязах да му се извиня следващия път, когато го видя. Запитах се дали той знаеше жестомимичния език на глухонемите. Ще му покажа, че го владея, ако пожелае да говори с мен. Отлично знаех този език. Татко беше глух.
	Нещо в Арчър Хейл ме бе заинтригувало — нещо, което не можех да определя. Нещо, което нямаше нищо общо с факта, че той не можеше да чува или да говори, нито че бях много добре запозната с този конкретен недъг. Обмислях го около минута, ала не успях да намеря отговор.
	Приключих с храната, а Маги пренебрежително махна с ръка, когато я помолих за сметката.
	— Служителите се хранят безплатно! — извика тя, докато доливаше кафето на клиент, седнал по-далеч от мен на бара. — Ела по всяко време след два, за да попълним документите.
	— Добре — усмихнах се, — ще се видим следобед.
	Оставих бакшиш на бара и се отправих към вратата. _Не е зле_, помислих си. Бях само от един ден в града, а вече имах дом, работа, донякъде се бях сприятелила със съседката си Ан, а може би и с Мелани и Лиза. Закрачих към колата с много по-бодра и уверена походка.


>	Глава 4
#	Бри

	На следващия ден рано сутринта започнах работа в „При Норм“. Самият Норм работеше в кухнята, най-често беше вкиснат и раздразнителен и не ми говореше много, но аз го видях да хвърля на Маги погледи, които може да се опишат единствено като изпълнени е обожание. Подозирах, че всъщност той е добряк; въобще не ме плашеше. Освен това знаех, че съм добра сервитьорка, и само час след като започнах работа, нивото на стрес на Маги значително се понижи, така че имах чувството, че тутакси съм спечелила одобрението на Норм.
	В закусвалнята цареше огромно оживление, работата беше проста и ясна, а местните посетители — приветливи и приятни хора. Нямаше от какво да се оплача и първите два дни минаха бързо и гладко.
	В сряда след работа се прибрах у дома, взех душ, облякох банския костюм, къси дънкови панталонки и бял потник с намерението да се спусна до езерото и малко да изследвам района. Закопчах каишката на Фийби и заключих вратата зад себе си.
	Когато излизах от къщата, Ан ме извика от предния си двор, където поливаше розовите храсти. Приближих я с усмивка.
	— Как свикваш с новото място? — попита тя, остави лейката на земята и се приближи до оградата, където бях застанала.
	— Добре! Канех се да намина и да ти благодаря, задето ми каза за свободното място в закусвалнята. Назначиха ме и сега работя там като сервитьорка.
	— О, това е прекрасно! Маги е истинско съкровище. Не позволявай на Норм да те изплаши — той е като тези кучета, които лаят, но не хапят.
	Засмях се.
	— Доста бързо го разбрах — смигнах й аз. — Всичко е наред. Тъкмо смятах да сляза с колата надолу по пътя и да проуча езерото.
	— О, чудесно. Близките пристани не са най-подходящото място за разходка, но ти, естествено, сигурно вече си го разбрала. Ако слезеш надолу по „Брайър Роуд“ и следваш табелите, ще те изведат до малък плаж. — Тя ми обясни накратко как да стигна дотам, и после добави: — Ако искаш, можеш да вземеш велосипеда ми, който вече не използвам. С моя артрит не мога да държа добре кормилото и не се чувствам в безопасност. Но той е почти нов и дори има кошница за кучето ти. — Съседката ми сведе поглед към въпросния представител на кучешкия род. — Здравей. Как се казваш? — Усмихна се на Фийби, която отвърна с щастлив лай и дори направи няколко танцови стъпки.
	— Кажи „здравей“, Фийби.
	— Какво сладко момиче си ти — рече Ан и леко се наведе, за да може Фийби да близне ръката й.
	— Велосипедът е в стаята ми за гости — каза Ан, след като се изправи. — Искаш ли да го видиш?
	Аз се поколебах.
	— Сигурна ли си? Искам да кажа, че наистина предпочитам да отида до езерото с колело, отколкото с кола, но…
	— Да, да. — Тя ми махна с ръка да я последвам и се запъти към къщата. — Ще ми е приятно някой да го използва. Някога ходех да бера боровинки с него. Има много диви храсти надолу край пътя. Вземи две торби, можеш на връщане да ги сложиш в кошницата на велосипеда, ако набереш плодове. Правиш ли сладкиши?
	— Хм — промърморих, докато я следвах към дома й. — Някога правех. Отдавна не съм пробвала.
	Ан се извърна и ме погледна.
	— Е, може би боровинките ще те вдъхновят да сложиш отново престилката. — Тя ми се усмихна и отвори вратата вдясно от всекидневната.
	Къщата й бе обзаведена със стари, покрити с калъфи мебели, навсякъде се виждаха пръснати различни дребни украшения и рамкирани фотографии. Въздухът бе изпълнен с уханието на изсушен евкалипт. Тутакси ме завладя усещане за удобство и щастие.
	— Ето ни и нас — заяви Ан, изкарвайки велосипеда от стаята, в която бе влязла преди няколко секунди. Не можах да сдържа усмивката си. Това беше един от онези старомодни велосипеди с голяма кошница отпред.
	— О, мили боже! Великолепен е! Сигурна ли си, че искаш да го използвам?
	— Нищо няма да ме направи по-щастлива, скъпа. Всъщност, ако смяташ, че ще ти върши работа, можеш да го задържиш.
	Усмихнах й се, докато бутах велосипеда към верандата.
	— Нямам думи да ти благодаря, Ан. Много мило от твоя страна. Аз наистина… благодаря ти.
	Тя приближи зад мен и ми помогна да го сваля по стълбите.
	— За мен е удоволствие. Щастлива съм да знам, че ще бъде използван и ще носи радост.
	Отново й се усмихнах, любувайки се на колелото, когато внезапно ми хрумна.
	— Може ли да те попитам нещо? В града се натъкнах на един мъж, а някой друг, с когото се запознах, ми спомена, че той живеел в края на „Брайър Роуд“. Арчър Хейл? Познаваш ли го?
	Ан се намръщи и същевременно доби замислено изражение.
	— Да, _знам_ за него. Всъщност ти ще минеш точно покрай неговия имот на път за малкия плаж. Ще го видиш — това наистина е единственият имот по протежение на шосето. — Тя замълча за секунда. — Да, Арчър Хейл… помня го като сладко малко момче. Макар че сега не говори. Предполагам, че е, защото не може да чува.
	Наклоних глава.
	— Знаеш ли точно какво се е случило с него?
	Тя стисна устни и тихо изсумтя.
	— Стана голяма автомобилна катастрофа в покрайнините на града точно по времето, когато на моя Бил му поставиха диагнозата. Навярно не съм обърнала много внимание на подробностите, за разлика от останалите жители на града — просто тъгувах с тях. Но знам, че родителите на Арчър и неговият чичо Конър Хейл, собственик на града и началник на полицията, са загинали в този ден. Каквото и да се е случило по време на този инцидент, сериозно е засегнало Арчър. Хм, чакай да помисля… — Възрастната жена замълча. — Момчето отиде да живее при другия си чичо, Нейтън Хейл. Но той почина преди три или четири години, от някакъв рак, доколкото помня. — Погледът й се зарея покрай мен и тя остана няколко секунди втренчена в пространството. — Според някои хора в града той не е съвсем наред с главата. Имам предвид Арчър. Но не знам точно. Може би просто го оприличават с чичо му. Моята по-малка сестра е била съученичка на Нейтън Хейл и той не бил напълно нормален. Дяволски умен, но винаги малко странен. А когато се върна у дома, след като се уволни от армията, той беше дори още по-… различен.
	Аз се намръщих насреща й.
	— И въпреки това са изпратили едно малко момче да живее с него?
	— Ами предполагам, че се е представил добре пред общинските служби. А и доколкото знам, той е бил единственият роднина, който момчето е имало. — Тя отново се умълча за минута. — Отдавна не съм говорила за предишното поколение момчета Хейл. Но около тях със сигурност винаги е имало шумотевица. Хмм. — Ан отново замълча за няколко секунди. — Сега, като се замисля, ситуацията на младия Хейл наистина е тъжна. Понякога в малките градове хората, които винаги са били във фокуса на вниманието на обществото, сякаш се превръщат в нещо като… част от общия фон. Докато жителите на града са се опитвали да забравят трагедията, Арчър може би просто се е изгубил в цялата суматоха. Какъв срам.
	Моята съседка отново се умълча, явно потънала в спомените си, и аз реших, че е време да потеглям.
	— Хмм, ами… — усмихнах се, — благодаря за указанията. По-късно ще намина.
	Лицето на Ан засия и тя се върна в настоящето.
	— Да, би било чудесно. Приятен ден. — Усмихна ми се, извърна се и взе лейката, която бе оставила върху верандата, а аз избутах велосипеда през предната порта.
	Сложих Фийби в кошницата, качих се на велосипеда и бавно подкарах към „Брайър Роуд“. Замислих се за това, което Ан ми бе разказала за братята Хейл и за Арчър Хейл. Явно никой не знаеше какво точно се бе случило с него — или пък бяха забравили подробностите? Знаех какво е да изгубиш родителите си, макар и не наведнъж. Как изобщо е възможно да се справиш с нещо подобно? Дали човешкият разум не е устроен така, че да приема само по една загуба? Няма ли човек да полудее от толкова много болка и скръб, изпълнили сърцето? Понякога имах чувството, че едва сдържам емоциите си. Сигурно всички се справяме с мъката по различни начини — болката и лечението са индивидуални, както и хората, които ги преживяват.
	Гледката на това, което навярно беше неговият имот, ме изтръгна от размислите. Участъкът беше заобиколен от висока ограда, короните на дърветата бяха толкова високи и гъсти, че зад тях нищо не можеше да се зърне. Извих врат, за да видя колко надалеч стига оградата, но от пътя беше трудно да се определи, тъй като от двете страни имаше гора. Погледът ми се насочи към предната ограда, където имаше малка порта, но тя беше залостена.
	Не разбирах какво ме бе накарало да стоя тук и просто да се взирам в нея, заслушана в жуженето на комарите. Но след няколко минути Фийби тихо излая и аз продължих надолу по пътя към плажа, който ми бе препоръчала Ан.
	Прекарах няколко часа на брега, плувах и се пекох на слънце. Фийби се бе излегнала на сянка върху края на кърпата ми и доволно спеше. Августовският ден беше горещ, но благодарение на лекия вятър, подухващ откъм езерото, и сянката на дърветата отвъд брега беше приятно. Малко по-далеч върху плажната ивица се виждаха неколцина души, но като цяло плажът беше пуст. Предположих, че се дължи на това, че тази страна на езерото се посещаваше най-вече от местните жители. Излегнах се върху кърпата редом с Фийби и се взрях във върховете на полюшващите се дървета и късчетата лазурносиньо небе, заслушана в плисъка на водата. След няколко минути затворих очи с намерението малко да си почина, ала вместо това съм заспала.
	Сънувах татко. Само че този път той не умря веднага. Успя да пропълзи в кухнята в същото време, когато мъжът изскочи през задната врата.
	— Ти си жив! — възкликнах аз, надигайки се от пода, където ме бе оставил мъжът.
	Той ми кимна с нежна усмивка на лицето.
	— Добре ли си? — неуверено попитах, изпълнена със страх.
	— Да — отвърна той и аз се сепнах, защото татко никога не използваше гласа си, само ръцете.
	— Ти говориш — прошепнах.
	— Да — отвърна той отново и тихо се засмя. — Разбира се. — Но в този момент забелязах, че устните му не се движат.
	— Искам да се върнеш, татко — пророних и в очите ми избиха сълзи. — Толкова много ми липсваш.
	Лицето му стана сериозно и сякаш разстоянието помежду ни се увеличаваше, макар че нито един от нас не се движеше.
	— Толкова съжалявам, че двамата не можем да се върнем, малка Бри — рече той, наричайки ме с детското ми име.
	— Двамата? — прошепнах объркано, наблюдавайки как разстоянието между нас продължава да се увеличава.
	Внезапно той изчезна и аз останах сама. Плачех и очите ми бяха затворени, но все още усещах присъствието му редом с мен.
	Рязко се събудих, топли сълзи се стичаха по страните ми, а остатъците от съня бавно се разсейваха в мъгла. Докато лежах там, опитвайки се да овладея емоциите си, можех да се закълна, че чух как някой се отдалечава в гората зад мен.

	* * *

	На следващия ден пристигнах в закусвалнята рано сутринта. Макар че спах добре, същата сутрин ме споходи много лош спомен и не можех да се отърся от тъгата, която ме бе завладяла.
	Потопих се в сутрешната суматоха, свела глава, опитвайки се да запълня мислите си с поръчките, сервирането на храна и доливането на кафе. Около девет, когато закусвалнята започна да опустява, вече се чувствах по-добре, по-спокойна.
	Попълвах запасите от подправки върху бара, когато входната врата се отвори и влезе млад мъж в полицейска униформа. Той свали фуражката си и прокара ръка през късо подстриганата си, вълниста кестенява коса, преди да кимне за поздрав към Маги, която му се усмихна и го приветства с краткото:
	— Трав.
	Докато вървеше към бара, погледът му се отмести към мен и за секунда очите ни се срещнаха. Лицето му се озари от усмивка и равните му бели зъби блеснаха насреща ми, когато се настани на стола пред мен.
	— Е, ти сигурно си причината тази сутрин Маги да се усмихва — заяви той и протегна ръка. — Аз съм Травис Хейл.
	_О, още един Хейл._ Аз му се усмихнах в отговор и стиснах дланта му.
	— Здравей, Травис. Бри Прескот.
	Мъжът изпъна дългите си крака под барплота.
	— Приятно ми е да се запознаем, Бри. Какво те води в Пелион?
	Подбрах думите си внимателно, тъй като не желаех той да ме помисли за някоя чудата скитница. Макар че, ако трябваше да съм напълно откровена, точно това бях в този момент.
	— Ами, Травис, неотдавна завърших колежа и реших да предприема нещо като малко пътешествие, за да отпразнувам свободата — усмихнах се. — И се озовах тук, във вашия приятен малък град.
	— Опознаваш света, докато имаш възможност — подсмихна се той. — Харесва ми. Щеше ми се и аз да имах повече време за това.
	Усмихнах се и му подадох менюто в момента, когато Маги приближи зад мен. Тя грабна менюто и го пъхна под плота.
	— Досега Травис Хейл сигурно го е научил наизуст — смигна ми. — Идва тук още когато се налагаше майка му да го слага върху високо детско столче, за да достигне масата. Като заговорихме за майка ти, как е тя?
	— О, тя е добре — усмихна се Травис. — Знаеш, че постоянно е заета, никога не й липсват социални контакти. А сега е допълнително ангажирана с всички тези планове за разширяването на града.
	Маги едва забележимо стисна устни.
	— Е, поздрави я от мен — кимна и любезно се усмихна.
	— Непременно — отвърна Травис и се извърна към мен.
	— Значи, фамилията ти е Хейл — подхванах аз. — Сигурно си роднина на Арчър Хейл.
	Едната вежда на Травис леко се повдигна и за миг той, изглежда, се смути.
	— Арчър? Да, той ми е братовчед. Познаваш ли го?
	— О, не — поклатих глава. — Натъкнах се на него преди няколко дни и поразпитах за него… той беше малко…
	— Странен? — довърши Травис.
	— Различен — поправих го и се замислих. Сетне махнах с ръка. — Запознах се с двама-трима души в града и той беше един от тях, така че… искам да кажа, всъщност не точно се запознах с него, но… — Грабнах каната с кафе от кафе машината и въпросително я вдигнах. Той кимна и аз се заех да му наливам кафе.
	— Трудно е да се запознаеш с някого, който не говори — рече Травис и за миг се замисли. — През годините съм се опитвал да разговарям с него, но той никога не е откликвал на любезности. Живее в свой собствен свят. Съжалявам, че е бил от хората, които са те приветствали с добре дошла. Както и да е, хубаво е, че си дошла при нас.
	— Благодаря — отвърнах аз. — Значи, ти си полицай в Пелион? — попитах, за да поддържам разговора, макар да беше очевидно.
	— Аха — кимна той.
	— И е на път да стане _началник_ на полицията — намеси се Маги, — също като баща си преди него. — Тя смигна и се отправи към масата до бара, където сядахме, за да отдъхнем.
	Травис повдигна вежди и се усмихна.
	— Е, ще видим — измърмори, макар да не изглеждаше, че се съмнява.
	Аз само се усмихнах и той също ми се усмихна. Не споменах, че Ан ми бе казала за баща му, който, предположих, е бил Конър Хейл. Помислих, че може да му се стори странно, че съм разпитвала за семейството му. Или, най-малкото, за трагедията, случила се с тях.
	— Къде си се настанила? — поинтересува се той.
	— О, точно край езерото — отвърнах. — „Рокуел Лейн“.
	— В една от вилите под наем на Джордж Коник?
	Кимнах.
	— Е, Бри, с удоволствие ще те разведа наоколо някой път, когато имаш време. — Очите му с цвета на отлежало уиски ме огледаха.
	Аз се усмихнах, докато го изучавах. Несъмнено той беше красавец. Бях почти сигурна, че ме кани на среща, а не просто се опитва да се държи любезно. Ала точно сега срещите с мъже не ми се струваха най-блестящата идея.
	— Съжалявам, Травис, нещата при мен са… малко сложни в момента.
	Той няколко секунди ме гледа изпитателно и аз се изчервих от погледа му.
	— Е, аз съм доста обикновено момче, Бри — смигна ми.
	Засмях се, благодарна, че успя да разведри обстановката. Двамата побъбрихме непринудено, докато той допиваше кафето си, а аз продължих да допълвам подправките и да почиствам.
	Норм излезе от кухнята точно когато Травис ставаше да си тръгне.
	— Да не би да флиртуваш с новата ми сервитьорка? — сърдито измърмори Норм.
	— Налага се — отвърна Травис. — Поради някаква незнайна причина Маги все още не желае да натири вкиснатия ти задник заради мен. — Травис смигна на Маги, която бършеше масата до бара. — Макар че скоро ще се осъзнае. Поне се надявам.
	Норм изсумтя и избърса ръце в изцапаната с мазни петна престилка, покриваща закръгленото му шкембе.
	— Тя всяка вечер се връща у дома при това — заяви той. — Какво ще търси при теб?
	Травис се изкиска и се обърна, за да си върви, но подвикна към Маги:
	— Ела да ме намериш, когато ти писне от този свадлив тъпанар.
	Маги прихна и оправи късите си посивели къдрици, а Норм, мърморейки, се запъти към кухнята. На вратата Травис се извърна към мен и подхвърли:
	— Предложението ми остава в сила, Бри.
	Аз се усмихнах, докато той затваряше вратата зад себе си.
	— Бъди внимателна — посъветва ме Маги. — Докато се усетиш, този тип ще ти смъкне гащичките с чара си. — Но се усмихваше, докато го изричаше.
	Засмях се и поклатих глава, наблюдавайки през прозореца как Травис Хейл сяда в полицейската кола и потегля от тротоара.

	* * *

	Същата вечер отново се спуснах с велосипеда по „Брайър Роуд“ и се заех да бера боровинки от храстите покрай пътя. Когато торбата ми се напълни, а пръстите ми се обагриха в тъмновиолетово, се отправих към къщи. По обратния път се спрях пред имота на Арчър и се загледах в оградата пред мен без някаква особена причина — поне такава, която бих могла да обясня. След няколко минути завъртях педалите към своя дом.
	Тази нощ сънувах, че лежа на брега на езерото. Усещах пясъка под голата си кожа, песъчинките се забиваха в плътта ми, когато се триех в тях под тежестта на мъжкото тяло върху мен. Не изпитвах нито страх, нито болка; исках той да бъде там. Водата стигаше до краката ми и като гладка хладна коприна галеше кожата ми, успокоявайки като балсам жиленето на твърдия пясък.
	Събудих се задъхана, зърната на гърдите ми бяха болезнено щръкнали под тениската, а слабините ми пулсираха. Дълго се въртях в леглото и заспах чак на зазоряване.


>	Глава 5
#	Бри

	Следващият ден ми беше почивен. Когато се събудих и погледнах часовника, показваше 8:17. Леко се сепнах. От месеци не бях спала толкова до късно, но предполагам, че трябваше да се очаква, тъй като предишната нощ почти не бях мигнала. Седнах бавно в леглото и стаята доби ясни очертания. Когато спуснах крака от ръба на леглото, почувствах тежест и умора. Замаяната ми от сън глава едва започна да се избистря, когато чух звуци откъм улицата: падна клонче или в далечината се разнесе ревът от запален двигател на лодка, ала умът ми ги улови и ме пренесе направо в утринния ми кошмар — застинах, мускулите ми се напрегнаха от ужас, мозъкът ми крещеше. Аз гледах през прозорчето на вратата, отделяща ме от татко. Той ме видя с периферното си зрение и започна с жестове да сигнализира: _Скрий се!_ отново и отново, докато мъжът му крещеше да си свали ръцете. Баща ми не можеше да го чуе и ръцете му продължиха да се движат само за мен. Тялото ми се разтърси, когато пистолетът изгърмя. Извиках и ръката ми се стрелна към устата, заглушавайки звука. Политнах назад, мигом завладяна от паника и ужас. Препънах се в ръба на кашон и паднах по гръб. Подвих крака под себе си, опитвайки се да се смаля колкото може повече. Тук нямаше телефон. Очите ми се стрелкаха отчаяно из стаята в търсене на нещо, зад което да се скрия, някакво място, където да пропълзя. И в този миг вратата се отвори…
	Реалността се стовари отгоре ми, когато светът около мен се проясни и аз почувствах как юмруците ми стискат чаршафите. Изпуснах пресеклив дъх и станах, цялата трепереща. Изтичах в банята точно навреме. _Господи, това не може да продължава вечно. Не плачи, не плачи._ Фийби седеше на пода в краката ми и тихо скимтеше.
	След няколко минути дойдох на себе си.
	— Всичко е наред, момичето ми — казах, галейки Фийби по главата в опит да успокоя не само нея, но и себе си.
	Запътих се към душа с леко олюляваща се походка и след двайсет минути, облечена с бански, шорти и синьо горнище, вече се чувствах малко по-добре. Поех дълбок дъх, затворих очи и си заповядах да овладея емоциите. С мен всичко беше наред.
	Закусих набързо, обух сандалите, грабнах книгата си и плажната кърпа, извиках Фийби и излязох на улицата, където ме посрещна топлият, леко влажен въздух. Наоколо вече жужаха комари, а някъде наблизо крякаше жаба.
	Вдъхнах дълбоко свежия въздух, напълвайки дробовете си с мириса на бор и езерна вода. След като се качих на велосипеда и настаних Фийби в кошницата, вече можех да издишам спокойно.
	Отново подкарах надолу по „Брайър Роуд“ и се разположих на малкия плаж, на който бях преди два дни. Потопих се в романа и неусетно изминаха два часа, а аз прочетох книгата. Станах, протегнах се и зареях поглед към спокойната езерна вода. Присвих очи, за да разгледам по-добре отсрещния бряг, където по водата се носеха лодки и джетове.
	Докато сгъвах кърпата, си помислих, че имам късмет, задето се настаних от тази страна на езерото. Тишината и спокойствието бяха точно това, от което се нуждаех.
	Нагласих Фийби в кошницата, избутах велосипеда по лекото нанадолнище към шосето и бавно подкарах към оградата на Арчър Хейл.
	Отбих встрани от пътя, когато покрай мен мина пощенски пикап, а шофьорът вдигна ръка за поздрав. От гумите се надигна прахоляк, аз се закашлях, махайки с ръка мръсния въздух, и отново излязох на шосето.
	Изминах краткото разстояние до оградата и спрях. Днес слънчевите лъчи падаха под кос ъгъл и аз различих няколко правоъгълника върху дъските, които бяха малко по-светли, сякаш някога на тях бяха висели табели, които са били свалени.
	Тъкмо понечих да подкарам отново, когато забелязах, че малката порта е леко открехната. Спрях и няколко минути се взирах в нея. Пощаджията сигурно бе донесъл пощата и я бе оставил отворена.
	Побутнах велосипеда и се облегнах на оградата. Отворих портата по-широко и надникнах.
	Затаих дъх, когато видях красива каменна пътека, водеща към малка бяла къща на около трийсетина метра от мен. Не знаех какво точно съм очаквала да видя, но определено не беше това. Всичко наоколо беше грижливо подредено и отлично поддържано. От едната страна на пътеката между дърветата се гушеше малка морава, обрасла с изумруденозелена, наскоро окосена трева, а вляво се виждаше градина с дървени палети.
	Отдръпнах се и започнах да притварям портата, когато Фийби изскочи от кошницата на велосипеда и се промуши през тясната пролука.
	— Мамка му! Фийби!
	Побутнах още малко портата и отново надникнах вътре. Фийби седеше в края на пътеката, дишаше тежко и ме гледаше.
	— Лошо куче — прошепнах. — Връщай се веднага тук!
	Фийби ме погледна, завъртя опашка и хукна в лек тръс по пътеката. Изпъшках. _Е, по дяволите!_ Минах през портата, оставяйки я леко отворена, като продължавах да викам Фийби, която очевидно смяташе, че мога да целуна малкото й кучешко дупе, и изобщо нямаше намерение да ми се подчини.
	Когато приближих, видях голям вътрешен двор, покрит с каменни плочи и широка пътека пред къщата, оградена от двете страни и украсена с големи сандъци, пълни с растения.
	Докато обхождах с поглед двора, внезапно чух звуци от силни удари, разнасящи се през интервал от няколко секунди. Някой сечеше дърва? Това ли означаваха звуците?
	Фийби заобиколи къщата и изчезна от поглед.
	Наклоних глава и се заслушах, докато пристъпвах от крак на крак. Какво да правя? Не можех да оставя Фийби тук. Не можех да се върна обратно при портата и високо да извикам Арчър — той не можеше да ме чуе.
	Трябваше да отида да я прибера. Арчър беше там. Аз не съм от момичетата, които доброволно се забъркват в опасни ситуации. Не че съм ги търсила и преди — ала при все това опасността ме бе открила. Но все пак. Не изгарях от желание да навляза в непозната територия. Дяволско малко непослушно куче. Но докато стоях и размишлявах, събирайки кураж да отида да потърся Фийби, си мислех за Арчър. Интуицията ми подсказваше, че той е безопасен. Това би трябвало да означава нещо. Нима ще позволя на онзи зъл мъж да ме застави да престана да се доверявам на своите инстинкти до края на живота си?
	Припомних се как космите на ръцете ми настръхнаха в мига, в който през онази нощ чух звъна на звънчето над входната врата. Нещо вътре в мен бе предугадило трагедията, а сега, докато стоях тук, нещо вътре в мен ми подсказваше, че не бях в опасност. Краката ми пристъпиха напред.
	Вървях бавно по пътеката, вдъхвах острия мирис на дървесна мъзга и свежо окосена трева и не спирах тихо да зова Фийби.
	Заобиколих къщата по каменната пътека, прокарвайки ръка по белосаните стволове на дърветата. Завих зад ъгъла и ето го пред мен — беше с гръб и вдигна брадвата над главата си, а когато я спусна, мускулите му се напрегнаха. Острието разсече пъна право в средата, той се разцепи на три и парчетата паднаха в прахта.
	Мъжът се наведе, вдигна ги и ги сложи в спретната купчина цепеници под дървото, покрита от едната страна с голямо брезентово платнище.
	Когато се извърна към големия дръвник, върху който цепеше по-малките пънове, той ме зърна, сепна се, после застина. Двамата стояхме и се взирахме един в друг, моята уста — полуотворена, а неговите очи — широко облещени. Недалеч запя птица, а между дърветата се разнесе ответно чуруликане.
	Затворих уста и се усмихнах, но Арчър остана втренчен няколко секунди, преди да плъзне набързо поглед по мен и да насочи присвитите си очи към лицето ми.
	Аз също го огледах — отлично оформената гола гръд, гладките мускули и стегнатия, плосък корем. Никога не бях виждала мъж с осем плочки, но ето го сега, точно пред мен. Предполагам, че макар и да е малко странно, мълчаливите отшелници могат да притежават изключително телосложение. _Браво на него._
	Той беше облечен в нещо като панталони в цвят каки, срязани до коленете и завързани около талията с… _връв_? Интересно. Погледът ми се насочи към работните ботуши и се върна към лицето му. Докато се изучавахме взаимно, главата му бе килната настрани, но изражението му остана непроменено: подозрително.
	Брадата му беше все така рошава, както първия път, когато го бях видяла. Очевидно грижливото поддържане на моравата не се отнасяше до растителността на лицето му. Нуждаеше се от сериозно подстригване. Беше толкова дълга, че навярно я бе пуснал да расте на воля от доста време, може би няколко години.
	Прокашлях се.
	— Здравей — усмихнах се и пристъпих по-близо, за да може той да чете по устните ми. — Извинявай за безпокойството. Кучето ми избяга тук. Извиках я, но тя не ме послуша. — Озърнах се, но Фийби не се виждаше никъде наоколо.
	Арчър отметна прекалено дългия кичур коса от очите си и смръщи вежди в отговор на думите ми. Обърна се, взе брадвата, пъхна я процепа в дръвника и после се извърна отново към мен. Преглътнах с усилие.
	Внезапно малка бяла пухкава топка изскочи измежду дърветата, изтича към Арчър и седна в краката му с изплезен език.
	Арчър сведе поглед към нея, наведе се и я погали по главата. Фийби възторжено облиза ръката му и заджафка за още, когато той се отдръпна и се изправи. _Малка предателка._
	— Това е тя — отбелязах очевидното. Той продължаваше да се взира в мен.
	— Ъ, ами домът ти — продължих и посочих с жест имота наоколо — е много хубав. — Арчър продължаваше да ме зяпа. Накрая аз наклоних глава. — Помниш ли ме? От града? Шоколадовите блокчета? — усмихнах се.
	Той продължаваше да ме гледа втренчено.
	Господи, трябваше да си тръгвам. Това беше неловко. Прочистих гърлото си.
	— Фийби! — извиках. — Ела тук, момиче! — Фийби ме удостои с поглед, но не помръдна от мястото си в краката на Арчър.
	Местех поглед от Арчър към Фийби. И двамата бяха абсолютно неподвижни, два чифта очи, вперени в мен.
	Добре.
	Спрях очи върху Арчър.
	— Разбираш ли ме? Какво казвам? — попитах аз.
	Изглежда думите ми привлякоха за кратко вниманието му.
	Той ме погледна за секунда, после стисна устни и въздъхна, като че ли бе взел решение. Заобиколи ме и се запъти към къщата. Фийби подтичваше след него. Аз се смутих и се обърнах, за да го видя, и в този миг той се извърна и е жест ми показа да го последвам.
	Предположих, че иска да ме изпроводи до портата. Забързах след него, като ускорих темпа, за да не изоставам от дългите му крачки. Малката предателка, позната като Фийби, през цялото време ситнеше до Арчър и радостно лаеше, но от време на време се обръщаше, за да се увери, че ги следвам.
	— Ти не си от онези убийци, любители на брадвите или нещо подобно? — попитах, когато стигнах до мястото, където той бе спрял, за да ме изчака. Шегувах се, но тутакси ми хрумна, че дори и да се разкрещя, тук никой нямаше да ме чуе. _Довери се на инстинктите си, Бри_, напомних си.
	Арчър Хейл повдигна вежди и посочи към брадвата, забита в дръвника. Погледнах към нея, после отново вперих поглед в Арчър.
	— Вярно — прошепнах. — Цялата тази работа с убиеца, почитател на брадвите, няма как да се получи, ако няма брадва.
	Същата едва доловима усмивка, която бях зърнала на паркинга пред аптеката, взе решението вместо мен. Смело изминах целия път до входната врата на дома му.
	Той я отвори и аз ахнах, когато надникнах вътре и видях голяма тухлена камина, от двете страни на която до тавана се издигаха два високи библиотечни шкафа, пълни е книги с твърди и меки корици. Пристъпих към тях като омагьосан робот книгоман, но почувствах ръката на Арчър върху рамото си и спрях. Той вдигна пръст, за да покаже, че след минута ще се върне, и се скри вътре. Когато след две секунди се появи отново, в ръката му имаше бележник и пишеше нещо върху листа. Аз зачаках и когато той го обърна към мен, върху него с много прилежен почерк, с главни букви бе написано:
C>
	Да, аз те разбирам.
	Нужно ли ти е още нещо?
C$
	Погледът ми се стрелна към очите му и устата ми леко се отвори, за да отвърне, но аз я затворих, преди да отговоря на въпроса. Между другото, доста _груб_ въпрос. Но наистина, какво още исках? Около минута дъвках устната си, пристъпвайки от крак на крак, докато той ме наблюдаваше в очакване на моя отговор. Изражението на лицето му беше недоверчиво и напрегнато, сякаш нямаше представа дали ще му отговоря, или ще го ухапя. Явно беше готов и за единия, и за другия вариант.
	— Ъ, аз само, чувствам се неудобно заради онзи ден. Не знаех, че ти не… говориш и исках само да ти кажа, че не беше нарочно… аз просто… аз съм нова в града… — Е, това наистина се получи супер. Исусе. — Искаш ли да хапнем пица или нещо друго? — изтърсих ни в клин, ни в ръкав и очите ми се разшириха. Наистина нямах намерение да го каня, дойде ми изневиделица. Погледнах го с надежда.
	Той се вторачи в мен, сякаш бях трудна математическа задача, която не можеше да реши.
	Намръщи се, после поднесе химикалката към листа, без да откъсва поглед от мен. Накрая сведе очи, написа нещо и вдигна бележника.
C>
	Не.
C$
	Не можах да сдържа смеха си. Той не се усмихна, само продължи да ме гледа с подозрение. Смехът ми секна и аз прошепнах:
	— Не?
	Сянка на смущение се мярна по лицето му, той взе бележника и написа още нещо. Когато го вдигна, видях, че е добавил една дума под първата. Сега съобщението гласеше:
C>
	Не.
	Благодаря.
C$
	Издишах шумно, усещайки как страните ми пламват.
	— Добре. Разбирам. Ами още веднъж се извинявам за недоразумението на паркинга. И… извинявай, задето днес нахлух така в дома ти…, че моето куче… — Вдигнах Фийби на ръце. — Ами беше ми приятно да се запознаем. О, между другото, аз всъщност така и не се запознах с теб. Знам твоето име, но аз съм Бри. Бри Прескот. Сама ще намеря изхода. — Посочих с палец над рамото си, направих две крачки заднешком, после се обърнах и бързо закрачих обратно по пътеката към портата. Чух стъпките му зад гърба си, отдалечаващи се в противоположна посока, предполагам, към купчината с цепеници.
	Излязох от портата, но не я затворих докрай. Вместо това постоях малко от другата страна, сложила ръка върху топлото дърво. _Е, това беше странно._ И неловко. Какво си мислех, като го поканих да хапне пица с мен? Вдигнах очи към небето, сложих ръка на челото си и се намръщих.
	Докато стоях там и размишлявах, изведнъж ме осени една мисъл. Възнамерявах да попитам Арчър дали знае жестомимичния език, но в притеснението си бях забравила. А после той беше донесъл онзи глупав бележник. Но чак сега осъзнах, че Арчър Хейл нито веднъж не проследи движението на устните ми, докато говорех. Той гледаше очите ми.
	Обърнах се, отново минах през портата, с Фийби на ръце, и закрачих към дръвника зад къщата.
	Арчър стоеше там, с брадва в ръка, върху дръвника имаше сложен пън, но той не замахна. Просто се взираше в дървото. Съдейки по леко смръщеното му лице, явно се бе потопил в дълбок размисъл. А когато ме зърна, лицето му доби изумен вид, преди очите му отново недоверчиво да се присвият.
	Щом Фийби го съзря, започна да лае и отново да диша тежко, оплезила език.
	— Ти не си глух — заявих. — Чуваш чудесно.
	Той остана мълчалив около минута, после заби брадвата в дръвника, мина покрай мен и ме погледна по същия начин, както първия път, давайки ми знак да го последвам. И аз го сторих.
	Арчър прекрачи прага на къщата и отново се върна със същия бележник в ръце.
	След минута вдигна бележника.
C>
	_Не съм ти казвал, че съм глух._
C$
	Аз замълчах за миг.
	— Не, не си — отвърнах меко. — Но не можеш да говориш, нали?
	Арчър ме погледна, взе бележника, писа около половин минута и го извърна към мен.
C>
	Мога да говоря. Просто ми харесва да се хваля с красивия си почерк.
C$
	Вторачих се в думите, осмисляйки ги, смръщила вежди, после вдигнах глава и го погледнах в лицето.
	— Да не би да се шегуваш? — попитах, все още намръщена.
	Той повдигна вежди.
	— Добре — казах и наклоних глава. — Е, може би трябва още малко да се упражняваш.
	Двамата стояхме и няколко секунди се взирахме настойчиво един в друг. Накрая Арчър тежко въздъхна, отново взе бележника и написа:
C>
	Искаш ли още нещо?
C$
	Погледнах го.
	— Аз знам жестомимичния език — осведомих го. — Бих могла да те науча. Искам да кажа, че не е нужно да се хвалиш с красивия си почерк, ха-ха, а и по този начин се общува много по-бързо. — Усмихнах се с надеждата, че ще го накарам и той да се усмихне. Той _усмихваше_ ли се? Дали изобщо беше способен на това?
	Той ме гледа няколко секунди, преди грижливо да остави бележника и химикалката на земята до себе си, вдигна ръце и ми отговори с жестове:
	— _Вече знам жестомимичния език._
	Аз леко се стреснах, в гърлото ми заседна буца. Шест месеца никой не бе разговарял с мен с жестове и това извика спомена за татко, усещане за неговото присъствие, остро и завладяващо.
	— О — въздъхнах, използвайки гласа си, тъй като държах Фийби на ръце. — Добре. Сигурно така си разговарял с чичо си.
	Арчър се намръщи, вероятно чудейки се откъде въобще знам за чичо му, но не попита. Най-накрая отвърна с жестове:
	— _Не._
	Отново се възцари тишина.
	Аз издишах.
	— Ами знам, че звучи глупаво, но си помислих, че навярно бихме могли да бъдем… приятели. — Свих рамене и смутено се засмях.
	Арчър отново присви очи, но само ме погледна, дори не написа нищо.
	Погледнах към него, сетне — към бележника, но когато стана ясно, че той няма намерение да „казва“ каквото и да било, прошепнах:
	— Всеки има нужда от приятели. — _Всеки има нужда от приятели? Наистина ли, Бри? Мили боже, прозвуча жалко._
	Той продължаваше да ме гледа.
	Въздъхнах и изпитах неловкост, този път примесена с разочарование.
	— Добре, ами както желаеш. Предполагам, че сега просто трябва да си вървя. — Наистина, защо бях разочарована? Травис беше прав — този тип не откликваше на любезности.
	Арчър стоеше неподвижно и се взираше в мен. Дълбоките му очи с цвят на отлежало уиски проблеснаха, когато заотстъпвах назад. Искаше ми се да отметна цялата тази рошава коса от лицето му и да го избавя от брадата, за да видя как изглежда в действителност. Струваше ми се, че под цялата тази космата растителност се крият привлекателни черти.
	— Добре — тежко въздъхнах. — Ами вече ще поемам… — _Просто млъкни, Бри, и ТРЪГВАЙ. Очевидно този човек не желае да има нищо общо с теб._
	Усещах как очите му ме следят, когато се обърнах и поех по пътеката към портата. Този път я затворих плътно след себе си. За минута се облегнах на нея, разсеяно почесвах Фийби под брадичката и се питах какво ми ставаше. За какво беше всичко това? Защо просто не си взех проклетото куче и не си тръгнах?
	— Проклето дяволче — промърморих на Фийби и още по-силно я почесах. Тя облиза лицето ми и тихо изджафка. Засмях се и я целунах.
	Щом се метнах на колелото и го подкарах, чух, че ударите на брадвата се възобновиха.


>	Глава 6

	_Арчър — седемгодишен, май_
	Къде съм?
	Струваше ми се, че изплувах нагоре към повърхността на водата в басейна в спортната зала на „Юношеска християнска асоциация“ от няколко километра дълбочина. Ушите ми бучаха, вратът ми бе схванат, а гърлото ме болеше, при това и отвън, и отвътре. Опитвах да си спомня как се бях наранил, но в главата ми се тълпяха само сенки. Пропъдих ги.
	Къде бях?
	_Мама? Искам моята мама._
	Почувствах как сълзите, парещи и тежки, бликаха от затворените ми очи и се стичаха по страните ми. Стараех се да не плача. Силните мъже не плачат, силните мъже трябва да защитават другите, като моя чичо Конър. Само че той бе плакал. Беше плакал толкова силно, крещейки, вдигнал глава към небето, рухнал на колене на паважа.
	_О, не. О, не. Не мисли за това._
	Опитах да се раздвижа, но имах чувството, че някой е завързал тежести към ръцете и краката ми, дори към пръстите на ръцете и краката. Като че ли помръднах малко, но не бях сигурен.
	Чух женски глас да казва:
	— Шшт, той се събужда. Оставете го да се събуди бавно. Нека сам го направи.
	_Мамо, мамо. Моля те, бъди и ти тук. Моля те, нека си добре. Моля те, недей да лежиш от другата страна на пътя._
	От очите ми рукнаха още топли сълзи.
	Изведнъж изпитах усещането, че по цялото ми тяло в кожата се забиват горещи топлийки и игли. Опитах да изкрещя за помощ, но дори устните ми не се раздвижиха. О, господи, болката се събуждаше навсякъде, сякаш чудовище оживяваше изпод леглото ми.
	След няколко минути, през които просто дишах и приближавах все по-близо и по-близо към това, което ми се струваше повърхност на вода, аз отворих очи, но тутакси ги присвих заради ярката светлина над главата ми.
	— Изгаси лампата, Мередит — чух глас отляво.
	Отворих отново очи, оставяйки ги да привикнат към светлината, и видях възрастна медицинска сестра с къса руса коса да се взира в мен.
	Отворих устни.
	— Мама — опитах да изрека, ала не произнесох нито звук.
	— Шшт — каза сестрата, — не се опитвай да говориш, скъпи. Ти си претърпял злополука. Сега си в болницата, Арчър, и всички ние тук се грижим много добре за теб, разбра ли? Аз се казвам Джени, а това е Мередит. — Тя се усмихна тъжно и ми посочи по-младата медицинска сестра зад гърба си, която проверяваше нещо върху апарата близо до леглото.
	Кимнах. Къде беше мама? Сълзите отново бликнаха от очите ми.
	— Спокойно, добро момче — каза Джени. — Твоят чичо Нейтън е отвън. Ще отида да го доведа. Той много ще се зарадва, че си се събудил.
	Няколко минути останах да лежа, вперил поглед в тавана. После вратата се отвори, влезе чичо Нейтън и се надвеси над мен.
	— Добре дошъл обратно, малки войнико — приветства ме той. Очите му бяха зачервени и той изглеждаше, като че ли отдавна не се бе къпал. Но по един или друг начин чичо Нейтън винаги е бил малко странен. Понякога обличаше тениската си наопаки, друг път носеше различни обувки. Намирах го за забавно. Беше ми казал, че главата му е заета с по-важни неща и няма време да мисли дали е правилно облечен. Мислех, че това е добър отговор. Освен това той винаги ми даваше бонбони и десетдоларови банкноти. Заръчваше ми да ги скрия някъде, за да не намери никой парите ми. Казваше ми, че по-късно ще му бъда благодарен, и ми смигваше, сякаш сам щях да разбера кога щеше да настъпи това „по-късно“.
	Отворих отново уста, но Джени и Нейтън едновременно поклатиха глави, а Джени взе нещо от масата до себе си. Извърна се е бележник и молив в ръка и ми ги подаде.
	Аз ги взех, вдигнах бележника и написах една дума:
C>
	Мама?
C$
	Джени извърна очи, а чичо Нейтън заби поглед в краката си. В този момент сцената на катастрофата мълниеносно изникна в ума ми — картини и думи като градушка заудряха в съзнанието ми, аз отпуснах глава върху възглавницата и стиснах зъби.
	Отворих уста и крещях, крещях, крещях, но в стаята продължи да цари тишина.


>	Глава 7
#	Бри

	В събота, когато привършвах смяната в закусвалнята, мобилният ми телефон иззвъня и върху дисплея се изписа непознат номер.
	— Ало — отвърнах аз.
	— Здравей, Бри. Мелани се обажда. Запознахме се миналата седмица в закусвалнята, помниш ли ме?
	— О, здравей! — възкликнах и махнах на Маги, докато вървях към вратата. — Да, разбира се, че те помня.
	Маги се усмихна и ми помаха в отговор.
	— Чудесно! — откликна Мелани. — Ами надявам се, че не те хващам в неподходящ момент, но двете с Лиза смятаме да се позабавляваме довечера и искахме да те попитаме дали имаш желание да се присъединиш към компанията.
	Излязох от закусвалнята и тутакси се озовах сред задушния слънчев следобед. Докато крачех към колата, си спомних решението си да се опитам отново да бъда нормално момиче, да се отдам на обичайните за момичетата на моята възраст занимания.
	— Хм, добре, звучи страхотно. Разбира се, с удоволствие.
	— Супер! Ние ще дойдем да те вземем. В девет устройва ли те?
	— Да, напълно. Ще бъда готова. — Продиктувах й адреса си, тя ме увери, че знае точно къде е, казахме си „До скоро“ и аз затворих.
	Тъкмо пъхах ключа в ключалката, когато забелязах група момчета на около десет или дванайсет години на отсрещната страна на улицата, които шумно се смееха. Най-голямото от момчетата буташе по-малко хлапе с очила и книги в ръце. Едрото момче тласна по-малкото дете доста ситно, то политна напред и книгите се разпиляха върху тротоара. Останалите момчета прихнаха още по-силно и се отдалечиха, а едното извика през рамо:
	— Много яко, уродливец!
	Дори през улицата видях как лицето на малкото момче пламна от притеснение, когато се наведе, за да вдигне книгите.
	Малки негодници. Господи, как мразех хулиганите.
	Пресякох улицата, за да помогна на хлапето.
	Когато приближих, то ме погледна предпазливо, а брадичката му трепереше. Забелязах избледнял белег, навярно останал след операция за коригиране на заешка устна.
	— Здравей — леко се усмихнах аз и приклекнах до него, за да му помогна да събере книгите. — Добре ли си?
	— Да — промълви то тихо, стрелна поглед към мен, после побърза да отвърне очи и почервенялото си лице.
	— Обичаш да четеш, а? — попитах и наклоних глава към книгите.
	Детето кимна смутено.
	Погледнах заглавието на книгата, която държах в ръка.
	— „Хари Потър“… хм. Хубава книга. Знаеш ли защо ми харесва?
	Момчето ме погледна и поклати отрицателно глава, но не отмести очи.
	— Защото в нея се разказва за смотаняк, в когото никой не вярва — за едно смешно момче с очила, което живее под стълбището в дома на своите леля и чичо. Но познай какво? В крайна сметка той се научава да прави страхотни чудеса, макар че в началото всичко е било против него. Няма нищо по-хубаво от това да видиш как някой, който никой не очаква да победи, става първенец, не мислиш ли?
	Очите на малкото дете се разшириха и то кимна.
	Изправих се, момчето също.
	— Продължавай да четеш — посъветвах го, докато му подавах събраните книги. — На момичетата това им харесва. — Смигнах му, а лицето му засия от широка усмивка. Аз на свой ред му се усмихнах и се обърнах, за да си тръгна. В този миг забелязах Арчър Хейл. Стоеше на прага на магазина малко по-надолу от нас и ни гледаше с напрегнато, неразгадаемо изражение на лицето. Усмихнах му се, наклоних глава и сякаш нещо премина между нас. Примигнах, а Арчър отмести поглед, обърна се и закрачи надолу по улицата. Докато се отдалечаваше, той още веднъж ме погледна, но когато очите ни се срещнаха, мигом се обърна и продължи по пътя си.
	Няколко секунди останах на мястото си, наблюдавайки как Арчър крачи в едната посока, а после се обърнах и видях момчето да върви в противоположната. Изсумтях, завъртях се на пети и пресякох улицата към колата си.
	На връщане към къщи се отбих в местната цветарница и купих цветя, пръст и няколко пластмасови сандъчета.
	Когато се прибрах, се преоблякох в шорти и тениска и прекарах няколко часа в генерално почистване на двора: оплевих навсякъде, пресадих цветята, подредих сандъчетата на верандата и накрая изметох предните стъпала. Едното се бе разхлабило, но аз бях истинско ходещо бедствие, ако се налагаше да се прави ремонт. Май трябваше да се обадя на Джордж Коник.
	Когато се изправих, за да се полюбувам на свършената работа, не можах да сдържа усмивката си. Малката ми къщурка изглеждаше възхитително.
	Влязох вътре, взех един дълъг душ, изстъргах пръстта изпод ноктите си и се епилирах навсякъде. После включих малкото радио, с което разполагах, и послушах местната радиостанция, докато се занимавах с косата си — подсуших я и я навих с машата, така че да се спуска на дълги вълни. Накрая грижливо се гримирах и намазах краката си с лосион, за да изглеждат добре с тоалета ми: плътно прилепваща тъмносребриста рокля с гол гръб. Беше ежедневна дреха, но в същото време доста секси и се надявах, че ще е подходяща за вечерта. Реших да си придам по-небрежен вид и избрах черни ниски сандали.
	Последния път носих тази рокля на купона по случай дипломирането ми в общежитието. Тогава изпих доста чаши наливна бира, смях се до припадък с останалите момичета и се целувах с един тип, когото винаги бях смятала за готин, но до онази нощ не бях разговаряла с него. Той наистина се целуваше много добре, но аз бях достатъчно пияна, за да не ми пука.
	Стоях там, отдадена на спомените, и мислех за момичето, което някога бях. Тя ми _липсваше_. Липсваше ми моето предишно аз. Тогава не бях момиче, белязано от трагедия. Не бях наивница, гледаща на света през розови очила. Знаех, че няма гаранция за щастие и животът невинаги е справедлив. Но двамата с татко заедно преживяхме болестта на мама и бяхме силни. Никога не съм мислила, че могат да ми го отнемат за един безумен миг и да остана сама и изгубена. И че дори няма да успея да се сбогувам с него.
	Може би това пътешествие не беше отговорът, който се надявах да намеря. Всъщност решението ми не беше осъзнато и старателно обмислено.
	Всичко в Охайо ми напомняше за моя баща, за моята мъка, моя страх и моята самота. След няколко месеца на вцепенение след онази нощ опаковах най-необходимото в малък куфар, сложих Фийби в транспортната й кучешка чанта, седнах в колата и потеглих. Тогава това ми се струваше единственият избор. Скръбта беше задушаваща, клаустрофобична. Трябваше да избягам.
	Заставих се да се отърся от спомените, преди да ме обземат страх и меланхолия. Беше събота вечер, почивен ден. А през почивния ден нормалните момичета излизат с приятелките си и се забавляват. Аз го заслужавах поне малко, нали… нали?
	Мелани и Лиза спряха пред дома ми няколко минути след девет. Когато видях фаровете на колата им, излязох и заключих след себе си.
	Задната врата на малката хонда се отвори и гласът на Джъстин Тимбърлейк разцепи нощната тишина.
	Ухилих се, качих се на задната седалка и топло поздравих Мелани и Лиза:
	— Здрасти!
	— Изглеждаш жестоко! — възкликна Лиза, като погледна през рамо, а Мелани потегли.
	— Благодаря — усмихнах се аз. — Вие също!
	Двете бяха облечени с поли и тесни потничета и аз изпитах облекчение, че бях избрала подходящ тоалет.
	В следващия половин час пътувахме към другата страна на езерото и бъбрехме свойски за моята работа в закусвалнята. Споделих им колко много ми харесва Пелион, а те ми разказаха малко за лятната си работа като спасителки на плажа.
	Спряхме пред бар с обещаващото име „Салон последна спирка край езерото“ — малка дървена постройка отстрани на пътя с паркинг отпред. Когато слязохме от колата на Мелани, забелязах, че входната врата е украсена с рибарски въдици, гребла, табели за лодки, всевъзможни рибарски такъми и други морски пособия.
	Влязохме вътре и бяхме посрещнати от миризма на бира, пуканки, смях, шумни разговори и удари на билярдни топки. Отвътре барът изглеждаше по-голям, отколкото можеше да се предположи отвън. Притежаваше атмосферата на евтина долнопробна кръчма, но с моден привкус. По стените бяха окачени още рибарски принадлежности и морски табели.
	Ние показахме личните си карти на охранителя и се настанихме на една маса до бара. Когато ни донесоха първите питиета, при вратата вече се бе оформила опашка.
	Първите двайсетина минути бъбрихме и се смяхме. Мелани и Лиза оглеждаха мъжете, които смятаха за привлекателни, опитвайки се да не го правят прекалено явно. Мелани почти веднага си набеляза един тип и се постара да привлече вниманието му. Тактиката й се увенча с успех и след няколко минути мъжът се приближи до масата ни и я покани на танц.
	Тя го последва, обърна се и ни смигна, а двете с Лиза през смях поклатихме глави. Дадохме знак на сервитьорката да ни донесе по още едно питие. Вече ми беше доста весело.
	Докато отпивах от бирата, в полезрението ми попадна един мъж, който току-що беше влязъл. Беше с гръб, но можех да видя широките му рамене и дългите мускулести крака, обути в чифт прилепнали износени дънки. _О, еха._ Само един поглед към него, телосложението му и вълнистата кестенява коса бе достатъчен, за да ме накара да примигна и да го зяпна възхитено, когато той леко се извърна. Мъжът разговаряше и се смееше с някакъв тип до себе си и очите ни се срещнаха. Травис Хейл. В неговите лумнаха пламъчета, усмивката му стана по-широка и той си проправи път към нашата маса.
	Двете момичета, които го следваха по петите, спряха и лицата им добиха обезсърчени изражения, когато видяха накъде се е запътил. Обърнаха се и се присъединиха към някаква компания отзад.
	— Бри Прескот — каза мъжът и за миг сведе поглед към гърдите ми, преди отново да го насочи към лицето ми.
	— Травис Хейл — отвърнах с усмивка и отпих от бирата.
	Той ми се ухили.
	— Не знаех, че ще бъдеш тук тази вечер.
	Погледна към Лиза и просто каза:
	— Лиза.
	Тя отпи от питието си и отвърна:
	— Здрасти, Трав.
	После се изправи и додаде:
	— Отивам до тоалетната. Ей сега се връщам.
	— О, искаш ли да те придружа? — попитах и понечих да се надигна от стола.
	Травис сложи ръка върху моята.
	— Сигурен съм, че тя и сама ще се справи.
	— Всичко е наред — рече Лиза, а погледът й се задържа върху ръката на Травис, покрила моята. — След минута се връщам. — С тези думи тя се обърна и се отдалечи.
	Травис отново впери поглед в мен.
	— И така, мислех, че _аз_ бях този, който трябваше да те разведе на опознавателна екскурзия из града.
	Засмях се, после свих рамене и го стрелнах с поглед изпод миглите.
	Той отново се ухили. Усмивката му наистина беше привлекателна. Макар че в нея се долавяше нещо хищническо, но нима това беше лошо? Предполагам, че зависеше от обстоятелствата. Но аз вече бях изпила две чаши, така че в този момент това ми се струваше хубаво.
	Травис се наклони.
	— И така, Бри, това твое пътешествие… кога ще приключи?
	Замислих се над въпроса му.
	— Нямам конкретен план, Травис. Предполагам, че накрая ще обърна колата и ще се прибера у дома. — Отпих от бирата.
	Той кимна.
	— Смяташ ли да се задържиш тук известно време?
	— Зависи — отвърнах и леко се намръщих.
	— От какво?
	— Дали ще се чувствам тук в безопасност — изтърсих внезапно. Нямах намерение да го казвам, но изпитата бира на гладен стомах ми подейства като серум на истината.
	Въздъхнах и зачоплих крайчеца на етикета върху бирената бутилка, внезапно почувствала се разголена.
	Травис ме изучава няколко секунди, а после върху лицето му бавно разцъфна усмивка.
	— Е, в такъв случай това е добре, защото, както се оказва, безопасността е моята специалност.
	Вдигнах очи към лицето му и не можах да сдържа смеха си при вида на самоуверената му физиономия.
	— О, имам чувството, че вие олицетворявате всичко друго, но не и безопасност, полицай Хейл.
	Той се престори на обиден и се плъзна на стола на Лиза, освободен от нея преди няколко минути.
	— Е, думите ти дълбоко ме нараниха, Бри. Защо говориш така?
	Засмях се.
	— Ами като за начало — наклоних се напред, — ако онези блондинки, които дойдоха с теб, можеха да мятат отровни стрели, преди петнайсет минути щях да съм мъртва. А червенокосата отляво на мен нито за секунда не е свалила поглед от теб, откакто си влязъл. Дори ми се струва, че я видях да избърсва малко потекла слюнка от устата си. Имам чувството, че всички те имат планове за теб тази вечер — заключих и повдигнах едната си вежда.
	Събеседникът ми не откъсваше поглед от мен, без изобщо да поглежда към жените. Облегна се назад, закачливо килна глава и подпря лакът на облегалката на стола.
	— Нямам вина за чуждите мисли. Както и да е, ами ако моите планове са различни? — Той се усмихна лениво.
	Господи, този тип наистина си го биваше. Хладно очарование и самоувереност. Но на мен ми харесваше безобидно да флиртувам с някого — радвах се, че не бях забравила как се прави.
	Усмихнах му се и отново отпих от бирата, приковала поглед в него.
	Очите му се присвиха, докато гледаше как устните ми обхващат гърлото на бутилката, и леко блеснаха.
	— Играеш ли билярд? — попитах след минута, сменяйки темата.
	— Правя всичко, което пожелаеш — отвърна той непринудено.
	Засмях се.
	— Добре тогава, впечатли ме се с техниката си — подхвърлих и се надигнах.
	— Абсолютно — заяви той и ме хвана за ръката.
	Ние приближихме към билярдните маси, а Травис поръча по още едно питие, докато чакахме реда си. Не след дълго към нас се присъединиха Мелани, Лиза и мъжете, с които Мелани се бе запознала. Прекарахме остатъка от вечерта в смях, закачки и игра на билярд. Травис беше прекалено добър и с лекота печелеше всяка партия. Виждаше се, че е доволен да покаже уменията си.
	По-рано вечерта Лиза бе минала на вода, за да ни закара до домовете, а към полунощ и аз последвах примера й. Не исках да прекарам следващия си почивен ден с махмурлук в леглото.
	Когато светлините започнаха да гаснат, оповестявайки, че барът затваря, Травис ме привлече към гърдите си и промърмори:
	— Господи, Бри, ти си най-красивото момиче, което някога съм виждал. — Гласът му милваше като коприна. — Позволи ми тази седмица да те поканя на вечеря.
	Действието на изпития алкохол вече отслабваше и аз внезапно се почувствах малко неудобно от близостта на Травис и дръзкия му флирт.
	— Хм… — смънках колебливо.
	— Готова ли си да тръгваме, Бри? — прекъсна ни изведнъж Лиза, а Травис й метна раздразнен поглед.
	— Всички трябва да се хранят — не се предаваше Травис и насочи отново поглед към мен с очарователна усмивка. Аз се засмях, нерешително написах телефонния си номер върху салфетката и я подадох на Травис. Мислено си отбелязах да си купя още минути. Когато заминах, забравих мобилния си телефон в Синсинати и се наложи да си купя един от онези телефони с предплатена карта. Засега ме устройваше, но аз все забравях да си купя ваучер за нови минути.
	Сбогувах се с компанията и заедно с Лиза и Мелани със смях се отправихме към колата.
	— Травис Хейл, Бри? — подметна Мелани, когато излязохме на шосето. — Боже, ти тутакси попадна във висшата лига за срещи на Пелион, нали? По дяволите, дори в целия щат Мейн.
	— За такъв ли се смята Травис Хейл? — засмях се аз.
	— Ами да. Носи му се славата на голям женкар, но не го обвинявам. Момичетата обикновено му се хвърлят на шията, опитвайки се да го вържат. Може би ти най-после ще успееш да го заковеш. — Тя ми смигна, а Лиза прихна.
	— Да не би и вие, момичета…?
	— О, не, не — отрекоха двете в един глас. После Лиза продължи: — Прекалено много от нашите приятелки излизаха с него и сетне си въобразиха, че са влюбени. Свидетелки сме колко опустошени сърца е оставил той след себе си. Просто бъди предпазлива.
	Аз се усмихнах, но не казах нищо. В последно време предпазливост беше второто ми име. При все това, макар че към края на вечерта се бях почувствала неудобно от свалките на Травис, бях горда със себе си, задето бях направила няколко крачки в тази посока. А и бях прекарала страхотно и много се забавлявах.
	Побъбрихме още малко за другите момчета, с които те се бяха запознали, и преди да се усетя, стигнахме до дома ми.
	Слязох от колата и прошепнах, за да не събудя съседите:
	— Довиждане! Много ви благодаря!
	— Ще ти се обадим! — едновременно обещаха двете, помахаха ми и после потеглиха.
	Аз си измих лицето и зъбите и когато тази нощ се отправих към леглото с усмивка, си мислех, _надявах_ се, че може би и на сутринта също ще се _събудя_ с усмивка.


>	Глава 8
#	Бри

	Събудих се, едва смогвайки да си поема въздух. Още преди да успея да седна, бях завладяна от най-ужасния кошмар. Беше ярък и реалистичен като онези, които имах непосредствено след убийството на татко — съвсем ясно виждах как той лежи на пода в локва кръв, вперил безжизнени очи в тавана. Вкопчих пръсти в чаршафите, изживявайки докрай мъчителната сцена. В главата ми отекваше същият пронизителен писък, докато реалността не се завърна и светът около мен не се избистри.
	Няколко минути по-късно се наведох над тоалетната чиния с плувнали в сълзи очи.
	— Защо? — простенах, изпълнена със самосъжаление, болка и тъга, които извикваха спомените.
	Изправих се и треперейки, влязох под душа. Нямаше да прекарам деня в леглото, както ми се искаше в момента, както правех месеци след онази нощ.
	Кошмарът бе съсипал цялата еуфория от предишната нощ.
	Взех набързо душ, нахлузих банския, шортите и потниче. Поради някаква необяснима причина времето, прекарано на малкия плаж край „Брайър Роуд“, ме изпълваше с чувство на умиротворение и покой. Да, там сънувах онзи сън за татко, но въпреки тъгата по него, която ми навя сънят, се бях събудила с чувство на надежда. Мястото ми харесваше.
	Качих се на велосипеда и подкарах в компанията на Фийби, настанена в кошницата отпред. Утрото беше ярко и денят обещаваше да е горещ. Наближаваше краят на август; нямах представа кога се сменяше времето в Мейн, но засега все още цареше лято.
	Завих по „Брайър Роуд“, преметнах двата си крака настрани и пуснах велосипеда по инерция. За няколко секунди вдигнах ръце от кормилото и оставих колелото да се движи само. То подскачаше върху малките камъчета по прашния път, а аз весело се смеех. Фийби излая няколко пъти, сякаш ме предупреждаваше: _По-внимателно, лудетино!_.
	— Знам, знам, съкровище. Няма да ни пребия, Фийби.
	Щом стигнах до езерото, разположих кърпата и хладилната чанта на обичайното място и влязох в прохладната вода, докато Фийби ме наблюдаваше от брега. Водата беше фантастична, а когато навлязох по-навътре, нежно обгърна бедрата ми. Накрая се потопих цялата, а леките вълнички ме обливаха с хладната си ласка.
	Обърнах се и заплувах обратно, когато чух вой на животно, по-скоро на голямо куче. Стори ми се, че много страда. Фийби започна да лае развълнувано и да тича напред-назад по брега. Излязох от водата и се заслушах. Воят идваше отляво, откъм имота на Арчър Хейл.
	Дали земите му се простираха покрай целия бряг до плажа? Напълно възможно. Приближих се до края на гората и разтворих клоните с ръце, опитвайки се да зърна нещо между дърветата. Ала не видях нищо освен още преплетени клони. Но на около стотина метра по-навътре забелязах цяла поляна с храсти, отрупани с боровинки. Поех пресекливо дъх, изпълнена с радостно вълнение. Татко приготвяше един божествено вкусен сладкиш с боровинки. Само ако можеше да зърне това изобилие пред мен! Започнах да се промъквам към храстите, но се заплетох в бодливите клонки, които одраскаха голия ми корем. Изсъсках шумно от болка и неохотно се върнах обратно. Не бях подходящо облечена за бране на боровинки. Щеше да почака за друг ден.
	Върнах се при кърпата, подсуших се и седнах на топлия пясък. Прекарах така няколко часа, четох и се приличах на слънце, а после двете с Фийби се отправихме към къщи. Както обикновено, спрях за кратко пред портата на Арчър. Загледах се в избледнелите места върху дъските, питайки се какво ли е било написано върху табелите, висели някога върху тази ограда.
	— Шпионираш ли, Бри? — прошепнах на себе си. Докато се отдалечавах, до слуха ми достигна същият изпълнен с болка кучешки вой. Надявах се, че каквото и да се случва, Арчър ще може да се справи.

	* * *

	Прибрах се у дома, преоблякох се и подкарах към центъра на града, за да се отбия в библиотеката на Пелион. Прекарах там цял час, избирайки си нови книги. За съжаление, бях оставила електронния си четец в Синсинати, затова се върнах към четенето на обикновени книги. Досега не бях осъзнавала колко ми е липсвал мирисът на старите книги, усещането да ги държиш в ръце. Освен това нямаше никакви сваляния на файлове, никакви акаунти. От шест месеца не бях влизала във Фейсбук и ни най-малко не ми липсваше.
	Оставих купчината книги на задната седалка и се запътих към бакалията, за да купя продукти за седмицата.
	Прекарах там няколко часа, докато обикалях пътеките, разглеждах всички рафтове, четях етикетите и пълнех количката. Когато най-после реших да се отправя към касата, разположена пред големия прозорец, отвън вече беше мръкнало.
	— Здравейте — усмихнах се на касиерката.
	— Здравейте — отвърна тя, дъвчейки дъвка. — Купони за отстъпка?
	— О, не — отвърнах и поклатих глава. — Никога не съм знаела как да ги ползвам. Колкото пъти съм опитвала, всичко приключваше с това, че се сдобивах с дванайсет кутии от нещо, което дори не ям, или сапун за пране, който оставя големи бучки… — Гласът ми заглъхна, когато осъзнах, че момичето пред мен с едната ръка вече маркираше покупките ми, докато с другата пишеше есемес по телефона, лежащ до касовия апарат. Не бе чула и дума от това, което й казах. Е, супер.
	— Шейсет и два долара и осемдесет цента — оповести касиерката, продължавайки усилено да дъвче дъвката си.
	Извадих парите от портмонето си. Точно шейсет долара. _По дяволите._
	— О, боже — въздъхнах и страните ми пламнаха, — съжалявам, мислех, че точно съм пресметнала. Имам само шейсет долара. Май трябва да върна нещо.
	Тя тежко въздъхна и завъртя очи.
	— Какво искате да върнете?
	— Хм… — започнах да ровя във вече подредените торби, — може би това? Всъщност не ми трябва особено. — Подадох й новата гъба, която бях купила, за да сменя старата във вилата.
	— Тя струва само шейсет и четири цента — отряза касиерката.
	Примигнах, а някой в опашката зад мен започна да мърмори.
	— О, хм, ами да видим… — Зарових по-надълбоко. — Какво ще кажете за това? Всъщност не ми трябва. — Подадох й пакет самобръсначки, с които се бях сдобила. Тя протегна ръка, но аз ги дръпнах обратно. — Почакайте, тези все пак ще ми трябват. Бръснат гладко и всичко останало. — Нервно се засмях. Касиерката не се присъедини към веселието. — Хм… — Заврях нос в торбата и зад мен се надигна ново мърморене.
	— Ъ, благодаря — чух да казва касиерката и когато вдигнах поглед към смутеното й лице, тя бавно изрече: — Той плати за вас — кимайки с глава вдясно.
	Стъписана, аз се обърнах и видях Арчър Хейл. Той стоеше зад възрастен мъж с вкисната физиономия и гледаше право в мен. Беше облечен в суитшърт с качулка, макар че навън беше доста топло.
	Усмихнах се и леко наклоних глава. Касиерката се прокашля, привличайки вниманието ми. Взех касовата бележка от ръката й и се придвижих напред, за да застана отстрани на касата.
	— Много ти благодаря, Арчър — казах.
	Очите на Арчър продължаваха да са приковани в мен. Касиерката и старецът местеха погледи от мен към Арчър с еднакво изумени физиономии.
	— Разбира се, ще ти върна парите. — Отново се усмихнах, но лицето му остана безизразно. Поклатих леко глава и се озърнах. Забелязах, че сега всички хора отдясно и отляво ни наблюдаваха.
	Възрастният мъж плати няколко покупки и след минута ме отмина, а Арчър остави голяма торба с кучешка храна върху лентата за покупки.
	— О! — възкликнах аз. — Днес бях край езерото и ми се стори, че чух кучешки вой откъм твоя имот. Звучеше, сякаш кучето вие от болка. — Той ме погледна и подаде няколко банкноти на касиерката. Аз отново се озърнах и видях, че всички погледи наоколо продължаваха да са вперени в нас. Арчър Хейл сякаш не ги забелязваше.
	Въздъхнах шумно и с жестове казах на Арчър:
	— _Тези хора определено са много любопитни, нали?_
	Потрепване на устата. Миг. Изчезна.
	Той взе покупките си и мина покрай мен. Обърнах се и забутах количката след него. Отново се почувствах объркана и смутена. Поклатих глава на себе си и се запътих към колата. За последен път стрелнах поглед към Арчър и видях, че и той ме гледа.
	Ченето ми увисна, когато той каза с жестове:
	— _Лека нощ, Бри._
	После се обърна и секунди по-късно от него вече нямаше и следа. Облегнах се на колата, ухилена до уши като глупачка.


>	Глава 9

	_Арчър — четиринайсетгодишен_
	Промъквах се между дърветата, избягвайки местата, където знаех, че може да си изкълча глезена. Заобикалях определени клони, които щяха да се протегнат и да ме сграбчат, ако пристъпя прекалено близо. Познавах тази земя на пръсти. Вече седем години не съм прекрачвал границите й.
	Айрин припкаше пред мен, без да изостава, като от време на време се отплесваше, за да подуши наоколо, търсейки нещо интересно. Щраках с пръсти или плясках с ръце, когато се налагаше да я повикам при мен. Беше старо куче и невинаги се отзоваваше. Не бях сигурен дали защото не можеше да чува, или просто беше вироглава.
	Намерих капана — мрежа, който преди два дни бяхме заложили с чичо Нейтън, и се заех да го премахвам. Разбирах, че това занимание помагаше на чичо Нейтън да заглуши странните гласове в главата си, и дори оценявах факта, че с подобна работа запълвах времето си, но ми беше непоносимо посред нощ да чувам жалните писъци на малките животни, уловени в капаните. Затова обикалях из гората и обезвреждах капаните, които бяхме заложили само преди няколко дни. Освен това търсех онези, които чичо Нейтън беше поставил без мен.
	Тъкмо привършвах, когато чух гласове, смях и плискане на вода откъм езерото. Оставих на земята всичко, което бях събрал, и предпазливо се запромъквах към долитащите звуци. Явно някакви хора играеха на брега.
	Щом излязох от гората, я видях. Амбър Долтън. Стори ми се, че изохках, но разбира се, от гърлото ми не бе излязъл нито стон. Тя беше в черен бански от две части и излизаше от езерото, цялата мокра. Усетих втвърдяване в панталоните. Страхотно. Това, изглежда, напоследък постоянно ми се случваше, но сега беше заради Амбър и това ме накара да се почувствам някак странно, засрамен.
	Въпреки че ми беше ужасно неловко заради целия проблем, се бях опитал миналата година, когато навърших тринайсет, да попитам чичо Нейтън какво става с мен. Но той просто ми хвърли няколко списания с голи жени и отиде в гората да поставя още капани. Списанията не обясняваха много, но обичах да ги разглеждам. Навярно съм прекарал прекалено дълго време с това занимание. После пъхнах ръка в панталоните си и започнах да се галя, докато не въздъхнах от облекчение. Не знаех дали е правилно, или не, но беше прекалено хубаво, за да спра.
	Толкова се бях заплеснал да зяпам Амбър, наблюдавайки как се смее и изстисква мократа си коса, че не забелязах кога бе дошъл _той_.
	— Я погледни _това_! — извиси се внезапно висок юношески глас. — В гората има някакъв любопитко! Защо не кажеш нещо, любопитко? Не искаш ли да _кажеш_ нещо? — После измърмори под нос, но достатъчно високо, за да го чуя: — Шибан извратеняк.
	_Травис._ Моят братовчед. За последен път го видях веднага след като си бях изгубил гласа. Все още бях прикован към леглото в дома на чичо Нейтън, когато Травис и майка му, леля Тори, дойдоха да ме посетят. Знаех, че тя беше дошла да разбере дали мога да разкажа за това, което се бе случило през онзи ден. Не можех. А и това вече нямаше значение.
	Двамата с Травис играхме на играта на карти „Гледай си работата“ и той шмекеруваше, но се оплака на майка си, че аз съм мамил. Бях толкова уморен и всичко толкова ме болеше — и тялото и душата, — че изобщо не ме беше грижа. Извърнах глава към стената и се престорих на заспал, докато те не си тръгнаха.
	А сега той беше на плажа с Амбър Долтън. Лицето ми пламна от подигравателните му думи. Всички погледи се насочиха към мен, а аз стоях там, засрамен и унизен. Ръката ми се стрелна към белега, за да го прикрия. Не знаех защо, просто го направих. Не исках те да го видят — доказателството, че бях виновен и увреден — _уродлив_.
	Амбър сведе поглед към земята, изглеждаше смутена, но секунда по-късно вдигна очи към Травис и промълви:
	— Стига, Трав, не бъди _зъл_. Той е осакатен. Дори не може да _говори_.
	Последното изречение беше почти прошепнато, сякаш бе издала някаква тайна. Няколко чифта очи ме гледаха със съжаление и бързо се отвърнаха, когато срещнаха моите. Други блестяха от вълнение и чакаха какво ще се случи.
	Цялото ми лице пулсираше от унижение, докато всички продължаваха да се взират в мен. Аз стоях неподвижен, сякаш краката ми бяха пуснали корени в земята. Кръвта бучеше в ушите ми, а главата ми се маеше.
	Накрая Травис пристъпи към Амбър, обви ръка около кръста й, притегли я към гърдите си и целуна мократа й уста. Тя застина и като че ли се почувства неловко, когато Травис притисна лице към нейното, приковал широко отворените си очи в мен, докато стоях зад тях.
	Това беше катализаторът, който застави краката ми да се размърдат. Завъртях се на пети, препънах се в камъка зад гърба си и се проснах по лице на земята. Малките камъчета и боровите иглички се забиха в дланите ми, а един клон одраска бузата ми, докато падах. Зад гърба ми избухна силен смях, аз скочих на крака и направо побягнах към къщи, където бях в безопасност. Треперех от срам, гняв и нещо като тъга. Макар че не бях сигурен за какво точно тъгувах в онзи момент.
	Аз бях урод. Бях сам и отхвърлен от всички и затова имаше причина — аз бях виновен за ужасна трагедия, за огромна болка.
	_Аз бях непотребен._
	Крачех из гората и когато сълзите избиха в очите ми, наддадох безмълвен вик, вдигнах един камък и го метнах по Айрин, която нито за миг не бе отделила от мен, докато хората на плажа ми се присмиваха.
	Айрин изскимтя и отскочи встрани, когато камъкът удари задния й хълбок, но после тутакси се върна при мен.
	Незнайно защо глупавото куче отново дойде при мен, въпреки че бях жесток с него. Това бе причината сълзите да рукнат като порой по страните ми. Гърдите ми се стегнаха и аз се задъхах, докато се опитвах да спра солената вода, стичаща се по лицето ми.
	Рухнах на земята, прегърнах Айрин и здраво я притиснах към себе си. Милвах пухкавата й козина и неспирно мълвях в главата си: _Прости ми, прости ми, прости ми_, с надеждата, че кучето може да прочете мислите ми. Това беше всичко, което можех да й дам. Зарових лице в козината й и се надявах, че тя ще ми прости.
	След няколко минути дишането ми се успокои, а сълзите ми пресъхнаха. Айрин продължаваше да души лицето ми, като от време на време тихичко изскимтяваше, когато ръката ми за кратко застиваше и спираше да я гали.
	Чух зад гърба си хрущенето на борови иглички под нечии крака. Знаех, че е чичо Нейтън. Продължих да се взирам право пред себе си, когато той седна до мен и притисна колене към гърдите си, заемайки същата поза като мен.
	Няколко дълги минути двамата седяхме мълчаливо, просто вперили погледи напред. Чуваше се само дишането на Айрин и от време на време тихото й скимтене.
	Накрая чичо Нейтън се протегна, взе ръката ми в своята и я стисна. Неговата длан беше груба и суха, но топла, а аз жадувах за физически контакт.
	— Те не знаят кой си ти, Арчър. Нямат представа. И не заслужават да го знаят. Не позволявай на думите и държанието им да те наранят.
	Аз попих казаното от него, отново и отново го превъртах в ума си. Досетих се, че по някакъв начин той бе видял разигралата се сцена. Не проумявах изцяло думите на чичо Нейтън — често не ги разбирах, — но някак си те ме успокояваха. Винаги се оказваше прав, когато ставаше дума за нещо важно, но единствено той разбираше дълбочината на своите мисли. Кимнах му, без да извръщам глава.
	Двамата поседяхме още малко, после станахме и се прибрахме у дома, за да вечеряме и да почистим и превържем наранената ми буза.
	Смеховете и плисъците в далечината заглъхваха все повече и повече и накрая напълно изчезнаха.


>	Глава 10
#	Бри

	Няколко дни след като Арчър се сбогува с мен на паркинга до бакалията, аз бях сутрешна смята в закусвалнята и когато се прибрах у дома, видях Ан да седи на предната веранда. Отидох при нея и я поздравих, а тя се усмихна и попита:
	— Чай с лед, скъпа?
	Вдигнах резето на портата й и се качих по стъпалата при нея.
	— Звучи чудесно. Ако можеш да понесеш миризмата на скара и мазен бекон, които се носят от мен.
	Тя се засмя.
	— Мисля, че ще я изтърпя. Как мина смяната ти?
	Пльоснах се на люлката, облегнах се назад и се наклоних към малкия вентилатор, който работеше до нея. Въздъхнах доволно.
	— Добре. Работата ми харесва.
	— О, това е прекрасно — зарадва се тя и ми подаде чашата чай, която току-що бе наляла. Отпих с удоволствие голяма глътка и отново се облегнах назад.
	— Онази вечер видях, че сестрите Шол дойдоха да те вземат. Радвам се, че вече си се сдобила с приятелки. Надявам се, че нямаш нищо против да имаш толкова любопитна съседка. — Възрастната жена се усмихна мило и аз й се усмихнах в отговор.
	— Не, ни най-малко. Ходих с тях до другата страна на езерото. Там се натъкнахме на Травис Хейл и заедно се повеселихме в бара „Последна спирка край езерото“.
	— О, значи, постоянно срещаш мъже от семейство Хейл.
	Засмях се.
	— Да, има ли още?
	Тя се усмихна.
	— Не, само Арчър и Травис са от младото поколение. Предполагам, че Травис е единственият, който ще може да продължи рода Хейл.
	— Защо го казваш?
	— Ами не виждам Арчър Хейл да излиза от дома си и да се среща с жени, камо ли да се ожени за някоя. Макар че аз почти нищо не знам за него освен това, че не може да говори.
	— Той говори — възразих. — Аз говорих с него.
	Ан се изуми и леко килна глава.
	— Ами нямах представа. Никога не съм го чувала да казва нито дума.
	Поклатих глава.
	— Той говори с жестове — обясних. — Аз също знам жестомимичния език. Баща ми беше глух.
	— О, разбирам. Е, никога дори не съм помисляла за това. Предполагам, защото изглежда като човек, който не желае да общува с хората. Поне така се държа, когато няколко пъти го видях в града. — Моята домакиня леко се намръщи.
	— Не мисля, че някой особено се е постарал да общува с него — свих рамене. — Той е напълно нормален, макар че явно има проблем с комуникацията и гласа. — В следващия миг си представих Арчър и насмешливо додадох: — Е, и със стила.
	Ан разбиращо се усмихна.
	— Да, има доста причудлив външен вид, нали? Макар да ми се струва, че ако се почисти от цялата тази растителност, ще изглежда доста по-привлекателно. В неговия род всички са хубавци. Всъщност мъжете Хейл винаги са били толкова невероятно красиви, че чак не приличат на хора, истински богове! — Смехът й звънна по момински закачливо и аз отново засиях насреща й.
	Отпих щедра глътка от чая и склоних глава настрани.
	— Не знаеш ли какво точно се е случило с другите двама братя в деня на инцидента с Арчър?
	Тя поклати глава.
	— Не, само това, което съм чувала в града. Не знам какво се е случило между тях, за да причини цялата онази трагедия. Опитвам се да ги помня такива, каквито бяха — как всяко момиче в радиус от сто и петдесет километра примираше по тях. Разбира се, онези момчета се възползваха от това, дори Конър, който беше най-кроткият от тримата. Ала доколкото помня, единственото момиче, което истински ги интересуваше, беше Алиса Макрей.
	— И _тримата_? — Очите ми се разшириха като понички. _Това_ звучеше като страхотна история.
	— Хмм — отрони Ан и зарея поглед в далечината. — Отношенията им приличаха на цяла сапунена опера, най-вече между Конър и Маркъс Хейл. Онези двамата винаги се съревноваваха помежду си за нещо. Ако не беше в спорта, то заради момичета, а когато Алиса дойде в града, двамата започнаха яростно да си съперничат за нея. Нейтън Хейл не криеше, че също се интересува от нея, но предполагам, че останалите двама не са му обръщали особено внимание. Както вече ти казах, той винаги е бил малко различен.
	— И накрая кой я спечели? — прошепнах аз.
	Ан примигна и ме погледна с усмивка.
	— Маркъс Хейл. Тя се омъжи за него — по онова време го наричахме брак по принуда. Беше бременна. Но загуби бебето, обаче не измина и година и Алиса отново забременя, с Арчър. — Ан поклати глава. — След като се омъжи за Маркъс, тя винаги изглеждаше тъжна, както и Конър Хейл. Подозирам, че двамата знаеха, че тя е направила погрешен избор. Разбира се, имайки предвид пиянството и постоянните изневери на Маркъс, дори след като двамата с Алиса се ожениха, целият град знаеше, че тя е направила погрешен избор.
	— А после Конър Хейл е станал началник на полицията?
	— Да, точно така. Той също се ожени, предполагам, че се е опитал да продължи напред с живота си. Роди му се Травис.
	— Еха. А накрая всичко е завършило с трагедия.
	— Да, да… много тъжно. — Тя ме погледна. — Но, скъпа, ти си успяла да говориш с Арчър. Мисля, че това е прекрасно. — Поклати леко глава. — Това ме кара да осъзная колко малко сме направили всички ние за това момче. — Ан изглеждаше печална и потънала в мисли.
	Двете се умълчахме за няколко минути, отпивайки от чая.
	— По-добре да вървя да се изкъпя и преоблека — наруших аз накрая тишината. — Днес смятам отново да отида с колелото до езерото.
	— Толкова се радвам, че велосипедът ти върши работа. Наслади се колкото се може по-дълго на плажа край езерото. Времето скоро ще се промени.
	Усмихнах се и се изправих.
	— Ще го направя. Благодаря ти, Ан. И благодаря за разговора.
	— Аз ти благодаря, скъпа. Твоята компания много ме радва.
	Аз й се усмихнах и й помахах, сетне се спуснах по стъпалата и излязох през портата.

	* * *

	Един час по-късно вече въртях педалите надолу по „Брайър Роуд“, в кошницата се гушеха бутилка с вода, плажна кърпа и моето сладко, пакостливо малко кученце.
	Докато минавах покрай къщата на Арчър, леко забавих скоростта, като плъзнах крак в прахта. Портата беше леко открехната. Втренчих се нея и напълно спрях. Не бях видяла пощенската камионетка да минава надолу по пътя. Дали Арчър сам не бе оставил портата отворена? Наклоних глава, обмисляйки ситуацията. Вдигнах пръст и потупах замислено устната си. Щеше ли да бъде много нахално, ако отново вляза непоканена в имота му? Или той беше оставил портата леко открехната _като_ покана? Дали пък не беше пълен абсурд да ми хрумват подобни мисли? Вероятно.
	Приближих велосипеда и го подпрях на високата ограда. После взех Фийби на ръце и промуших глава през пролуката с намерението само да хвърля бърз поглед. Арчър се отдалечаваше към къщата, но когато чу скърцането на портата, се обърна и ме погледна. В очите му нямаше и следа от изненада.
	Пристъпих вътре.
	— Здравей — казах и пуснах Фийби на земята, сетне продължих с жестове:
	— _Наистина се надявам, че отворената порта е знак, че ти нямаш нищо против да вляза. Не искам отново да нахлувам неканена в чужда собственост. Би било голям срам._
	Изобразих подходяща гримаса, слагайки длани върху страните си, и затаих дъх в очакване на отговора му.
	Дълбоките му кехлибарени очи настойчиво се взираха няколко в мен. Усетих как по лицето ми плъзва червенина на и видях как погледът му омекна.
	Арчър беше облечен в дънки, които изглеждаха така сякаш всеки миг щяха да се разпаднат — целите бяха осеяни в дупки; прилепнала бяла тениска — _прекалено прилепнала_ — и краката му бяха боси.
	— _Исках да ти покажа нещо_ — отвърна тон с жестове.
	Издишах дълбоко, без да мога да сдържа усмивката си. Но в следващия миг килнах глава настрани, напълно объркана.
	— _Знаел си, че ще дойда?_
	Арчър бавно поклати глава.
	— _Помислих, че може да дойдеш. Видях следите от велосипеда…_
	Лицето ми отново поруменя.
	— О — пророних на глас. — Хм…
	— _Искаш ли да го видиш или не?_
	За секунда вперих поглед в него, сетне кимнах.
	— _Добре. Почакай, къде е брадвата ти?_
	Той повдигна вежда, изучавайки ме за няколко удара на сърцето.
	— _Да не би да се шегуваш?_
	Засмях се радостна, че той помни последния ни разговор.
	— _Туш_ — усмихнах се. — _Какво искаш да ми покажеш?_
	— _Те са ето там_
	— _Те?_ — попитах, докато вървях до него надолу по пътеката между дърветата.
	Той кимна, но не обясни.
	Фийби зърна птичка, която летеше над поляната, и хуква след нея толкова бързо, колкото и позволяваха късите крачета.
	Ние стигнахме до малката му къща и се изкачихме по стъпалата, водещи към малката веранда, на която се побираха само бял люлееш се стол и неголяма щайга.
	Арчър отмести стола и аз ахнах.
	— _О, боже!_ — промълвих, поех дълбоко дъх и пристъпих напред.
	— _Помниш ли звуците, които си чула преди няколко дни? Това беше Кити, раждаше._
	Усмихнах се, докато гледах спящата майка и трите мънички кафяви кутрета, лениво притиснати към корема й. Очевидно току-що се бяха насукали с мляко и сега бяха потънали в блажен сън. Но изведнъж смръщих вежди, когато осъзнах какво бе казал току-що, и го погледнах.
	— _Твоето куче се казва Кити?_
	Арчър отметна няколко кичура коса от лицето си и се взря в мен.
	— _Дълга история. Моят чичо ми довери, че животните в нашия имот са шпиони, които работят за него, и той ги е нарекъл съответно с техните мисии. Цялото й име е Кити Стормс. Била е обучена от руска разузнавателна служба. Сега работи за мен._
	Ъхъ, това не беше добре.
	— _Разбирам_ — промълвих. — _И ти вярваш ли в това?_ — Втренчих се напрегнато в него.
	— _Ами мисията й основно включва преследване на катерици и очевидно_ — Арчър посочи с ръка към мястото, където в момента шпионката спеше с кутретата си — _тайни срещи с разгонени самци_. — В очите му танцуваха весели искрици.
	Избухнах в смях, сетне поклатих глава.
	— _Значи, чичо ти е бил малко…_
	— _Параноичен_ — довърши Арчър. — _Но безобиден. Беше добър човек._ — Стори ми се, че забелязах как върху лицето му се мярна сянка на болка, преди той отново да извърне глава към кутретата.
	Докоснах ръката на Арчър, а той трепна и се извърна към мен.
	— _Чух, че чичо ти е починал преди няколко години, съжалявам._
	Той сведе очи към мен и плъзна поглед по лицето ми. Кимна едва забележимо и за пореден път се извърна към новородените.
	Няколко секунди изучавах профила му, отбелязвайки колко е красив, или поне това, което можех да различа. После се наведох, за да огледам по-отблизо кученцата.
	Отново се усмихнах на Арчър, който приклекна до мен.
	— _Може ли да подържа едно?_ — попитах.
	Той кимна.
	— _Женски ли са, или мъжки?_
	— _Две мъжки, едно женско._
	Вдигнах едната малка топла топка, притиснах я към гърдите си и нежно я залюлях, заравяйки нос в пухкавата козина. Кутрето изскимтя и започна да се търка о бузата ми, а влажният му нос ме погъделичка и аз се засмях.
	Погледнах към Арчър, който внимателно ме наблюдаваше. Устните му се извиха в плаха усмивка. Това беше първата усмивка, която бях получила, и тя леко ме сепна. Втренчих се в него, очите ни се срещнаха и между нас отново премина нещо, също като при първата ни среща. Смутих се, когато усетих как вътре в мен всичко се преобърна. Не откъсвах поглед от него, докато търках буза о кадифеното коремче на кутрето.
	След минута оставих кутрето долу, за да освободя ръцете си.
	— _Благодаря ти, задето ми ги показа…_
	Арчър се протегна и спря ръцете ми, гледайки ме право в очите. Аз въпросително го погледнах, сетне сведох очи към голямата му длан, отпусната върху моята. Имаше красиви ръце, силни, но в същото време изящни. Отново вдигнах взор към него.
	Арчър вдигна двете си ръце и каза:
	— _Можеш да говориш на глас. Аз мога да те чувам, забрави ли?_
	Примигнах срещу него и след няколко секунди вдигнах ръце:
	— _Ако ти нямаш нищо против, предпочитам да говорим с жестове._ — Усмихнах му се смутено.
	За миг той остана взрян в мен, с неразгадаемо изражение, после се изправи.
	— _Трябва да се връщам на работа_ — каза.
	— _На работа?_
	Арчър кимна, но предпочете да не обяснява. Е, добре.
	— _В такъв случай трябва да си вървя?_
	Той само ме погледна.
	— _Може ли да дойда пак?_ — попитах. — _Да видя кутретата?_
	Арчър се намръщи, сетне кимна в знак на съгласие.
	Въздъхнах облекчено.
	— _Добре. Ако портата ти е отворена, ще знам, че мога да вляза._
	Той отново кимна, този път едва забележимо.
	Ние се гледахме още няколко секунди. Накрая аз се усмихнах, обърнах се и закрачих обратно по пътеката към оградата. Извиках Фийби, която се втурна тичешком към мен и аз я взех на ръце. Когато стигнах до портата, се извърнах. Той стоеше на същото място и ме наблюдаваше. Махнах му кратко с ръка и затворих портата зад себе си.


>	Глава 11
#	Бри

	На следващия ден вървях нерешително надолу по пътеката на Арчър, хапейки устната си. Някъде от задната част на къщата се чуваха звуци, сякаш удряха камък о камък. Завих зад ъгъла и видях Арчър. Той беше гол до кръста, коленичил на четири крака, и подреждаше камъни за нещо, което приличаше на странична тераса.
	— Здравей — казах тихо, а той рязко вдигна глава. Изглеждаше леко изненадан, но… доволен? Може би. Арчър не беше от хората, които лесно можеш да разбереш, особено след като не можех да видя лицето му заради рошавата коса, падаща върху челото, брадата и цялата тази растителност, покриваща страните му.
	Той кимна, вдигна ръка, сочейки големия камък вдясно от строежа си, и се върна към работата.
	Аз бях излязла от закусвалнята в два, после отскочих до вилата, взех душ, метнах се на колелото и дойдох при Арчър. Оставих Фийби при Ан, защото не бях сигурна дали е добре други кучета да бъдат близо до новородените кутрета.
	Когато приближих портата на Арчър, не можах да сдържа усмивката, която разцъфтя върху лицето ми, като видях, че е леко отворена.
	Приближих до камъка, който току-що ми бе посочил, приседнах накрая и около минута го наблюдавах мълчаливо.
	Очевидно в свободното си време той беше каменоделец зидар. Навярно сам бе застлал с камъни дългата входна пътека и вътрешния двор пред къщата. Този мъж беше пълен с изненади. Не можех да не забележа как се движат мускулите му, докато вдигаше поредния камък и го поставяше на мястото му. Нищо чудно, че тялото му беше като изваяно. С всичката тази работа.
	— Добре, аз направих списък — заявих, вперила поглед в него, докато се намествах по-удобно върху големия камък.
	Арчър ме погледна и повдигна вежди.
	Използвах гласа си, за да може той да продължи работата, без да се налага да ме гледа.
	Но той клекна, сложи облечените си в ръкавици ръце върху мускулестите си бедра и ме погледна. Носеше избелели работни шорти, наколенки и работни ботуши. Голата му гръд бе загоряла и по нея блестяха капки пот.
	— _Списък?_ — попита той.
	Кимнах и поставих малък лист върху скута си.
	— _Имена. За кутретата._
	Арчър килна глава настрани.
	— _Добре._
	— _И така_ — подхванах, — _може да не се съгласиш, те все пак са твои кучета, но аз мисля, че Иван Гоанит, Хок Стравински и Океана Хамър са супер варианти._
	Той се взря в мен. После с лицето му стана истинско чудо. Върху него се разля широка усмивка.
	Дъхът ми заседна в гърлото и аз го зяпнах слисано.
	— _Харесват ли ти?_
	— _Да, харесват ми_ — отвърна той.
	Кимнах и лека усмивка озари лицето ми. Ами това беше добре.
	Поседях още малко, наслаждавайки се на лятното слънце и присъствието му, докато го наблюдавах как работи — силните му ръце местеха камъните и ги подреждаха там, където той искаше.
	Няколко пъти моят домакин вдигаше очи към мен и ме даряваше с плаха усмивка. След това не разговаряхме много, но тишината беше уютна и приятна.
	Накрая аз се изправих и казах:
	— Трябва да си вървя, Арчър. Съседката ми Ан има среща и се налага да взема Фийби.
	Арчър се изправи, изтри ръце в шортите и кимна.
	— _Благодаря ти_ — рече с жестове.
	Усмихнах се, кимнах и закрачих към портата. Подкарах към къщи с едва доловима щастлива усмивка на лице.

	* * *

	Два дни по-късно се връщах от малкия плаж край езерото и когато минах покрай дома на Арчър, портата пак беше открехната. Докато слизах от колелото, по гърба ми полазиха приятни тръпки. Влязох и с Фийби на ръце поех по каменната пътека към малката къща на Арчър.
	Почуках на вратата, но отговор не последва, затова тръгнах по посока на кучешкия лай, който се носеше откъм езерото. Докато се промъквах между дърветата, забелязах на брега Арчър и Кити. Закрачих насреща му и когато той ме видя, ми отправи лека, срамежлива усмивка.
	— _Здравей_ — поздрави ме с жестове.
	Усмихнах се и го погледнах, присвила очи на яркото слънце. Оставих Фийби на земята и казах:
	— _Здравей._
	Няколко минути се разхождаме по брега в непринудено мълчание. Колкото повече време прекарвахме заедно, толкова по-удобно се чувствах с него. Усещах, че той също се чувстваше спокойно и удобно с мен.
	Арчър вдигна камък от земята и го запрати към езерото. Той заподскача по водата, като едва докосваше гладката повърхност на езерото. Засмях се, възхитена от умението му.
	— _Покажи ми как го направи!_
	Арчър погледна ръцете ми, после сведе глава и започна да оглежда пясъчното крайбрежие за подходящ камък.
	Намери един, който бе одобрил, и ми го подаде.
	— _Колкото е по-плосък, толкова по-добре_ — обясни той. — _Сега го хвърли, сякаш мяташ фризби, така че плоската страна да докосва повърхността на водата._
	Кимнах и се приготвих да го хвърля. Запратих го и той се плъзна по водата, подскочи и отново удари водата. Нададох победоносен вик, а Арчър се усмихна.
	Той вдигна друг малък камък и го метна към езерото. Той се удари във водата и заподскача… подскача… подскача около двайсет пъти.
	— _Фукльо_ — промърморих аз.
	Погледнах развеселеното му лице.
	— _Ти си добър във всичко, с което се захванеш, нали?_ — наклоних глава настрани и присвих очи насреща му.
	За няколко секунди той доби замислен вид, преди да отвърне с жестове:
	— _Да._
	Засмях се. Арчър сви рамене.
	— _Твоят чичо вкъщи ли те е обучавал?_ — попитах след минута.
	Той ме погледна.
	— _Да._
	— _Сигурно трябва да е бил много умен._
	Арчър се замисли за секунда.
	— _Беше. Най-вече що се отнасяше до математика и всички предмети, свързани с науката. Умът му блуждаеше и имаше странен начин на мислене, но ме научи на всичко, което трябваше да знам._
	Кимнах, припомняйки си думите на Ан, че Нейтън Хейл бил отличник в училище.
	— _Преди да дойда тук, аз разпитах за теб в града_ — признах малко смутено.
	Арчър ме погледна и леко се намръщи.
	— _Защо?_
	Склоних глава и се замислих.
	— _След нашата първа среща… нещо ме привлече към теб._ — Прехапах устна. — _Исках да те опозная._ — Страните ми пламнаха.
	За секунда Арчър не свали поглед от мен, като че ли се опитваше да разбере нещо. После вдигна още един плосък камък и го хвърли към водата, а той подскочи толкова много пъти, че го изгубих от поглед, преди да потъне.
	Поклатих леко глава.
	— _Само ако те знаеха._
	Той се извърна към мен.
	— _Кой да е знаел какво?_
	— _Всички в града. Някои от тях мислят, че не си наред с главата, сещаш се._ — Засмях се тихо. — _Наистина е смешно._
	Той отново сви рамене, вдигна една пръчка и я хвърли към Кити, която идваше към нас по брега.
	— _Защо си ги оставил да мислят така?_
	Арчър издиша шумно и за няколко секунди остана втренчен в езерото, преди да ми отговори.
	— _Така е по-лесно._
	Вгледах се внимателно в него, сетне въздъхнах.
	— _На мен това не ми харесва._
	— _Вече много отдавна е така, Бри. Всичко е наред. Това устройва всички._
	Не го разбирах напълно, но забелязах как тялото му се напрегна, докато разговаряхме за града, и реших повече да не говорим за това. Исках той да се чувства добре с мен.
	— _И така, на какво друго можеш да ме научиш?_ — попитах закачливо, сменяйки темата.
	Той повдигна вежда и ме погледна в очите. Стомахът ми се сви и под ребрата ми сякаш запърхаха пеперуди.
	— _А ти на какво можеш да ме научиш?_ — контрира Арчър.
	Поклатих леко глава, потупвайки с показалец устните си.
	— _Навярно бих могла да те науча на едно-две неща._
	— _О, така ли? И на какво?_ — Очите му леко блеснаха, но той побърза да отвърне поглед.
	Преглътнах.
	— Хм — прошепнах, но после продължих с жестове, за да го накарам да ме погледне.
	— _Някога бях много добра готвачка._
	Не бях сигурна защо го казах. Наистина вече нямах намерение да готвя за някого или да го уча да готви. Но това беше първата мисъл, която ми хрумна в момента, и исках да запълня странната неловкост, възцарила се помежду ни.
	— _Искаш да ме научиш да готвя?_
	Много бавно кимнах.
	— _Имам предвид, ако това вече не влиза в списъка с безбройните ти умения._
	Арчър се усмихна. Все още не бях свикнала с усмивките му, а тази накара сърцето ми да се разтупти малко по-бързо. Усмивките му бяха като рядък дар, с който ме удостояваше. Аз попих тази и я скътах дълбоко в душата си.
	— _Това би ми харесало_ — отвърна той след минута.
	Кимнах и се усмихнах, а той ме дари с още една от съкровените си усмивки.
	Двамата се разхождахме още час по брега, търсехме камъчета и ги хвърляхме във водата, докато накрая не накарах моя да подскочи три пъти.
	Когато по-късно се прибрах у дома, осъзнах, че от много дълго време не бях прекарвала толкова хубав ден.

	* * *

	На следващия ден опаковах няколко сандвича от закусвалнята, прибрах се у дома, взех душ, сложих Фийби в кошницата на велосипеда и отново подкарах към дома на Арчър. Въпреки че аз бях тази, която идваше, и бях инициаторът да прекарваме времето си заедно, чувствах, че той също полага усилия, дори и с това, че ми позволява да го навестявам.
	— _И така, Арчър_ — подех, — _ако твоят чичо не е знаел жестомимичния език, как си разговарял с него?_
	Бяхме на неговата морава, Кити лежеше върху одеялото до нас, а тлъстите кутрета се щураха около майка си. Те още бяха слепи и се губеха, но тя ги сгушваше отново при себе си.
	Фийби също лежеше наблизо. Проявяваше умерен интерес към кученцата, но не им обръщаше специално внимание.
	Арчър погледна към мен от мястото си. Лежеше, подпрял глава на едната си ръка. Бавно се надигна и седна, за да може да използва ръцете си.
	— _Аз не съм разговарял много с него_. — Той сви рамене. — _Пишех, ако имах да кажа нещо важно. В останалите случаи просто слушах._
	Около минута го изучавах мълчаливо, искаше ми се да мога по-добре да разгледам изражението на лицето му, ала то беше скрито зад цялата тази неподстригана коса.
	— _Как научи жестомимичния език?_ — попитах тихо накрая.
	— _Сам го научих._
	Наклоних глава и отхапах от сандвича с пастърма, който държах в ръка. Арчър бе омел своя за около трийсет секунди, но подели пастърмата с Кити. Оставих сандвича.
	— _Как? От книгите?_
	Той кимна.
	— _Аха._
	— _Имаш ли компютър?_
	Той ме погледна и леко се намръщи.
	— _Не._
	— _Имаш ли електричество?_
	Сега Арчър ме стрелна развеселено с поглед.
	— _Да, имам електричество, Бри. Кой няма?_
	Предпочетох да не изтъквам факта, че той приличаше на човек, който не се нуждае непременно от съвременни удобства. Килнах глава.
	— _А имаш ли телевизор?_ — попитах след минута.
	Той поклати глава.
	— _Не, имам книги._
	Кимнах, размишлявайки за мъжа пред себе си.
	— _Всичко това, с което се занимаваш — каменоделство, градинарство, — сам ли си научил тези занаяти?_
	Той сви рамене.
	— _Всеки може да се научи да прави всичко, стига да има време. Аз имам време._
	Кимнах, отчупих парченце месо от сандвича и го дъвках няколко секунди, преди да попитам:
	— _Как си се сдобил с всички камъни за пътеката и вътрешния двор?_
	— _Някои събрах край езерото, а други купих в града от магазина за градинарски стоки._
	— _А как си ги доставили тук?_
	— _Донесох ги_ — отвърна той и ме погледна, сякаш съм му задала глупав въпрос.
	— _Значи, не шофираш?_ — продължих да го разпитвам. — _Навсякъде ли ходиш пеша?_
	— _Да_ — отвърна Арчър и сви рамене. — _Добре, дотук с двайсетте въпроса_ — заяви той. — _Ами ти? Какво правиш в Пелион?_
	Преди да отговоря, около секунда изучавах лицето му. Златистокафявите му очи бяха вперени в мен в очакване на отговора ми.
	— _Аз съм на нещо като пътешествие_ — подех, но млъкнах. — _Не, знаеш ли какво? Аз избягах_ — признах. — _Моят баща… почина и… случиха се и още някои неща, с които ми беше трудно да се справя, и аз се изплаших и избягах._ — Въздъхнах. — _Не съм сигурна защо ти го разказах, но всичко е истина._
	Той толкова дълго се взира в мен, че се притесних. Почувствах се разголена и отклоних поглед. Когато с крайчеца на окото си видях, че ръцете му се движат, отново го погледнах.
	— _И получи ли се?_ — попита той.
	— Кое да се е получило? — прошепнах.
	— _Бягството_ — отвърна той. — _Помогна ли?_
	Вторачих се в него.
	— _По-скоро не_ — отвърнах накрая.
	Арчър кимна и ме изгледа замислено, преди да отмести поглед.
	Зарадвах се, че той не се опита да ми каже нещо ободряващо. Понякога разбиращото мълчание беше много по-хубаво от куп безсмислени думи.
	Огледах безупречно подредения двор, бялата къща — малка, но добре поддържана. Искаше ми се да го попитам откъде има пари, за да живее тук, но реших, че няма да е тактично. Той навярно живееше от някаква застрахователна полица, която неговият чичо му беше оставил… или може би родителите му. Господи, Арчър бе преживял толкова много загуби.
	— _И така, Арчър_ — промълвих накрая, повеждайки разговора в друга посока, — _онзи кулинарен урок, за който бях споменала… Свободен ли си тази събота? В пет часа, при теб?_ — повдигнах вежда.
	Той леко се усмихна.
	— _Не знам. Трябва да го уточня със социалния си секретар._
	— _Да не би да се опитваш да се шегуваш?_
	Той повдигна вежда.
	— _Вече имаш напредък_ — заключих аз.
	Той се усмихна по-широко.
	— _Благодаря, упражнявах се._
	Засмях се. Очите му заблестяха и погледът му се спря върху устните ми. Онези пеперуди отново запърхаха и двамата отвърнахме погледи.
	Не след дълго събрах вещите си, извиках малкото си куче, сбогувах се с Арчър и закрачих по каменната пътека.
	Когато стигнах до портата, се спрях и погледнах към малката къща зад мен. Внезапно ми дойде на ум, че Арчър Хейл сам се бе научил на цял един език, но не бе имал с кого да разговаря.
	Докато не се появих аз.

	* * *

	На следващия ден в закусвалнята носех сандвич „Рубен“* и пържени картофки за Кал Тремблей и запечен сандвич с бекон, маруля и сирене, гарниран с картофена салата, за Стюарт Пърсел на маса три, когато звънчето над вратата иззвъня. Вдигнах глава и видях да влиза Травис, облечен в униформа. Той широко ми се усмихна и посочи с жест към бара, питайки дали го обслужвам. Усмихнах му се, кимнах и тихо отвърнах:
	[* Сандвич с говеждо месо, швейцарско сирене, кисело зеле и руски дресинг, запечен между тънки филийки ръжен хляб. — Б.пр.]
	— Ей сега идвам.
	Сервирах сандвичите на клиентите, долях чашите им с вода, а после се върнах зад бара, край който се бе настанил Травис.
	— Здрасти — поздравих го с усмивка. — Как си? — Вдигнах каничката с кафе и въпросително повдигнах вежди.
	— Да, моля — отвърна той за кафето и аз започнах да наливам. — Опитвах се да ти се обадя — рече той. — Да не би да ме избягваш?
	— Да те избягвам… о, по дяволите! Минутите ми свършиха. Дявол да го вземе. — Плеснах се с длан по челото. — Извинявай, телефонът ми е с ваучер и забравих да го заредя. Рядко го използвам.
	Той повдигна вежди.
	— Нямаш ли семейство у дома, с което да поддържаш връзка?
	Поклатих глава.
	— Неколцина приятели, но баща ми почина преди шест месеца и… не, всъщност нямам.
	— Господи, съжалявам, Бри — промълви той и лицето му доби загрижено изражение.
	Махнах с ръка. Нямаше да се поддам на емоциите по време на работа.
	— Всичко е наред. Добре съм.
	Почти бях добре. Напоследък много по-добре.
	Той ме изучава за секунда.
	— Ами звънях, за да те попитам дали искаш да вечеряш с мен, както говорихме?
	Облегнах бедро на бара и му се усмихнах.
	— Значи, ти си ме издирил, когато не съм отговорила на обажданията ти?
	Той се ухили.
	— Е, не бих го нарекъл първокласен шпионаж.
	Засмях се, но думите му ми напомниха за Арчър и поради някаква странна причина ме обзе чувство на вина. Защо? Нямах представа. Нашето приятелство процъфтяваше, ала в много отношения той все още си оставаше загадка. Предполагам, разбирах това, но бях бясна, че целият проклет град го пренебрегваше, когато той всъщност беше един невероятно умен, нежен мъж, който, доколкото можех да съдя, никога никому не бе сторил зло. Това не беше честно.
	— Хей, Земята вика Бри — рече Травис, изтръгвайки ме от мислите. Бях се загледала през прозореца.
	Поклатих леко глава.
	— Извинявай, Травис. Просто се замислих за миг. Понякога мозъкът ми наистина прилича на черна дупка. — Засмях се смутено. — Както и да е, разбира се, ще вечерям с теб.
	Той повдигна вежди.
	— Е, постарай се да скриеш радостта си по повод на събитието.
	Прихнах и тръснах глава.
	— Не, извинявай, аз просто… само вечеря, нали?
	Събеседникът ми се подсмихна.
	— Имах предвид ордьовър… може би дори десерт…
	Засмях се.
	— Добре.
	— В петък вечер, става ли?
	— Да, чудесно. — Вдигнах пръст към двойката, която току-що бе заела една от масите ми, и те се усмихнаха. — Трябва да се връщам на работа, но ще се видим в петък? — Надрасках адреса си върху лист от бележника за поръчките и му го подадох.
	— Аха, какво ще кажеш да те взема в седем?
	— Идеално — отново се усмихнах. — До скоро. Докато заобикалях бара, за да се отправя към масата с клиентите, забелязах как той се облегна назад в стола, за да се полюбува на задните ми части.


>	Глава 12
#	Бри

	В петък бях сутрешна смяна и се прибрах у дома, за да се приготвя за срещата с Травис.
	Стоях дълго под душа и отделих повече време обичайното на прическата и грима. Опитах се да се отдам изцяло на удоволствието да бъда нормално момиче, което се гласи за среща.
	Ами ако той ме целуне? Стомахът ми нервно се присви. Странно, че отново се сетих за Арчър и отново ме прониза необяснимо чувство на вина. Това беше глупаво — Арчър беше само мой приятел. Ала може би между нас все пак имаше нещо, макар да нямах представа какво беше. Това беше объркана, странна и непозната територия. Той имаше привлекателно лице, поне от това, което можех да видя под цялата онази буйна растителност, но дали ми харесваше? Смръщих вежди, взряна в отражението си в огледалото, и четчицата за очна линия застина във въздуха. Той определено имаше хубаво тяло — не, не просто хубаво, а _великолепно_ тяло, такова, че лигите да ти потекат — и аз постоянно му се възхищавах, но дали ме привличаше? Как може да те привлича някой, който е толкова различен от всички мъже, които са ти харесвали досега? При все това не можех да отрека чара му. Когато мислех за него и си представях свенливата му усмивка, как очите му постоянно забелязват най-незначителната подробност в мен, в стомаха ми пърхаха пеперуди. Да, помежду ни имаше нещо, ала не бях сигурна точно _какво_.
	От друга страна, много лесно беше да се увлечеш по Травис. Той притежаваше всичко — добри маниери и хубава външност, които биха привлекли всяко момиче със здрав разум. Очевидно аз не бях момиче със здрав разум. Но може би не беше зле малко да се подтикна. Вече бяха изминали повече от шест месеца…
	Довърших грима си. Не беше нужно да усложнявам всичко. Това беше просто една среща. С мил и симпатичен мъж.
	И не беше нужно да съм толкова нервна. Не бях девствена и не за пръв път се срещах с мъж. В колежа имах три гаджета, с които отношенията ни бяха сравнително сериозни и дори мислех, че съм се влюбила в едно от тях. Оказа се, че той е бил влюбен във всяко момиче от нашия етаж в общежитието — или поне достатъчно влюбен, за да се напъха в гащичките им зад гърба ми, така че връзката ни приключи зле. Ала всъщност нямаше защо да се притеснявам от излизането с Травис Хейл. Това беше просто една среща, при това първата. Ако не желаех да се виждам повече с него, нямаше защо да го правя. Просто и ясно.
	Травис почука на вратата точно в седем часа. Изглеждаше великолепно в панталони и официална риза. Аз бях избрала плътно прилепваща черна рокля, която идеално подчертаваше фигурата ми, и сребристи обувки. Бях оставила косата си да се спуска свободно на леки вълни. Той ме огледа одобрително и ми връчи букет червени рози, вече поставени в стъклена ваза.
	— Изглеждаш фантастично, Бри.
	Зарових лице в уханните цветя и се усмихнах.
	— Благодаря — промълвих.
	Поставих вазата върху масата до вратата, хванах го подръка и се запътихме към големия му тъмносребрист пикап.
	Моят кавалер галантно ми помогна да се кача. Докато пътувахме към ресторанта, бъбрехме за това как съм се устроила в Пелион.
	Травис ме заведе в едно заведение от другата страна на езерото с името „Грил Касъл“, за което вече бях чула, че е най-добрият ресторант в района. Слуховете се оказаха верни — в ресторанта царяха полумрак и романтична обстановка. От големите прозорци се откриваше разкошна гледка към брега.
	Докато се настанявахме на нашата маса, отбелязах колко е красиво мястото.
	— Много скоро вече няма да се налага да идваме от тази страна на езерото, за да посещаваме подобни заведения — заяви Травис. — Ще имаме богат избор в Пелион.
	Вдигнах поглед от менюто.
	— Значи, на теб ти харесват предложенията за промените в града и ги приемаш?
	Той кимна.
	— Да. Не само ще осъвременят града, но и ще увеличат доходите на всеки жител, включително на моето семейство. Мисля, че в крайна сметка повечето хора ще са доволни.
	Кимнах, обмисляйки думите му. Съдейки по разговорите, които бях подочула тук и там, мнозинството жители на града не бяха във възторг от превръщането на Пелион в голям, модерен пристанищен курорт за туристите.
	— Освен това — продължи Травис — много скоро ще встъпя във владение на земята, върху която се простира градът, затова вече работя съвместно с майка си по проекта на преустройството.
	Погледнах го изненадано.
	— О, не знаех това.
	Върху лицето му се появи едва сдържано самодоволно изражение. Той отпи от чашата с вода и додаде:
	— Градската земя принадлежи на семейството ни още от времето на първите заселници в Пелион. Винаги се е предавала по наследство на първородния син, когато този син навърши двайсет и пет години. Не този февруари, но следващия аз ще управлявам целия имот.
	Кимнах. Преди да дойда в Пелион, нямах представа, че хора могат да _притежават_ цели градове.
	— Разбирам. Ами това е чудесно, Травис. Както и това, че си поел по стъпките на баща си и си станал полицай — възхищавам ти се.
	Травис изглеждаше доволен. Вечеряхме, поддържайки непринуден и забавен разговор. Прекарвах си страхотно. По средата на вечерта ме попита как се веселя в свободното си време, с изключение на излизането с Мелани и Лиза. Аз замълчах, сетне казах:
	— Всъщност прекарах известно време с Арчър.
	Травис се задави с водата и попи устата си със салфетката.
	— Арчър? Шегуваш се, нали?
	Поклатих глава и се намръщих.
	— Не. Знаеше ли, че той владее жестомимичния език?
	— Хм, не — отвърна събеседникът ми. — Последния път, когато го срещнах в града, той дори не ме погледна.
	Взрях се внимателно в него.
	— Ами той не е от най-доверчивите и общителни хора. Но смятам, че има основателна причина за това. Може би трябва повече да се постараеш.
	Травис ме погледна над ръба на чашата с вино и отпи малка глътка.
	— Може би. Добре. — Замълча за миг. — И какво по-точно правите вие двамата?
	— Най-вече разговаряме. Аз също владея езика на жестовете — баща ми беше глух.
	За секунда той изглеждаше смаян.
	— Е, това се казва съвпадение. И какво има да каже Арчър?
	Свих рамене.
	— Говорим за много неща. Той е мил, умен и… интересен. Харесвам го.
	Травис смръщи вежди.
	— Добре, но, Бри, внимавай с него, става ли? Той не е съвсем… наред. Знам го със сигурност. Повярвай ми. — Загрижено ме погледна. — Не бих искал да те нарани с нещо.
	Кимнах.
	— Не се тревожа за това — казах меко.
	Не го разпитвах за неговия баща и бащата на Арчър, макар да знаех малко за предполагаемото съперничество помежду им. Поради някаква странна причина исках да го чуя от Арчър, не от Травис. Не бях сигурна защо — може би защото отношенията между мен и Арчър бяха много по-приятелски, отколкото между мен и Травис.
	Във всеки случай, след това Травис смени темата и разговорът отново потече в далеч по-непринудена посока. В края на вечерта Травис плати сметката и ние се качихме в пикапа му. Той улови ръката ми и я държа през целия път на връщане до вилата.
	Изпрати ме до вратата и в стомаха ми отново запърхаха пеперуди. Когато се качихме на верандата и аз се извърнах към него, за да се сбогувам, той взе лицето ми в шепи и притисна устни към моите. Езикът му проникна в устата ми и аз застинах за миг, но той продължи и след няколко секунди аз се отпуснах.
	Той умееше да се целува, ръцете му се плъзнаха по раменете ми, сетне по гърба ми, без дори да го забележа, докато дланите му не стигнаха дупето ми и той не ме притисна към себе си. Усетих възбудата му през панталоните и побързах да прекъсна целувката. Двамата бяхме задъхани и аз се взрях в пламналите му от страст очи. Нещо се прекърши. Може би заради мен. Нуждаех се от време. Последният път, когато мъж ме беше гледал със страст в очите, беше най-травмиращият момент в живота ми. В случая имах нужда да вървя с бавни стъпки.
	Усмихнах се на Травис.
	— Благодаря за прекрасната вечер — казах.
	Той ми се усмихна в отговор и нежно ме целуна по челото.
	— Ще ти се обадя. Лека нощ, Бри.
	Травис се обърна и слезе по стъпалата, а когато пикапът му потегли, аз влязох вътре и затворих вратата.

	* * *

	На следващия ден се събудих рано от отвратителен кошмар — очевидно срещата с привлекателен мъж не бе помогнала. Измъкнах се от леглото и се отправих към кухнята, за да си направя чаша горещ чай.
	Когато си спомних, че днес ще се проведе кулинарният ми урок с Арчър, ме изпълни щастие, което прогони ужаса на кошмара. Трябваше да реша какво ще го уча да готви. Сърцето ми нервно се разтупка в гърдите, когато отново се замислих за готвене. Дали беше добра идея? Миналата нощ бях решила, че трябва да вървя с бавни стъпки, когато ставаше дума за интимни отношения, но същото се отнасяше и до готвенето. Макар че всъщност нямаше да се впускам в демонстрация на сложни блюда. Възнамерявах да покажа на Арчър как да приготви нещо просто. Идеята беше отлична. Хареса ми. А и с нетърпение очаквах възможността да прекарам известно време с него.
	Стоях до мивката и внимателно отпивах от горещия чай. Размишлявах за всичко това и с всяка изминала минута се чувствах все по-добре. Кошмарът беше наистина страшен, но аз щях да бъда добре. До следващата нощ, когато отново щеше да се завърне. Облегнах се на плота, опитвайки се да прогоня пристъпа на депресия, връхлетял ме при тази мисъл.
	Слава богу, в закусвалнята имаше много работа и денят неусетно отлетя. Прибрах се у дома, изкъпах се, облякох дънкови шорти и късо горнище и седнах край масата, за да направя списък с необходимите продукти. Когато свърших, грабнах чантата и ключовете и нахлузих джапанките.
	Десет минути по-късно вече спирах на паркинга пред бакалията. Усмихнах се на себе си, докато вървях към входната врата. Припомних си последния път, когато бях тук, и как се почувствах, когато Арчър се обърна и ми пожела лека нощ. Бях се почувствала като човек, който отваря вратата на дома си и на прага го очакват, за да му връчат голямата печалба от тотото. Две думи от мълчаливия мъж — моята неочаквана печалба. Това ме бе _развълнувало_.
	Този път имах достатъчно пари в портмонето, бях се погрижила за това, бързо платих за покупките и поех по краткия път към моята вила.
	Мъжете обичат пържоли и картофи. Арчър живееше сам. Реших да му покажа как да приготви идеална пържола с гарнитура огретен от картофи и запечен пармезан със зелен боб.
	Докато оглеждах рафтовете с плодове за десерт, си спомних за боровинковите храсти край брега. Нямах никаква работа до срещата с Арчър, затова ми хрумна, че брането на боровинки за плодов сладкиш е чудесен начин да запълня времето си до кулинарния урок. Реших да опаковам всичко и да се запътя към езерото около четири и половина. Щях да разполагам с още половин час, за да набера плодовете, които ми бяха нужни. Така щях да се насладя на това типично лятно занимание, докато още имах възможност. А и това беше приятна и неизискваща умствено усилие работа, чийто резултат щеше да бъде нещо прекрасно. Идеята ми допадна.
	Когато се върнах във вилата, приготвих всичко необходимо, опаковах го в пластмасови кутии и ги подредих в голямата хладилна чанта. Налагаше се да сместя всичко отзад в багажника и в кошницата, но щях да се справя. Нямаше как, Фийби трябваше да пропусне тази екскурзия, но щеше да го преживее. Утре щях да я изведа на дълга разходка край брега.
	Излязох навън и се усмихнах. Въздухът беше топъл и леко задушен и аз почувствах как ме изпълва щастие. Защо се чувствах много по-развълнувана от предстоящия готварски урок с моето странно, мълчаливо момче, отколкото докато се целувах миналата вечер с най-сексапилния градски хубавец на моята веранда? _Леле._ Спрях се и за минута постоях до велосипеда. _Моето_ странно, мълчаливо момче? _По-кротко, Бри. Просто седни на велосипеда и върви да покажеш на своя приятел как да си приготви прилична вечеря._
	Както обикновено, облегнах колелото на дървото при входа на плажа и навлязох в гората край брега. Внимателно отмествах клоните и храсталаците, докато търсех вкусните боровинки. Ето ги и тях — цяла поляна, пълна с храсти, отрупани със сочни, узрели плодове. Щеше да бъде жалко да се оставят да изгният и изпопадат върху земята.
	Запромъквах се бавно и предпазливо между храстите, като избягвах бодливите клонки. След като навлязох навътре, забелязах пътечка, по която спокойно можех да стигна до заветните боровинки.
	Най-сетне се добрах до тях, откъснах една мека, узряла боровинка от клона и я пъхнах в уста. Затворих очи, сладкият сок потече по езика ми и аз тихо изохках. Господи, каква вкуснотия! Щеше да стане страхотен сладкиш.
	Започнах грижливо да бера нежните плодове и да ги слагам в малката кошница, която бях донесла. След малко тихичко затананиках. Тук беше по-прохладно, дърветата не пропускаха жаркото следобедно слънце, само тук-там между клонките се процеждаха тънки слънчеви лъчи, чиято топлина галеше кожата ми.
	Навлязох по-навътре в гората и си запроправях път към един самотен боровинков храст, натежал от плодове. Протегнах ръка към него, устните ми се извиха в усмивка и внезапно глезенът ми се подгъна рязко под мен и някой грубо ме сграбчи отзад. Някакви ръце се протягаха отвсякъде към мен, главата ми се удари в земята, преди цялото ми тяло да се изстреля от прахта високо във въздуха.
	Аз крещях, крещях и крещях, но той не ме пускаше. Той ме беше намерил — беше дошъл за мен. И този път щеше да ме убие. Аз се борех, мятах се и крещях, но хватката му ставаше все по-силна.
	Отново се случваше. О, господи, господи, господи, това отново се случваше.


>	Глава 13
#	Арчър

	Поставих на мястото им последните камъни и се отдръпнах, за да огледам работата си. Бях доволен от това, което видях. Кръговата структура се бе оказала известно предизвикателство, ала в крайна сметка всичко се сведе до математика. Отначало начертах конфигурацията върху лист, като преди да се заема с подреждането, първо отбелязах схемата на разположение на всеки камък и разстоянието между тях. После с помощта на връв и колчета укрепих склона и направих улей, за да се оттича дъждовната вода. Всичко изглеждаше добре. Утре ще събера малко пясък от брега и ще го насипя, за да запълня пролуките.
	Ала в момента трябваше да взема душ и да се приготвя за идването на Бри. _Бри._ В гърдите ми се разля топла вълна. Все още не бях сто процента сигурен какви са мотивите й, но си позволих да се надявам, че тя наистина иска само да се сприятели с мен. Защо точно с мен, нямах представа. Всичко бе започнало с жестомимичния език и може би за нея това означаваше нещо. Щеше ми се да попитам защо иска да прекарва времето си с мен, но не бях сигурен дали няма да прозвучи грубо, тъй като не бях запознат с правилата на общуване. Можех да разгадая сложни схеми на каменна зидария, но когато ставаше дума за хора, бях напълно безпомощен. Беше по-лесно да се преструвам, че те изобщо не съществуват.
	Разбира се, всичко беше станало толкова отдавна, че не бях сигурен кое беше първо: дали жителите на града бяха започнали да се правят, че не съществувам, или аз им бях изпратил мълчаливо послание, че _искам_ да съм невидим. Във всеки случай, в момента това положение идеално ме устройваше. И чичо Нейтън определено идеално го устройваше.
	— Така е добре, Арчър — казваше той, прокарвайки ръка по белега ми. — На Божията земя няма нито един човек, който може да те измъчва, за да получи от теб някаква информация. Ти им показваш белега си и се преструваш, че не разбираш, и те ще те оставят на мира.
	Така и правех, не беше трудно. Никой не желаеше да вярва, че не е така. На никого не му пукаше.
	И сега, когато бе изминало толкова много време, имах чувството, че няма връщане назад. И аз се бях примирил с това — докато тя не нахлу в моя имот. Обаче сега в главата ми се пръкват всякакви налудничави, неканени идеи. Ами ако отида да я видя в закусвалнята, където тя работи? Просто да седна на бара и да изпия чаша кафе като обикновен посетител?
	Но как щях да поръчам чаша кафе? Просто да соча наоколо като тригодишно дете, докато хората клатят глави и се смеят над горкия глухоням? За нищо на света. Дори самата мисъл ме изпълваше със страх.
	Когато излизах от душа, чух в далечината викове. Подскочих, обух набързо дънките и докато тичах към вратата, нахлузих тениската. Обувки… обувки… Озърнах се, докато виковете продължаваха. Звучеше като гласа на Бри. _Забрави обувките._ Изскочих бос от къщата и хукнах към гората.
	Следвах мъчителните й викове през храсталаците, надолу към плажа, в самия край на моя имот. Когато я видях омотана в мрежата, да се мята със затворени очи, да плаче и да крещи, имах чувството, че сърцето ми ще изхвръкне от гърдите. Чичо Нейтън и проклетите му капани! Ако вече не беше мъртъв, щях да го убия!
	Изтичах към Бри и сложих ръка върху нея през мрежата. Тя подскочи и започна да хленчи, вдигна ръце над главата си и се сви на топка, доколкото й позволяваше капанът. Приличаше на ранено животно. Искаше ми се да изрева от безсилие. В гърдите ми клокочеше дива ярост, задето не можех да я успокоя. Не можех да й кажа, че съм аз. Освободих горната част на капана. Знаех как е устроен. Бях конструирал достатъчно, докато с чичо Нейтън седяхме на камъните край езерото и той обмисляше сигурността на имота.
	Сега тя неистово трепереше и немощно скимтеше, тялото й се напрягаше всеки път, когато ръцете ми я докосваха. Положих я на земята и свалих въжетата, оплели тялото й. После я взех на ръце и я понесох през гората към моята къща.
	На половината път очите й се отвориха и тя се взря в мен с обляно в сълзи лице. Сърцето ми блъскаше лудешки в гърдите, но не от усилието да я нося нагоре по хълма — Бри беше лека като перце, а адреналинът пулсираше в кръвта ми, — а заради страха и опустошението, белязали красивото й лице. Върху челото й се виждаше голяма червена диря, където сигурно бе ударила главата си, преди капанът да я подхвърли нагоре. Нищо чудно, че беше толкова объркана и ужасена. Стиснах челюсти и се заканих да сритам здравата чичо Нейтън, когато се преселя в другия свят.
	Докато се взираше в мен, Бри сякаш ме разпозна, широко отворените й очи обходиха лицето ми. После чертите й се сгърчиха и тя избухна в сълзи. Ръцете й се обвиха около шията ми и тя зарови лице на гърдите ми. Риданията тресяха тялото й. Притиснах я по-здраво и нагазих в тревата пред къщата.
	Отворих с ритник вратата, влязох и седнах на дивана. Все още държах Бри на ръце, а тя толкова силно плачеше, че сълзите й намокриха тениската ми.
	Не знаех какво да правя, просто седях там и я държах, докато тя ридаеше. След известно време осъзнах, че я люлея, а устните ми са притиснати към главата й. Така правеше мама, когато ме болеше или бях разстроен заради нещо.
	Бри плака много дълго, но накрая риданията й стихнаха, а топлото й накъсано дихание върху гърдите ми се превърна в тихи въздишки.
	— Не се борих — тихо промълви тя след няколко минути.
	Аз леко я отдръпнах от себе си, за да види въпроса в очите ми.
	— Не се борих — повтори тя, леко поклащайки глава. — Нямаше да се боря дори той да не беше избягал. — Затвори очи, но след няколко секунди ги отвори и ме погледна с огромна тъга.
	Повдигнах я леко и я положих върху дивана с глава върху възглавницата. Ръцете ми бяха изтръпнали от дългото време в една позиция, докато я държах, но не ме беше грижа. Можех да я държа през цялата нощ, ако бях сигурен, че се нуждае от това.
	Изпивах я с поглед; тя беше толкова красива, дори в болката и скръбта, дългата й златистокестенява коса се стелеше на свободни вълни, зелените й очи блестяха от сълзите.
	— _С кого не си се борила, Бри?_
	— _С мъжа, който се опита да ме изнасили_ — отвърна тя с жестове и сърцето ми спря за миг, преди отново да забие ускорено. — _С мъжа, който уби баща ми._
	Не знаех какво да мисля, какво да чувствам. И със сигурност не знаех какво да кажа.
	— _Не се борих с него_ — повтори тя. — _Дори когато видях да насочва пистолет към баща ми, нито когато дойде за мен. Татко ми беше казал да се скрия и аз това и направих. Не се борих_ — промълви тя и върху лицето й се изписа срам. — _Навярно можех да го спася_ — продължи. — _Той уби татко, а после, когато дойде за мен, аз пак не се борих._
	Внимателно се взирах в нея, опитвайки се да разбера.
	— _Ти си се борила, Бри_ — казах накрая. — _Ти си оцеляла. Борила си се, за да живееш. И си се справила. Точно това ти е казал да направиш твоят баща. Ти не би ли направила същото заради човека, когото обичаш?_
	Тя примигна насреща ми, чертите й се отпуснаха, а погледът й блуждаеше по лицето ми. Аз също почувствах облекчение, макар да не разбирах защо.
	Сълзите й отново покапаха, ала изражението на отдавнашна мъка в очите й сякаш започна малко да изчезва. Притеглих я към себе си и я прегърнах, докато тя тихичко плачеше. След известно време чух дълбокото й дишане. Бри беше заспала. Положих я отново върху дивана, отидох да взема одеяло и я завих. Още дълго седях с нея, просто гледах през прозореца и наблюдавах залеза на слънцето. Мислех за това колко сме различни с Бри… и в същото време толкова си приличахме. Тя носеше в себе си чувство на вина, задето не се беше борила, когато според нея е трябвало да го стори, а аз носех белега от това, което се случваше, когато си го направил. Двамата бяхме реагирали различно в момент на ужас и всеки от нас бе пострадал. Може би, когато ставаше дума за болка и отговорност за нашите постъпки, нямаше правилно или грешно, нито черно и бяло, а само хиляди нюанси на сивото.


>	Глава 14
#	Бри

	Събудих се и отворих очи. Усещах, че са подпухнали. В стаята цареше полумрак, светлината идваше от единствената лампа в ъгъла до един от вградените библиотечни шкафове. Лежах върху протрит кожен диван, а пред мен имаше овехтяла дървена маса за кафе. Завесите на прозорците бяха разтворени и аз виждах, че слънцето беше напълно залязло.
	Отметнах настрани одеялото. Арчър сигурно ме беше завил. Сърцето ми се сви. _Арчър._ Той се беше погрижил за мен. Той ме беше спасил.
	Седнах. Въпреки подутите очи и раната на челото, която болеше при допир, се чувствах достатъчно добре и отпочинала. Това беше изненадващо, тъй като се бях превърнала в диво животно, когато онази мрежа се спусна върху мен. Смътно си припомних какво се бе случило, докато Арчър освобождаваше тялото ми от нея. Не бях сигурна защо има заложени капани в имота му, но предположих, че е свързано с чичо му.
	Господи, бях _откачила_. Сега изпитвах срам. Но в същото време се чувствах спокойна. Някак си по-… лека? Когато осъзнах, че Арчър ме бе спасил и ме носеше на ръце, и надникнах в угрижените му очи, се почувствах в безопасност и сълзите най-после бяха рукнали.
	Размишленията ми бяха прекъснати от стъпките на Арчър, който се връщаше в стаята.
	Обърнах се, за да му благодаря със смутена усмивка на устните, но когато го видях, застинах. Пресвета Дево, това беше изумително! Той бе вчесал косата си назад и бе избръснал лицето си.
	И той беше… _красив_.
	Зяпнах сащисано.
	Не, не просто красив. Арчър притежаваше точната доза мъжественост, за да не бъде само един изписан красавец. Челюстта му беше леко квадратна, но не прекалено. Устните му бяха по-скоро широки, а не пълни, с възхитителен бледорозов цвят.
	Сега, когато косата му беше вчесана назад, а цялата брада и бакенбардите — изчезнали, можех да видя колко са съвършени чертите на лицето му. Защо изобщо го бе крил? Знаех, че под цялата тази буйна растителност се крие хубаво лице, но не подозирах, че е толкова прекрасно. Никога не си бях представяла _нещо_ подобно.
	Тъкмо се канех да заговоря, когато той приближи към мен и се оказа в обсега на светлината. Чак тогава съзрях белега в основата на гърлото му — розов и лъскав, на места кожата беше гладка, но тук-там се виждаха грапавини. Рязко се очертаваше на фона на красивото му лице.
	— Арчър — промълвих задъхано, неспособна да откъсна поглед от него.
	Той се спря, но не каза нищо. Просто стоеше там, напрегнат и неподвижен, а в лицето и позата му се усещаше неувереност. А аз не можех да правя друго, освен да се блещя насреща му, омагьосана от красотата му. Нещо се стегна в гърдите ми. Той нямаше представа. Никаква.
	— _Ела тук_ — подканих го, сочейки мястото на дивана до мен. Извърнах се, докато той заобикаляше, за да седне редом с мен.
	Погледът ми обходи лицето му.
	— _Защо го направи?_
	Той остана мълчалив няколко секунди, свел очи и прехапал долната си устна. После вдигна ръце и отвърна с жестове:
	— _Не знам._ — Изражението му стана замислено, очите му срещнаха моите, сетне той продължи: — _Когато беше в капана, не можех да говоря, за да те успокоя. Ти не можеше да ме чуеш… бях безпомощен._ — За няколко секунди сведе очи, после отново ме погледна. — _Но исках да ме видиш._ — Лицето му доби уязвимо изражение. — _Сега можеш да ме виждаш._
	Сърцето ми се сви. Разбрах. Това беше неговият начин да ме накара да се почувствам по-удобно, след като бях разкрила част от себе си пред него — като направи същото за мен.
	— _Да, сега мога да те виждам. Благодаря ти, Арчър._ — Имах чувството, че мога вечно да го гледам.
	След минута издишах и отново заговорих:
	— _И ти благодаря… за това, което направи по-рано._ — Поклатих леко глава. — _Срамувам се. Ти ме спаси. Не бях на себе си._ — Вдигнах поглед към него. — _Съжал…_
	Той сграбчи ръцете ми в своите, за да спре думите ми, сетне ги пусна.
	— _Не, аз съжалявам_ — заяви с напрегнат поглед. — _Моят чичо е заложил капани из целия имот. Опитах се да намеря всичките и да ги махна, но този съм го пропуснал._ — Той отвърна очи. — _Вината беше моя._
	Поклатих глава.
	— _Не, Арчър. Вината не е твоя._ — Отново поклатих глава. — _Не. Както и да е, колкото и да съжалявам, че откачих и изпаднах в истерия_ — засмях се смутено, а Арчър ми се усмихна едва доловимо, — _може би аз… съм имала нужда от това. Не знам._
	Той смръщи вежди.
	— _Искаш ли да ми разкажеш за това?_
	Отпуснах се на дивана и издишах. Не бях говорила с никого за онази нощ, с изключение на детективите по делото. С нито една жива душа. Дори с приятелите ми. Те знаеха само, че баща ми е бил застрелян пред очите ми от крадец, но не и останалото, не и всичко, което се бе случило. Но поради някаква причина сега се чувствах в безопасност да говоря за това. Чувствах се в безопасност с Арчър. И имаше нещо успокояващо да разкажа историята с жестове.
	— _През онази нощ тъкмо смятахме да затваряме_ — подхванах аз. — _Мъжът, който обикновено работеше на щанда в нашето малко кафене, вече си бе тръгнал и татко беше там и попълваше счетоводните книги. Аз бях в кухнята и печах хляб за следващия ден. Чух звънеца на вратата, но ми беше нужна минута, за да измия и подсуша ръцете си. Когато привърших, приближих до кухненската врата и през малкия прозорец видях как някакъв мъж е насочил пистолет срещу татко._ — Очите ми се наляха със сълзи, но аз продължих: — _Баща ми ме видя с периферното си зрение и с жестове не спираше да повтаря: „Скрий се“. Мъжът му изкрещя да му даде парите. Татко не можеше да го чуе и не реагира._ — Поех дълбоко дъх, докато Арчър напрегнато ме наблюдаваше с онзи поглед, който не пропускаше нито дума, попивайки думите ми. Мълчаливата му подкрепа ми даде сили да продължа.
	— _Преди да успея да осъзная какво става, пистолетът изгърмя._ — Млъкнах отново, представяйки си онзи момент, а после поклатих глава и се върнах в настоящето — обратно при изпълнените със съчувствие очи на Арчър.
	— _По-късно разбрах, че куршумът е улучил татко право в сърцето. Умрял е на място._ — От очите ми закапаха сълзи. Откъде имах още сълзи? Отново поех дълбоко дъх, за да се успокоя.
	— _Опитах се да се скрия в кухнята, но бях в шок, препънах се и паднах. Мъжът сигурно ме е чул. Дойде при мен и…_ — потръпнах при спомена, преди да продължа: — _очите му бяха кървясали, с разширени зеници, той трепереше… Очевидно беше надрусан с нещо._ — Замълчах, дъвчейки устна. — _Но когато ме погледна, разбрах колко искаше да направи._ — Вдигнах очи към Арчър. Той седеше напълно неподвижно, очите му ме пронизваха. Отново поех дълбоко дъх.
	— _Той ме накара да се съблека и… започна да прокарва дулото на пистолета по лицето ми. После го премести върху гърдите ми. Каза ми, че ще ме… изнасили с пистолета. Бях толкова ужасена._ — Затворих за кратко очи и се извърнах настрани. Почувствах пръстите му върху брадичката си, когато Арчър обърна лицето ми към себе си. От жеста му струеше толкова любов, че от гърдите ми се изтръгна задавено ридание. Сякаш той ми казваше, че няма от какво да се срамувам, няма защо да се извръщам от него. Очите ми отново срещнаха неговите.
	— _Той почти ме изнасили, но преди да довърши започнатото, чухме воя на сирените — и те приближаваха все повече. Той побягна. Избяга през задната врата във вилнеещата буря._ — Затворих за секунда очи и отново ги отворих. — _Сега ненавиждам дъжда, гръмотевиците и светкавиците. Те ме връщат към онази нощ._ — Отново поех дълбок, треперлив дъх. Току-що бях разказала всичко, което се бе случило през онази нощ, и бях издържала.
	— _Бри_ — поде Арчър, но изглежда, не знаеше как да продължи. Макар че аз не се нуждаех от повече думи. Само от името ми, изписано от ръцете му с толкова обич, на сърцето ми стана по-леко.
	Погледът на Арчър обходи лицето ми, преди да попита:
	— _Затова ли замина? Затова ли дойде тук?_
	Поклатих глава.
	— _След като баща ми беше убит, установих, че срокът на застрахователната му полица е изтекъл и той не я е подновил. Изобщо беше занемарил много неща, докато съм била в колежа. Не бях изненадана. Татко беше най-прекрасният човек на земята, най-добрият и мил човек, който си срещал, но беше много неорганизиран._ — От устните ми се отрони тих смях.
	Погледнах към Арчър и очите му ме окуражиха да продължа. Имаше нещо в начина, по който ме гледаше — разбирането в очите му ме успокояваше, вдъхваше ми сили.
	— _Когато разбрах, че се налага да продам кафенето, за да платя разходите по погребението и останалите сметки, свързани с бизнеса, аз просто… предполагам, че изпаднах в някакво вцепенение. Много скоро получих делово предложение. Докато подписвах документите за продажбата, ме болеше толкова силно, че едва можех да дишам._ — Отново поклатих глава. Не исках да се връщам към онзи ден дори в мислите си. — _Имах чувството, че губя още една част от татко. Той притежаваше кафенето, откакто се помня — аз на практика израснах там._
	За част от секундата Арчър взе ръката ми в своята, сетне я пусна и ми каза:
	— _Съжалявам._
	Чувала съм тези думи преди, но докато го гледах в този миг, знаех, че те никога не са означавали толкова много, както когато Арчър ги изрече с жест.
	— _Арестуваха ли мъжа, който е убил баща ти?_
	Поклатих глава.
	— _Не. Полицаите ми казаха, че той най-вероятно е бил яко надрусан наркоман, който на следващия ден едва ли е помнел престъплението си._ — Замълчах за минута, размишлявайки. Това предположение винаги ми се е струвало съмнително…, но полицаите знаеха по-добре. При все това понякога се улавям да се озъртам през рамо дори без да го съзнавам.
	Арчър кимна и смръщи вежди, а аз го изпивах с поглед. Бях му изляла душата си и сега ми стана много по-леко, като че ли се бях отървала от товар, който дори не съм знаела, че нося. Устните ми се извиха в едва доловима усмивка.
	— _Май урокът по готварство се провали, а?_
	Арчър не реагира веднага, после широко ми се усмихна, разкривайки снежнобелите си зъби. Сега забелязах, че един от долните му зъби е леко крив, но така усмивката му ми харесваше много повече. Дори не разбирах защо — може би това беше един от онези идеални недостатъци. Той имаше малки бръчици на бузите, не бяха точно трапчинки, просто мускулите на лицето му се движеха, когато той се усмихваше. Не свалях поглед от тези бръчици, сякаш бяха два еднорога близнаци, които той бе крил от мен под брадата. _Вълшебство._ Погледът ми се плъзна по-надолу и се задържа върху устните му. Когато най-после очите ни се срещнаха, неговите леко се разшириха, преди той да извърне поглед.
	— _Докато спеше, отидох да взема велосипеда ти и хладилната чанта_ — рече той. — _Сложих всичко в хладилника. Мисля, че с продуктите всичко е наред._
	— _Благодаря. Значи, кулинарният урок се отлага за друг път?_ — Засмях се, сложих длан върху челото си и леко простенах. — _Искам да кажа, ако пак ме поканиш в дома си?_
	Арчър ми се усмихна и няколко минути остана мълчалив. Накрая вдигна ръце.
	— _С удоволствие. И обещавам, че следващия път няма да се налага да те свалям от дърво._
	Засмях се.
	— _Добре. Значи, се договорихме?_
	Той се усмихна и прекрасната му усмивка разтопи сърцето ми.
	— _Аха, договорихме се_ — отвърна след миг.
	Аз продължавах да се хиля насреща му като пълна глупачка. Кой, дявол да го вземе, можеше да предположи, че в края на този ден ще се смея? Не и момичето, което попадна в капан и бе увесено на дърво в гората, а после изгуби ума си пред красивия (както се оказа) мълчалив мъж.
	Окопитих се, когато той преглътна с усилие, и погледът ми се отмести към белега на гърлото му. Протегнах ръка, за да го докосна внимателно, и Арчър се отдръпна, но после замря. Погледнах го в очите и пръстите ми нежно се плъзнаха по наранената кожа.
	— Какво се е случило с теб? — прошепнах, без да отмествам ръката си.
	Той отново преглътна, погледът му пробяга по лицето ми, като че ли се опитваше да реши дали да ми отговори, или не. Накрая вдигна ръце и каза:
	— _В мен стреляха. Когато бях на седем. Бях прострелян._
	Очите ми се разшириха и закрих устата си с длан. След секунда я отпуснах и изхриптях:
	— Простреляли са те? Но кой, Арчър?
	— _Чичо ми._
	Кръвта се смрази във вените ми.
	— _Чичо ти?_ — попитах объркана. — _Този, който е живял, тук с теб?_
	— _Не, другият ми чичо. В деня, когато изгубих родителите си, моят чичо ме простреля._
	— _Аз не… не разбирам. Защо?_ — попитах. Знаех, че изражението на лицето ми издава ужаса, който изпитвах. — _Съзнателно? Защо той ще…?_
	Арчър стана и кичур от пригладената назад коса падна върху лицето му. Пристъпи към малката масичка зад дивана и взе малка тубичка с някакъв мехлем. После заобиколи дивана, седна отново до мен, сложи тубичката на коленете си и рече:
	— _Ще сложа малко антибиотичен мехлем върху драскотините ти, за да не се инфектират._
	Разбрах, че повече не смята да говори за себе си. Исках да го притисна, но не го сторих. Най-добре от всички знаех, че когато не желаеш да говориш, никой не бива да те принуждава.
	Погледнах ръцете и краката си. Имаше няколко малки драскотини и две-три по-дълбоки. Леко смъдяха, но нямаше нищо сериозно. Кимнах към Арчър в знак на съгласие.
	Той отвори тубичката и започна да нанася с пръст крема по всяка драскотина.
	Когато се наклони към мен, вдъхнах аромата му. Ухаеше на чисто, на сапун и нещо мъжко, на Арчър. Ръката му застина, очите му се стрелнаха към мен и той задържа погледа ми. Сякаш времето спря, а сърцето ми бясно запрепуска. Накрая Арчър отмести поглед, завинти капачката на малката тубичка и я остави в скута си.
	— _Това ще помогне_ — каза той и отново се изправи. Тогава забелязах краката му и ахнах. Целите бяха покрити с малки и големи рани, бяха зачервени и леко подути.
	— _О, господи! Какво е станало с краката ти?_ — възкликнах аз.
	Той сведе поглед към тях, сякаш току-що забелязваше, че бяха изранени.
	— _Не можах да намеря обувките си, когато чух виковете ти. Ще се оправят._
	— _О, Арчър!_ — въздъхнах и сведох очи. — _Толкова съжалявам. Трябва да ги превържеш. Ако имаш бинт, аз ще ги превържа…_
	— _Не е необходимо. Ще ги намажа с мехлема. На сутринта ще са наред._
	Въздъхнах. Разбира се, мехлемът щеше да помогне, но нямаше да ги излекува за една нощ. Не и толкова дълбоки рани. Целите му крака бяха нарязани. Господи, той беше тичал по камъните и острите клони, по трънливата земя, за да ме спаси.
	Станах.
	— _Може ли да ползвам банята?_
	Той кимна и ми посочи вратата вдясно от всекидневната.
	Минах покрай него и влязох в малката баня. Вътре всичко беше чисто и подредено — мивката и огледалото блестяха, във въздуха се усещаше лек аромат на лимон. Несъмнено домакинските му умения бяха на висота.
	От едната страна върху тоалетното шкафче се виждаше сапун, а от другата бяха подредени всевъзможни пособия за почистване на зъби: електрическа четка за зъби, конци за почистване на венци и най-различни шишета с вода за уста, стоматологични сонди и — взех едно шишенце — флуорни таблетки. Добре, явно човекът малко прекаляваше с грижите за зъбите си. Предполагам, че не беше кой знае какъв недостатък.
	Използвах тоалетната и се върнах при Арчър. Усмихнах му се.
	— _Забелязах, че се отнасяш доста сериозно към зъбите си_ — подкачих го аз.
	Той ми се усмихна, леко поклати глава и вдигна ръка към тила си. Буйната му коса падаше върху лицето му и на мен ми се искаше да я пригладя назад, както той бе направил, за да мога по-добре да виждам красивото му лице.
	— _Чичо ми не вярваше на лекарите и зъболекарите. Казваше, че те поставят проследяващи устройства, за да получат достъп до тялото ти. Веднъж го видях да си вади прогнил кътник с клещи._ — Той изкриви лице в гримаса. — _След този случай започнах да полагам сериозни грижи за зъбите си._
	— _О, боже! Това е ужасно_ — потръпнах аз. — _Имам предвид как чичо ти си е извадил зъба. Да се грижиш за зъбите си, е добър навик._ — Не успях да сдържа смеха си, а той ми се усмихна и сякаш се отпусна.
	— _Гладна ли си?_ — попита след секунда.
	— _Умирам от глад._
	Арчър кимна.
	— _Нямам голямо разнообразие от продукти. Мога да направя супа._
	— _Това звучи страхотно. Позволи ми аз да я направя. Обещах ти хубава вечеря, а вместо това изпаднах в нервен срив. Наистина лоши маниери._
	Прехапах устна, но после леко се засмях и извинително свих рамене.
	Той ме погледна и се изкиска. Диафрагмата под тениската му се раздвижи, ала от устата му не излезе нито звук. Той за пръв път се смееше в мое присъствие. Аз се опивах от тази гледка, влюбена в онези бръчици върху страните му.
	Приготвихме вечерята в малката му кухня, чиято безупречна чистота не ме изненада. Пилешка супа с фиде и малки хлебчета. Надникнах в хладилника и се извърнах към него.
	— _Фъстъчено масло, желе и ябълково пюре? Да не си на шест години?_ — широко се усмихнах.
	Той не се усмихна в отговор, само ме гледа няколко секунди, обмисляйки въпроса ми.
	— _В някои отношения — да, Бри. В други — не._
	Усмивката ми се стопи.
	— _О, господи, Арчър, извинявай. Това беше наистина нетактично…_
	Но той сграбчи ръцете ми, за да възпре думите ми. Няколко секунди двамата стояхме и просто се взирахме в преплетените си пръсти.
	Накрая той ме пусна и рече:
	— _Обаче предлагам бонус за моите приятели — имам извити сламки в онзи шкаф ето там. Можем да правим мехурчета в млякото с шоколад._
	Арчър килна глава, сочейки шкафа над рамото ми.
	Аз бавно се извих, сетне се обърнах отново към него, за да го видя как се усмихва насреща ми. На свой ред килнах настрани глава.
	— _Да не би да се шегуваш?_
	Той продължи да се усмихва. Аз се засмях.
	— _Браво, получи се_ — смигнах му.
	Арчър ми показа къде държи тенджерите и тиганите, и аз се заех с приготвянето на супата. Кухненските уреди бяха стари, но Арчър бе инсталирал красиви бетонни плотове. Бях виждала подобни в едно шоу по HGTV, но те не бяха толкова красиви като тези, които той бе изработил. Докато супата вреше, аз прокарах ръка по тях, дивейки се на майсторството му.
	Изядохме вечерята на кухненската маса, после почистихме в приятно мълчание. Цялата изтръпвах, когато високото му стройно тяло случайно се отъркваше в моето, докато той се движеше из кухнята. Виждах всеки мускул под тениската му, наблюдавах как плавно се движеха ръцете му, докато миеше и подсушаваше чиниите, които бяхме използвали, но през цялото време се преструвах, че бърша вече лъснатия до блясък плот.
	Когато приключи, Арчър се извърна към мен, все още с кърпата в ръка. Изтри ръцете си, докато двамата се взирахме един в друг. Във въздуха помежду ни сякаш запращя електричество. Преглътнах с усилие и видях, че той също преглъща. За секунда очите ми се задържаха върху белега на гърлото му.
	Вдигнах поглед и казах:
	— _Трябва да вървя._
	Той остави кърпата и леко поклати глава.
	— _Не мога да ти позволя да караш сама велосипеда в този мрак, а още не мога да вървя толкова надалеч._ — Арчър сведе поглед към краката си, сочейки раните си. — _Утре ще съм добре и ще те изпратя._
	Кимнах.
	— _Хм…_ — казах, после показах с жестове: — _Добре. Мога да спя на дивана._
	Арчър поклати глава.
	— _Не, ти ще спиш в моето легло._ — Когато очите ми се разшириха, лицето му пребледня и той затвори очи за няколко секунди. — _Искам да кажа, че аз ще спя на дивана, а ти можеш да използваш леглото ми_ — поясни. Върху страните му избиха червени петна и можех да се закълна, че сърцето ми подскочи в гърдите.
	— Не мога да направя това — прошепнах.
	— _Напротив, можеш_ — отвърна той, мина покрай мен и излезе от кухнята.
	Последвах го през вратата срещу банята и се огледах. Стаята беше обзаведена много скромно: само легло, скрин и малък стол в ъгъла. Нямаше никакви джунджурийки, снимки или нещо подобно.
	— _Преди два дни изпрах чаршафите. Те са… чисти_ — каза той и отмести поглед от мен, а върху скулите му отново разцъфтяха онези червени петна.
	— _Добре. Благодаря ти, Арчър. За всичко. Благодаря ти._
	Той също ми кимна, погледите ни се срещнаха, а когато излизаше от стаята, раменете ни се докоснаха и аз усетих как той леко трепна. След това затвори вратата зад себе си.
	Аз отново огледах стаята и забелязах, че всъщност върху скрина му лежеше малка фотография. Приближих се и я вдигнах внимателно. На нея се виждаше красиво момиче, дългата й кестенява коса се стелеше по раменете и тя се смееше на човека с фотоапарата. Изглеждаше безгрижна и щастлива. Изглеждаше влюбена. Осъзнах защо усмивката й ми беше толкова позната — беше усмивката на Арчър. Това сигурно беше майка му, Алиса Макрей, помислих си аз. Обърнах снимката и на гърба беше написано:
C>
	Моя красива Лис, с любов завинаги, К.
C$
	_К. Конър? Чичото на Арчър. Мъжът, който го бе прострелял?_ Той беше героят на града — навярно не знаеха, че е прострелял племенника си.
	— Но как е възможно това? — попитах тихо момичето от снимката. Големите й кафяви очи ме гледаха засмяно, но не даваха отговор. Оставих фотографията на мястото й.
	Бързо се съблякох и останах по бельо. Отметнах завивката и се пъхнах в леглото на Арчър. Ухаеше на него — на сапун и чист мъж.
	Докато лежах в леглото му, мислех за него и как лежи в другата стая; дългите му крака навярно висяха от дивана. Чаршафите още пазеха аромата му и аз го вдъхнах дълбоко. Представих се го без тениска, как лунната светлина сияе върху гладките му голи гърди, и леко потръпнах. Той беше само на няколко метра от мен и ни делеше една стена.
	Подобни мисли за Арчър бяха малко опасни — не знаех дали идеята е добра. Сега, като размишлявах за това, осъзнах, че още от самото начало помежду ни имаше химия. Просто беше трудно да се определи, защото той беше толкова различен. А и аз _все още_ се чувствах малко объркана. Но очевидно тялото ми изобщо не се чувстваше объркано, докато хормоните ми бушуваха вътре в мен, изпълвайки вените ми с жар, и съзнанието ми не можеше да се избави от картините на нас двамата, преплели тела сред тези чаршафи, а красивите му очи с цвят на отлежало уиски блестят от страст.
	Обърнах се настрани, нагласих възглавницата, тихо простенах и стиснах здраво очи, заповядвайки си да заспивам. Не след дълго, макар че вече бях спала няколко часа по-рано същата вечер, потънах в дълбок сън. Събудих се чак на разсъмване, когато слънчевите лъчи, процеждащи се между дърветата около къщата, изпълваха стаята с мека светлина.

	* * *

	Седнах и се протегнах, оглеждайки стаята на Арчър на светлината на утринното слънце. Облякох шортите и горнището и надникнах през вратата. Моят домакин никъде не се виждаше, затова прекосих коридора и се отправих към банята му. Използвах тоалетната, после измих с пръст зъбите си и се изплакнах с водата му за уста. Измих лицето си и се погледнах в огледалото. Изглеждах добре. Очите ми все още бях леко подути, но с изключение на това нищо друго не издаваше вчерашния ми нервен срив. Пригладих косата си назад и се облегнах на мивката.
	Споменът за срива ме наведе на мисълта за кошмара, който сигурно всеки миг щеше да ме сграбчи. По-добре да бъда сама, далеч от погледа на Арчър. Той навярно и без това вече ме мислеше за малко луда. Ако станеше свидетел на поредната проява на моето ПТСР*, щеше да се убеди, че съм напълно откачена.
	[* Посттравматично стресово разстройство. — Б.пр.]
	Няколко минути постоях до мивката, затворила очи в очакване страшният кошмар да ме връхлети, докато бях зад затворената врата. Нищо не се случи.
	Пуснах водата и си представих, че около мен се лее дъжд, точно както през онази нощ. Нищо не се случи.
	Опитах се да потуша надеждата, разцъфваща в гърдите ми — толкова пъти вече се бях надявала, че зловещите спомени завинаги са си отишли, миг преди пристъпът да ме връхлети.
	Затворих очи и се замислих за предишната нощ, какво ми бе казал Арчър, когато му споделих най-ужасния си срам — че не бях направила нищо, когато баща ми беше убит, а мен почти ме изнасилиха. Арчър не ме бе погледнал с отвращение… а по-скоро с _разбиране_. Само при спомена по тялото ми отново се разля вълна на облекчение.
	Бях плакала повече, отколкото смятах, че мога. Бях изплакала реки от сълзи… заради татко, заради празнотата, която чувствах всеки ден, задето бях изгубила най-добрия си приятел, _личността си_… защото бях изгубила себе си някъде по пътя, защото избягах…
	Отворих очи, гризейки нокът и мръщейки вежди. От това ли се нуждаех? Заради това ли бяха всички тези кошмари? За да ме принудят да се изправя лице в лице със страховете, от които бягах? Имаше смисъл. Ала това беше само част от проблема. Може би ми е било нужно да се почувствам в безопасност, да ме приемат с моята болка, преди да бъда освободена от ежедневните мъчения. Имала съм нужда от някого, който да разбере и да ме утеши, докато плача.
	Имала съм нужда от Арчър.
	Отворих вратата на банята и бързо прекосих къщата, викайки го. Нямаше го. Изтичах навън и отново го извиках. След няколко минути той се появи между дърветата откъм езерото, спря се и въпросително ме погледна.
	— _Не мислех, че ще станеш толкова рано_ — каза Арчър.
	Затичах се надолу по склона и спрях точно пред него с широка усмивка на лице, а вълнението бликаше от мен. Засмях се, докато гледах красивото му лице. Още не бях свикнала да го виждам. Или поне по-голямата му част. Той все още отчаяно се нуждаеше от подстригване.
	— _Тази сутрин нямах кошмар_ — обясних развълнувано с нетърпеливи жестове.
	Той се намръщи и ме погледна объркано.
	Поклатих глава и се засмях приглушено.
	— _Предполагам, че просто не мога да повярвам… искам да кажа, сутрин винаги съм имала пристъп. Всеки ден. Всеки Божи ден в продължение на шест месеца_ — продължих, ръцете ми се движеха бързо, а очите ми се наляха със сълзи.
	Арчър продължаваше да ме гледа, в очите му се четеше разбиране, а по лицето му пробяга съчувствие.
	— _Трябва да отида да изведа Фийби и да я нахраня_ — казах и изтрих сълзите си. Отново се взрях в Арчър, радостта изпълваше всяка клетка на тялото ми. Той ми бе направил невероятен подарък и аз се чувствах замаяна. Исках да прекарам деня с него и не ме беше грижа, че винаги аз молех за компанията му. — Може ли по-късно пак да дойда? — изтърсих на глас, гледайки го с надежда.
	За няколко секунди погледът му обходи лицето ми, сетне той кимна.
	Ухилих се.
	— Добре — пророних задъхано. Пристъпих напред и очите му леко се разшириха, но той не помръдна. Обвих ръце около него и здраво го прегърнах. Той не отвърна на прегръдката ми, но ми позволи да го държа.
	След минута отстъпих крачка назад и отново му се усмихнах.
	— _Ще се върна._
	— _Добре._
	— _Добре_ — казах отново и още по-широко се усмихнах.
	В ъгълчето на устата му затрептя усмивка, но той само ми кимна.
	Аз се обърнах и затичах по гористия хълм към дома му, а после — по пътеката. Велосипедът ми бе облегнат на оградата. Изкарах го през портата и поех към къщи. От време на време пусках велосипеда да се движи по инерция по прашния път, вдигнала глава към небето. Чувствах се щастлива, жива, _свободна_.


>	Глава 15
#	Бри

	Когато се прибрах у дома, пуснах Фийби навън. Чувствах се по-лека, по-щастлива, сякаш оковите на болка и скръб от моята загуба, държали ме в плен през последните шест месеца, бяха паднали. Стоях под ярките лъчи на слънцето и чаках Фийби, изпълнена с чувство на дълбок покой. Никога, никога няма да забравя татко. Той щеше завинаги да бъде с мен през остатъка от живота ми. Да се освободя от оковите на мъката и вината, не означаваше да се откажа от него. Моят баща ме обичаше; той щеше да иска да бъда щастлива. Облекчението, изпълващо тялото ми, едва не ме накара да се разридая. Преглътнах емоциите, извиках Фийби и влязох във вилата.
	След като я нахраних, изпих чаша чай. През цялото време, докато седях край кухненската маса, мислех за татко, припомнях си специалните моменти, които бяхме споделяли, неговите малки чудатости, представях си лицето му, толкова ясно запечатано в съзнанието ми. Замислих се за скъпоценния дар, който много хора никога не бяха имали. Аз преживях с него двайсет години. Бях _щастлива_ — бях благословена. Когато станах, за да сложа чиниите в мивката, върху лицето ми сияеше усмивка.
	Влязох в банята, пуснах душа и съблякох дрехите си. Драскотините изглеждаха много по-добре. Очевидно мехлемът на Арчър бе свършил чудесна работа.
	Арчър… Въздъхнах, толкова много противоречиви емоции и чувства извикваше в мен. Всеки път, когато мислех за него, цялата ми душа се сгряваше.
	Исках да науча историята му. Исках да зная всичко за него. Ала инстинктът ми подсказваше, че не бива да го притискам със спомените за случилото се в деня, когато неговият чичо го бе прострелял. Началникът на полицията, _чичо му_, бе стрелял в него. Господи, как можеше човешкият ум да побере подобен ужас? И какво, _по дяволите_, го бе подтикнало да го направи?
	Час и половина по-късно бях облечена с къси панталони и тениска, а косата ми беше подсушена и вързана на опашка.
	Докато обувах джапанките, погледнах към телефона върху скрина и го взех. Имах две пропуснати съобщения. Прослушах ги. И двете бяха от Травис. Захвърлих обратно телефона. Щях да му се обадя, но не сега.
	Взех Фийби на ръце с намерението да потегля към дома на Арчър, но докато заключвах вратата, ми хрумна нещо и се върнах. След няколко минути вече въртях педалите на колелото към „Брайър Роуд“.

	* * *

	— Здравей — усмихнах се на Арчър, когато той ми отвори вратата на дома си. Бе оставил портата на оградата леко отворена, за да вкарам велосипеда вътре. Пуснах Фийби, която хукна напред, търсейки Кити и кученцата.
	Той ми се усмихна в отговор и отвори по-широко вратата, за да вляза.
	Прекрачих прага и се извърнах към него. Поех дълбоко дъх.
	— _Благодаря, че ми разреши отново да дойда, Арчър._ — Прехапах устна, търсейки нужните думи. — _Надявам се, че нямаш нищо против… след миналата нощ… няма друго място на света, където бих искала повече да бъда, отколкото тук с теб._ — Наклоних глава, гледайки го. — _Благодаря ти._
	Докато говорех, Арчър гледаше ръцете ми, а когато най-накрая вдигна поглед към мен, видях доволното изражение на лицето му. Той ми кимна и се усмихна.
	Огледах го. Беше облечен в същите овехтели дънки, които сякаш всеки миг щяха да се разпаднат, и тъмносиня тениска. Краката му бяха боси… и когато сведох поглед, забелязах, че стъпалата му изглеждаха много по-добре, най-вече защото подутините бяха спаднали. Но прорезите и драскотините все още имаха ужасен вид. Потръпнах и отново вдигнах поглед към лицето му.
	— _Всичко е наред, Бри_ — каза той, очевидно забелязал реакцията ми на раните му.
	Съмнявах се, но кимнах. Килнах настрани глава.
	— _И така, Арчър, донесох нещо, но преди да ти го покажа, искам да знаеш, че ако идеята не ти хареса… или… просто искам да ми го кажеш, аз ще те разбера._
	Той повдигна вежда.
	— _Звучи плашещо._
	Засмях се леко.
	— _Не… просто… ами нека ти покажа._ — Взех матката чанта, която бях донесла, и извадих ножиците си.
	Арчър ги погледна предпазливо.
	— _Помислих, че може би ще искаш да се подстрижеш_ — подхванах, но побързах да го успокоя, — _но ако не желаеш, няма проблем. Не казвам, че имаш нужда от подстригване, но ами имаш нужда от подстригване. Но няма да те подстригвам — по-скоро малко ще оформя и подравня косата ти._
	Той се усмихна малко засрамено и обхвана тила си с ръка, сетне я отпусна и ме погледна.
	— _Нямам нищо против._
	Ухилих се.
	— _Нямаш нищо против? Прекрасно! Искам да кажа, че не съм най-добрата фризьорка на света, но мога да те подстрижа равно. Много пъти съм подравняваха косата на татко._
	— _Отрежи колкото искаш, Бри_ — усмихна се той.
	— _Ами ти как искаш? Ще направя това, което ти харесва._
	Той се взря в мен, погледът му се стопли, макар че не се усмихна. Впери сериозните си очи в мен и преглътна, преди да отговори:
	— _Искам на теб да ти хареса. Направи каквото ти искаш._
	Поколебах се, не желаех да правя нещо, което не би искат.
	— _Сигурен ли си?_
	— _Напълно_ — отвърна той, отиде в кухнята и издърпа един от столовете в средата на пода, за да се измете по-лесно подстриганата коса.
	Влязох в банята, взех кърпа и гребена върху мивката, сетне се върнах в кухнята и обвих раменете му с кърпата.
	Започнах да подстригвам дългите кичури, като внимателно отмервах дължината и се стараех косата да бъде равна. Той ми бе казал, че мога да правя каквото искам, затова реших да го подстрижа късо. Исках да виждам лицето му, имах смътното усещане, че той просто се крие зад тази буйна грива. Имах ли право да го лиша от това? Не. Ала той ми бе позволил и аз възнамерявах да се възползвам. Ако пожелаеше, пак можеше да остави косата си да порасне дълга.
	Оставих гребена настрани и разчесах с пръсти тъмната му, коприненомека коса, преди да използвам ножиците. Прокарвах ръце през гъстите вълнисти кичури, изпълнена с интимни и чувствени усещания; пулсът ми се учести, докато се движех около него, като първо подстригах отзад, а после минах отпред. Всеки път, когато прокарвах бавно ръка по главата му, Арчър леко потрепваше. Докато го подстригвах, се наведох по-близо и можех да вдъхна аромата на шампоана му и чистия мирис на тялото му. От него лъхаше на сапун и специфично мъжко ухание и стомахът ми изтръпна от желание.
	Когато застанах пред него и отметнах кичурите от челото му, погледнах лицето му и очите ни се срещнаха за миг, ала той побърза да ги затвори. Изглеждаше, сякаш изпитва болка, и сърцето ми се сви. Дали някой, освен майка му, някога го бе докосвал с нежност?
	Продължих работата си и когато се наклоних още по-близо, за да подстрижа косата над ухото му, той затаи дъх. Очите ми отново се насочиха към него. Зениците му бяха леко разширени, а устите — полуотворени. Зърната ми се втвърдиха под тениската, очите на Арчър се сведоха надолу и зениците му се разшириха още повече, когато видя гърдите ми. Погледът му бързо се отмести настрани, онези червени петна отново избиха върху скулите му, а ръцете му, отпуснати върху мускулестите бедра, се свиха в юмруци.
	Наклоних се да клъцна още няколко кичура и гърдите ми се оказаха съвсем близо до лицето му. Чух го как рязко пое дъх, а после тишината в кухнята се изпълни с тежкото му и накъсано дишане. Сведох поглед и видях възбудата му под панталоните.
	Бързо застанах зад гърба му, за да подравня още малко косата му и да овладея собственото си дишане. Имах чувството, че очите ми са се разширили, и можех само да се надявам, че се справям добре, тъй като не можех да се съсредоточа заради влагата между бедрата си. Бях толкова възбудена, че едва можех да стоя на едно място: заради близостта му, заради усещанията, които ме пронизваха всеки път, когато го докоснех, както и заради увереността, че и аз му въздействах по същия начин. Никога досега не съм се възбуждала толкова бързо — при това от едно тъпо подстригване. Но беше съвсем очевидно, че той изпитва същото.
	Когато отново застанах пред него, забелязах, че той леко трепери.
	— Ето — прошепнах, — готово. Изглеждаш наистина много добре, Арчър. — Коленичих пред него и тежко преглътнах, докато проверявах резултата от работата си.
	Оставих ножиците върху плота зад гърба си и отново се обърнах, като се придвижих по-близо до него. Ударите на сърцето ми отекваха гръмко в ушите и между краката ми. Вдигнах очи към него и погледнах бързо към устата му. Неговият поглед се стрелна към моите устни. Господи, толкова силно исках да ме целуне, че изпитвах физическа болка.
	Арчър ме погледна от горе надолу, адамовата му ябълка подскочи и белегът на гърлото му малко се разтегли нагоре. Докато се взирахме един в друг, по лицето му пробяга неувереност и той още по-силно стисна юмруците, отпуснати върху бедрата му.
	Внезапно скочи, събаряйки стола, и се изправи. Изглеждаше не по-малко шокиран от мен.
	— _Сега трябва да си вървиш_ — каза той.
	— _Да си вървя? Защо, Арчър, извинявай, да не би аз…?_
	Той поклати глава. Виждах как пулсира вената на шията му.
	— _Не, нищо, аз просто… имам работа. Ти трябва да си вървиш._ — Дишаше тежко, като че ли току-що бе пробягал почти десет километра. Колкото пъти го бях наблюдавала, докато работеше, нито веднъж не го бях виждала да се задъхва. Той ме погледна умоляващо.
	— Добре — прошепнах и по лицето ми плъзна червенина. — Добре.
	Взех ножиците и отидох във всекидневната, за да ги прибера в чантата. Извърнах се към Арчър.
	— _Сигурен ли си? Аз не…_
	— _Да, моля те, да_ — настоя той.
	Сведох поглед и видях, че все още е много възбуден. Отново преглътнах. Не знаех какво да мисля. Дали беше засрамен, задето се бе възбудил? Или беше разстроен, че се е възбудил от мен? Да не би да съм била прекалено нахална? Може би той просто е искал да бъдем приятели, а аз съм го разбрала напълно погрешно? Болка и обида замъглиха ума ми.
	— Добре — казах отново и се запътих към вратата.
	Когато минавах покрай него, той улови нежно ръката ми и аз леко се сепнах.
	— _Извинявай. Наистина съм ти благодарен за подстригването._
	Отново се взрях в него и забелязах колко красив изглеждаше — свежо обръснат, с новата прическа, с поруменелите скули и със златистокафявите очи, които сияеха по-ярко от обикновено.
	Кимнах и излязох през вратата. Фийби беше на верандата. Взех я на ръце и ускорих крачка, за да изляза час по-скоро от портата на Арчър.


>	Глава 16
#	Бри

	Карах бавно към вилата. Когато завих по моята улица, осъзнах, че не си спомням нищо от пътуването дотук. Движех се като в мъгла, не забелязвах нищо наоколо, изцяло съсредоточена върху чувството на смут и болка.
	Когато пред мен се показа вилата, видях отпред паркиран пикап и някаква фигура на верандата. _Какво ставаше, по дяволите?_
	Щом приближих, разпознах Травис. Слязох от колелото, облегнах го на оградата, взех Фийби и се запътих към него със смутена усмивка.
	— Здравей, страннице — приветства ме той и се отправи към мен.
	Тихо се засмях.
	— Извинявай, Травис. Не се опитвам да се правя на недостъпна, получих съобщенията ти. Просто наистина бях заета. — Посрещнах го в подножието на стълбата.
	Той прокара ръка през косата си.
	— Не се опитвам да те преследвам — усмихна се притеснено. — Просто много ми хареса онази вечер, която прекарахме заедно, а след няколко седмици в града ще се състои парад на полицията и пожарната. След това винаги има официална вечеря в чест на баща ми — това е важно събитие за града… И аз наистина се надявах, че ще ме придружиш. — Той се усмихна. — Разбира се, надявам се, че двамата ще отидем някъде преди това, но исках да съм сигурен, че съм те поканил навреме за събитието. За мен този прием е важен.
	Прехапах устна, тъй като не знаех какво да правя. И тогава ме осени — баща му беше мъжът, застрелял Арчър. Да го почета? Как бих могла? Не исках да обидя Травис; харесвах го. Просто повече харесвах Арчър. О, господи, наистина го харесвах. Но Арчър ме бе изхвърлил от дома си, докато Травис си бе направил труда да ме открие, и ме канеше да прекарам известно време с него. Независимо че ставаше дума за събитие, на което нямах желание да присъствам. В този момент исках просто да се прибера у дома и да помисля. Исках да бъда сама.
	Усмихнах се.
	— Травис, може ли да помисля? Съжалявам… всичко е доста сложно… Аз просто…
	Върху лицето му за миг проблесна гняв или разочарование, но той се усмихна и каза:
	— Какво ще кажеш да ти се обадя след ден-два, като уточня подробностите, и тогава да ми кажеш „да“?
	— Добре — засмях се меко, — обади ми след два дни.
	Той доволно се ухили, после се наведе, за да ме целуне, но аз леко извих глава и му предоставих бузата си. Травис се намръщи, отдръпна се, но не каза нищо.
	— До скоро — промълвих аз.
	Той кимна кратко, заобиколи ме и се насочи към пикапа. Наблюдавах го от мястото си — широки рамене, стегнато дупе, идеално изпълващо тесните дънки. Той наистина беше много сексапилен и привлекателен млад мъж, с две думи — отлична партия. Тогава защо не почувствах никаква искра? Въздъхнах и влязох в къщата с Фийби.
	Отидох в спалнята, отпуснах се на леглото и преди да се усетя, заспах. Когато се събудих, в стаята беше тъмно. Погледнах часовника. Десет часа и осемнайсет минути. Бях проспала целия следобед и вечерта. Навярно защото не бях спала добре в леглото на Арчър, терзана от мислите, че ни дели само една стена. При спомена за Арчър от гърдите ми неволно се изтръгна стон и аз се запитах какво ли правеше той сега. Надявах се, че не бях провалила напълно нашите отношения.
	Въздъхнах и седнах, а Фийби притича в стаята.
	— Здрасти, момиче — посрещнах я ласкаво. — Сигурно искаш да излезеш навън, нали?
	Поведох я към входната врата, шляпайки с джапанките, и мислено си напомних да изхвърля увехналите рози, клюмнали във вазата върху масичката. Когато отворих вратата, тутакси съзрях нещо върху изтривалката. Стъписах се и се наведох, за да го взема. Дъхът ми секна, а после върху лицето ми се разля доволна усмивка. Беше „букет“ от шоколадови блокчета „Алмънд джой“, старателно завързани по средата с тънка връзка.
	Повъртях пакетчето в ръце, глупаво ухилена, докато щастието разцъфваше гърдите ми. Предполагам, че това беше извинение? Или… приятелски жест? Какво точно означаваше? Изпъшках. Тези мъже!
	Засмях се на глас, притискайки шоколадовите блокчета към гърдите си. Постоях още малко на верандата, усмихвайки се като пълна идиотка. Непохватно момче. Милият мълчалив Арчър Хейл.

	* * *

	На следващия ден бях на работа от шест сутринта до два следобед и едва не закъснях. Това беше втората ми сутрин без кошмари. Когато предишната вечер си лягах, бях малко уплашена, че онази сутрин е била просто необяснима случайност. Но не, изглежда, не беше така. Чувствах се съвършено нов човек. По-безгрижна, изпълнена с _надежда_ и свобода.
	След закуска притокът от посетители взе да намалява и Норм извика от кухнята:
	— Маги, ще отида малко да си почина отзад. Повикай ме, ако някой дойде. — Той свали гумените ръкавици, отдръпна се от грила и се отправи към малката стаичка зад кухнята.
	Маги поклати глава.
	— Той добре ли е? — попитах аз.
	— Проклетият твърдоглавец е болен, но разбира се, за нищо на света няма да наеме друг готвач. Така излиза по-евтино и той си мисли, че е единственият, който може всичко. — Тя отново поклати глава.
	Намръщих се, спрях да бърша барплота и се извърнах към Маги. Килнах глава, размишлявайки, после казах:
	— Маги, ако се нуждаете от помощ в кухнята, смятам, че мога да ви бъда полезна. Семейството ми притежаваше кафене и аз готвех там. Бих могла да приготвя нещо тук… имам предвид, нали разбираш, ако се наложи.
	Маги ме изгледа изучаващо.
	— Благодаря, скъпа. Ще го имам предвид.
	Кимнах и се върнах към задълженията си.
	Тъкмо привършвах с чистенето на барплота, когато звънчето над вратата иззвъня и когато вдигнах очи, видях една жена в средата на четирийсетте да влиза в закусвалнята. Беше облечена в светлобежов изискан тоалет, състоящ се от панталон и туника с къси ръкави, който приличаше на дизайнерски. Макар да не разбирах много от модни марки, дори аз знаех, че двете преплетени букви „С“, наподобяващи венчални халки, върху чантата й са логото на „Шанел“*.
	[* Шанел се изписва „Chanel“. — Б.пр.]
	Имаше лъскава руса коса, прибрана в елегантен кок, а няколко кичура обрамчваха лицето й. Гримът й беше безупречен, макар и малко прекалено силен, нанесен върху слабо лице, определено запознато със скалпела на пластичния хирург.
	— Здравейте, госпожо Хейл — приветства я Маги и се спусна насреща й, сякаш през вратата току-що бе влязла кралицата на Англия.
	— Маги — промърмори жената, стрелвайки я бегло с кос поглед, докато се носеше право към мен. Полъх на скъп парфюм — тежък аромат на лилии и рози — погъделичка носа ми. Кихнах и закрих с ръка устата и носа си, сетне отново я свалих.
	— Извинете! — леко се усмихнах.
	Жената ме погледна, сякаш бях заразна. Боже, само дето не се прекръсти. Леле, определено долавях някакво особено излъчване.
	— Ще изчакам, докато си измиеш ръцете.
	— Ъ, добре, ей сега се връщам и ще приема поръчката ви.
	— Нищо няма да поръчвам.
	Спрях се за миг. _Добре…_ Но само кимнах, отидох отзад, където измих и подсуших ръцете си, и побързах да се върна. Когато се приближих до бара, внезапно ми хрумна да се запитам защо изобщо се подчинявах на заповедите на тази персона.
	— С какво мога да ви помогна? — попитах, като се държах на разстояние от бара, за да не кихна отново. Почти бях сигурна, че съм алергична към нея.
	— Аз съм Виктория Хейл; сигурна съм, че си чула за мен.
	Погледнах я с безизразно изражение.
	— Не, съжалявам, но не съм — излъгах и изпитах малко удоволствие от гнева, пробягал по лицето й. Каква кучка.
	Но тя бързо се овладя.
	— Е, в такъв случай се радвам, че наминах, за да се представя. Аз съм майката на Травис. Доколкото разбирам, двамата се срещате?
	— Ъ, аз… — замълчах. Какво, по дяволите, ставаше тук? — Излязох един път с него — промърморих и смръщих вежди, изучавайки тази нагла жена. Нямах намерение повече да се срещам с Травис, но не беше нужно тя да го знае.
	— Да, и аз така чух. Предполагам, че това е добре. Травис сам избира жените, с които иска да… се вижда. Това, което не е толкова добре, е фактът, че ти очевидно си се сприятелила с Арчър Хейл.
	Очите ми се разшириха и ченето ми увисна. Как, по дяволите, тази жена бе узнала за това? Скръстих ръце пред гърдите си.
	— Всъщност — подхванах аз — той ми е нещо повече от приятел. — Вирнах брадичка и я измерих с поглед от горе надолу. Разбира се, това не беше съвсем вярно — поне що се отнасяше до Арчър, — но исках да видя изражението на лицето й, когато го казах. Презрението й към Арчър беше очевидно, макар да нямах представа поради каква причина. И най-добрият начин, който в този момент ми дойде наум, за да го защитя, беше да я осведомя, че се срещам с него.
	Тя няколко секунди се взира в мен, а после се изсмя. Заля ме гореща вълна от ярост.
	— Май няма нищо ново под слънцето, нали? Поредното девойче върти на малкия си пръст мъжете от семейство Хейл? — Сетне очите й се присвиха. — Онова момче таи жестокост в себе си. Никой ли не ти го е казал?
	Ченето ми за пореден път увисна.
	— Таи жестокост? — засмях се аз. — Грешите много…
	Тя махна с ръка, за да млъкна.
	— Попитай го сама, девойче. Чух, че знаеш жестомимичния език и го обучаваш. Попитай го как преди няколко години се опита да ме нападне. — Тя кимна, сякаш се съгласяваше със себе си.
	Не отвърнах нищо, само продължих да се взирам в нея, без да си давам труд да поправям предположението й, че обучавам Арчър на жестомимичния език.
	— Стой далеч от него — продължи особата. — Нищо добро няма да излезе от това. А и като момиче, което знае какво е жестокост, не е зле да се вслушаш в предупреждението ми. Не се знае кога ще избухне и ще те нарани. Помни ми думите. Правил го е и преди. Приятен ден.
	И с тези думи тя се врътна и се отправи към вратата, като мимоходом кимна леко на Маги, която седеше на масата за персонала и се преструваше, че нищо не е чула.
	Аз бях потресена. Тази жена бе проучвала мен и моето минало? _Защо?_ От всички противни, високомерни… кучки — тази беше най-голямата!
	Когато вратата се затвори, Маги изтича при мен.
	— Какво, дявол да го вземе, означаваше всичко това? — попита тя, ококорила очи.
	Аз все още стоях смръщена зад бара.
	— Буквално нямам никаква представа. За коя се мисли тази жена?
	Маги въздъхна.
	— Тори Хейл винаги е била арогантна и надута, още от деня, когато пристигна в града — и стана още по-високомерна, откакто се омъжи за Конър Хейл. Тя е с огромно самочувствие, властна и самонадеяна, и с нея е трудно да се справиш. Но какво може да се каже за жена, която притежава целия проклет град, включително бизнеса, и която е толкова богата, че не си знае парите?
	— Че има нужда да си купи малко по-добър характер? — предложих аз.
	Маги тихо се изкиска.
	— Не мога да не се съглася с теб, но… — сви рамене. — Тя се движи най-вече в социалните клубове от другата страна на езерото. Нямам причини да общувам с нея. Разбира се, тя няма да спечели нови привърженици с плановете, които има за града.
	Погледнах към Маги.
	— Това ще се отрази ли на вас двамата с Норм?
	Тя поклати глава.
	— Все още не знаем. Никой не е видял окончателния проект. Единственото, което се знае със сигурност, е, че край брега ще се издигнат сгради с апартаменти.
	Погледнах през прозореца към ъгъла, зад който преди няколко минути бе изчезнала Виктория Хейл.
	— Хмм.
	— Какво беше това, че се срещаш с Арчър Хейл? — прекъсна размишленията ми Маги.
	Аз издишах, вперих поглед в нея и подпрях бедро до барплота.
	— Е, може би беше малко преувеличено, но съм посещавала дома му и двамата сме прекарали известно време заедно. Харесвам го.
	— Винаги съм смятала, че той е бавноразвиващ се.
	Тръснах яростно глава.
	— Съвсем не. Той е умен, забавен и много мил. Наистина е изключителен! — заявих, леко се изчервих и сведох очи, когато Маги ме изгледа с любопитство.
	— Ти наистина го харесваш — смаяно пророни тя. — Е, кой би могъл да си помисли? Хмм.
	— Да, харесвам го — потвърдих. — В него има много за харесване. Както и да е, за какво говореше Виктория Хейл — че в Арчър се таяло жестокост?
	Маги сви рамене.
	— Нямам представа. Аз никога не съм виждала нещо подобно. Както казах, винаги съм го смятала за бавноразвиващ се. Разбира се, не бих се учудила. Предполагам, че е заложено в гените. Баща му беше пияница и алкохолът го правеше агресивен. Бедната му съпруга се опитваше да скрие синините, но всички знаехме…
	— Някой опита ли се да предприеме нещо? — попитах, чувствайки тежест в гърдите си заради майката на Арчър.
	Маги кимна.
	— Конър Хейл, брат му, винаги беше наблизо. Доколкото знам, на няколко пъти двамата братя са се били помежду си. — Тя отново поклати глава.
	Прехапах устна, чудейки се за пореден път какво се бе случило преди толкова години между двамата братя.
	— По-добре да отида да проверя как е Норм — рече Маги. — Да се уверя дали не е хвърлил топа в задната стаичка. Няма да е добре за бизнеса.
	Засмях се тихо и се върнах към работата. В главата ми се въртяха стотици въпроси за братята, за тайните, за момичето, което и двамата бяха обичали, и за злата вдовица. Питах се как се сглобяват парченцата на този пъзел и къде е мястото на Арчър в цялата картинка.


>	Глава 17
#	Бри

	Когато късно следобед излязох от закусвалнята, забелязах, че определено е по-прохладно — все още беше топло, почти като през лятото, макар че беше началото на септември, но есента се усещаше във въздуха. Тук-там листата на дърветата бяха започнали да жълтеят и съвсем скоро щеше да се наложи да обличам дънки и пуловери. Спрях до колата. Дали това означаваше, че смятах да остана тук? Живеех в Пелион по-малко от месец, по вече започвах да приемам града като свой дом. Май щеше да се наложи сериозно да помисля за всичко. Ала засега не виждах смисъл да бързам.
	Отворих вратата на колата и внезапно усетих леко потупване по рамото. Сепнах се, поех рязко въздух и се извърнах. Чифт златистокафяви очи срещнаха моите. За частица от секундата се обърках, докато погледът ми изучаваше красивото лице и късо подстриганата тъмна коса. _Арчър._ Издишах, засмях се и притиснах длан към гърдите си.
	Той се усмихна.
	— _Извинявай._
	Отново се засмях.
	— _Всичко е наред. Просто не те чух да приближаваш._ — Смръщих вежди. — _Какво правиш тук?_
	— _Тук съм заради теб_ — отвърна той, пъхна ръце в джобовете си и за секунда се втренчи в обувките си, после извади ръце и продължи: — _Не преча, нали?_ — Главата му оставаше сведена, но той ме погледна и леко присви очи. Стомахът ми се преобърна.
	— _Разбира се, че не_ — усмихнах му се. — _Получих букета, който си ми оставил. Много ми хареса._
	Той кимна, устните му леко се извиха, но изражението на лицето му оставаше угрижено.
	— _Съжалявам за вчера_ — подхвана той и прокара ръка през косата си. — _Трябва да обясня, аз…_
	— _Арчър_ — прекъснах го и хванах ръката му, за да възпра жестовете, — _какво ще кажеш довечера да проведем урока по готварство и да поговорим? Става ли?_
	Той ме изучава внимателно около секунда, сетне кимна в знак на съгласие, мушна отново ръце в джобовете си и нервно се озърна.
	Усмихнах се.
	— _Добре, страхотно… супер. Ще се прибера, ще се изкъпя и преоблека и ще дойда с колелото._
	Той отново кимна в знак на съгласие.
	— _Влизай_ — кимнах към колата си. — _Ще те закарам у вас._
	Той погледна колата ми, сякаш беше летяща чиния.
	— _Не, ще се прибера пеша._
	Намръщих се.
	— _Арчър, честно. Защо да вървиш, когато мога да те закарам?_
	Той заотстъпва назад.
	— _По-късно ще се видим._
	Аз само го гледах, докато той не се обърна и не се отдалечи.
	_Е, както искаш_ — помислих си аз. Чак тогава забелязах, че всички хора наоколо забавят крачка и ме зяпат с интерес, без дори да се опитват да скрият любопитството си. Боже, малките градове понякога са доста дразнещи. Нима тук не бяха чували за неприкосновеността на личния живот и всичко останало?
	Качих се в колата и подкарах към вилата.

	* * *

	Когато се прибрах, взех набързо душ, облякох светложълтите ленени шорти и любимото си бяло потниче. Подсуших косата си и я вързах на хлабава опашка, като оставих няколко кичура да падат свободно около лицето ми. Задържах се малко по-дълго пред огледалото. Исках да изглеждам добре за Арчър, а самата мисъл, че ще бъда с него, ме изпълваше с трепет.
	Двайсет минути по-късно двете с Фийби приближихме отворената порта, водеща към дома на Арчър. Вкарах велосипеда вътре и затворих портата зад нас.
	Както обикновено, Фийби хукна през двора, за да търси Кити и кученцата, които сега следваха майка си по петите по време на тайните й мисии из целия имот. Усмихнах се на себе си. Жалко, че не можех да срещна чичо Нейтън.
	Арчър излезе от къщата и ми се усмихна, а аз разцъфнах в широка усмивка и се запътих към него. Щеше да ми е нужно малко време, за да свикна с новия му вид. Господи, той беше прекрасен. Разбира се, дрехите му все още бяха малко странни за един двайсетинагодишен мъж, който… почакайте, колко годишен всъщност _беше_ Арчър?
	— _На колко си години?_ — попитах с жестове, когато ни деляха само няколко метра.
	Той се смути за миг, после се загледа в далечината, като че ли пресмяташе, и отвърна:
	— _Двайсет и три._
	Аз спрях и се намръщих.
	— _А защо се смути?_
	Той леко тръсна глава.
	— _Чичо Нейтън не празнуваше рождените дни, затова понякога забравям на колко съм. Рожденият ми ден е на 2 декември._
	Не знаех какво да отговоря. Никой не бе празнувал рождения му ден? През всичките тези години? Може би в това нямаше нищо кой знае колко особено, но сърцето ми се сви от болка.
	— _Съжалявам, Арчър_ — казах, когато стигнах до него.
	Той сви рамене, сякаш това не беше важно.
	— _Ще влезем ли?_
	Кимнах.
	— Между другото — казах, докато го следвах към къщата — дали знаеш какво е станало с разхлабеното стъпало на верандата ми? — Когато по-рано се прибрах у дома, забелязах, че вече не се клатеше. Нямаше начин Джордж Коник да знае за това. Не бях му се обаждала. Последният човек, който се бе качвал по стъпалата на верандата ми, беше Арчър.
	Той ме погледна и леко се извърна към мен.
	— _Беше опасно. По-рано днес отидох и го поправих. Отне ми само няколко минути._
	— Благодаря, че си се погрижил за мен — прошепнах. Господи, какъв човек. Направо ме убиваше с прекалената си доброта.
	Арчър само кимна, като че ли не беше нищо особено. Влязохме вътре, той улови ръката ми и ме поведе към дивана. Когато седнахме, го погледнах очаквателно. Беше толкова странно да гледам пред себе си този голям красив мъж, с тяло, за което много мъже можеха само да мечтаят дори след часове, прекарани в гимнастическата зала, да седи толкова срамежлив и несигурен. Сърцето ми заби по-силно и по вените ми се разля топлина. Той изглеждаше доста притеснен, но пое дълбоко дъх и заговори с жестове:
	— _За вчера, аз…_
	— _Арчър_ — прекъснах го, — _не е нужно да ми обясняваш. Мисля, че разбирам…_
	— _Не, не разбираш_ — на свой ред ме прекъсна той. Прокара ръка по новата си, късо подстригана коса. — _Бри, аз не съм…_ — въздъхна и леко стисна челюсти. Очите му се впиха в моите, блестящи от възбуда. Усетих тази възбуда между бедрата си. Нищо не можех да направя; тялото ми реагираше на неустоимата му привлекателност, независимо дали го исках, или не.
	— _Може ли да ти задам един въпрос?_ — попита той и скулите му отново се покриха с онези червени петна. Господи, беше толкова красив.
	— _Можеш да ми задаваш всякакви въпроси._
	— _Ти… вчера искаше ли да ме целунеш? Искаше ли аз да те докосна?_ — Устните му леко се разтвориха и той се взря напрегнато в мен, сякаш животът му зависеше от моя отговор.
	— _Да_ — отвърнах без никакво колебание. В миналото съм играла игрички с мъжете. Флиртувах с тях, правех се на недостъпна, но с Арчър не се замислих нито за секунда. С него щях да бъда абсолютно откровена. Никога съзнателно не бих причинила болка на този красив чувствителен и вече толкова наранен мъж.
	Той шумно и накъсано издиша.
	— _Аз исках да те целуна, да те докосна. Просто не знаех… дали и ти искаш същото…_
	Усмихнах се и го погледнах през миглите си.
	— _Арчър_ — взех ръката му и я притиснах към гърдите си, там, където лудешки туптеше сърцето ми. — Усещаш ли това? — прошепнах, използвайки гласа си, тъй като ръцете ми притискаха неговата. — Ето как ми въздействаш. Сърцето ми бие толкова силно, защото толкова отчаяно искам да ме целунеш, че едва успявам да си поема дъх.
	Очите му се разшириха, зениците му станаха толкова големи, че златистокафявите му очи изглеждаха тъмнокафяви. Нещо почти осезаемо премина помежду ни. Той местеше поглед от устата към очите ми и обратно. Аз не помръдвах, инстинктивно усещайки, че за него е важно той да бъде пръв. Стоях неподвижно, моят поглед също шареше по устата му. Той облиза устни и само това движение изпрати електрически импулс между бедрата ми. Стиснах ги силно, опитвайки се да потуша нарастващото желание.
	_Целуни ме, целуни ме_ — мислено повтарях. Напрежението между нас беше толкова силно, че когато най-после главата му започна бавно да се приближава към мен, едва не простенах от облекчение.
	Той ме доближи, устните му леко се разтвориха, изражението върху лицето му беше смесица от неувереност и неподправена страст. Никога няма да забравя това изражение — никога, докато съм жива, няма да забравя съвършеното, прекрасно лице на Арчър. Следващия път нямаше да бъде същото. След като ме целунеше за пръв път, след неговата първа целувка, вече никога нямаше да бъде същото, знаех го. Опивах се от тази красота, запомнях я, за да я направя част от себе си. И тогава устните му докоснаха моите и аз простенах — задъханият звук изскочи неканен от гърлото ми. Той отвори очи и замря за секунда, очите му потъмняха още повече, преди да впие устни в моите, отново затваряйки клепачи. Аз също затворих очи и потънах в усещането на меките му устни, които вкусваха моите, изучаваха ги, докосваха ги леко, сетне отново се притискаха. След няколко секунди той се премести по-близо до мен, езикът му се плъзна по устните ми, а аз тутакси ги разтворих в безрезервна покана. Езикът му нерешително проникна в устата ми, а моят го посрещна и те се преплетоха. Той се придвижи още по-близо и леко издиша в устата ми, сякаш ми вдъхваше живот. И може би наистина беше така. Може би винаги е било така.
	Арчър ме положи нежно върху дивана, без да прекъсва целувката и се надвеси над мен, накланяйки глава. Целувката стана по-страстна, докато езикът му проникваше все по-дълбоко в устата ми, срещайки моя в бавен, чувствен танц.
	Никога не съм се чувствала по-добре.
	Опияняващото освобождение, разцъфтяло в сърцето ми и отприщено от дивото ми желание към този мъж, който ме целуваше, едва не ме накара да заплача от щастие.
	След няколко минути той се отдръпна, останал без дъх. Пое въздух на пресекулки и се взря в очите ми. Аз отвърнах на погледа му и се усмихнах, ала вместо да ми се усмихне в отговор, Арчър долепи отново устни към моите, вдигна ръце и нежно зарови пръсти в косата ми. Беше толкова приятно, че отново простенах и притиснах бедра към мускулестото му тяло. Усетих възбудата му и се размърдах, за да го почувствам там, където най-отчаяно се нуждаех от него; топлината му проникна през плата на тънките му и моите ленени шорти. Арчър издиша още едно малко кълбо въздух в устата ми и аз го вдъхнах, знаейки, че това беше неговият беззвучен стон.
	Той леко ме натисна и прекъсна целувката, за да ме погледне въпросително и да се убеди, че не съм против действията му. Сърцето ми се сви от нежността и вниманието му към моите желания.
	— Да — прошепнах. — Да.
	Арчър продължи да ме целува, като леко движеше бедра, описвайки чувствени кръгове около женствеността ми. Зачудих се дали разбираше, че движенията, доставящи му удоволствие, даряваха и мен с наслада. Задъхана до устните му, притиснах бедра към него, за да му покажа какво изпитвам. Той нагласи движенията си в отговор на моята реакция и от този синхрон между телата ни ме заля още по-мощна вълна на възбуда, която достигна до най-съкровените ми кътчета и женствеността ми се поду и бясно запулсира от притока на кръв. Изумих се какво прекрасно инстинктивно общуване без думи беше този танц между мъжа и жената!
	Докато Арчър се движеше над мен, втвърдените ми зърна се търкаха в гърдите му, изпращайки още електрически искри между бедрата ми.
	От устата му се изтръгна още едно рязко издишване, тялото ми се напрегна и се изви, разтърсено от фантастичен оргазъм, устните ми се откъснаха от неговите и аз нададох вик на блажено освобождение.
	Почувствах как той също потръпна, сетне застина, дишайки накъсано. Когато отворих очи, Арчър се взираше в мен с израз на чисто, благоговейно удивление. Изправи се, все още вперил поглед в мен, и попита с жестове:
	— _Трябваше ли да се случи? Имам предвид само от целувки?_
	Засмях се, кимнах и вдигнах ръце.
	— _Да_ — отвърнах. — _Искам да кажа, че да, понякога се случва._
	Приведох се и леко го целунах по устата. Когато се облегнах назад, лицето му засия в широка усмивка. О, господи, сърцето ми. Сърцето ми не можеше да понесе тези усмивки, бяха прекалено красиви и зашеметяващи.
	Усмихнах се, като видях леко самодоволното изражение на лицето му. Нямах намерение да му казвам, че да свършиш в бельото си, не е точно повод за гордост, защото истината беше, че никога досега не бях изпитвала такава възбуда, както само до преди минути, редом с него на този диван. Така че засега Арчър имаше защо да се гордее. Засмях се от щастие и отново му лепнах кратка целувка.
	Сетне се облегнах назад и казах:
	— _Сега няма да те уча да готвиш. Аз ще сготвя за теб. Тази вечер искам да се погрижа за теб. Съгласен ли си?_
	Той ме погледна внимателно, прекрасните му очи грееха от нежност и топлина, и Арчър само кимна утвърдително.

	* * *

	Докато Арчър се къпеше, аз се устроих в малката му кухня и се заех да приготвям храна за него. За пръв път готвех от цяла година, но се чувствах щастлива и доволна, докато режех и смесвах продуктите, тихичко тананикайки си. Арчър дойде и изсипа пакетче картофен чипс в една купичка, извади бурканче с лучен сос от хладилника и го сложи върху плота.
	— _Ордьовър_ — усмихна се той.
	— _Супер_ — засмях се, зарових в купичката и отделих няколко чипса, които се бяха прегънали по време на пърженето. Те ми бяха любимите. Бяха малко по-хрупкави и идеални за топене в сос. Лапнах един, ухилих се на Арчър и отново се върнах към работата си.
	Не разговаряхме много, докато готвех, тъй като ръцете ми бяха заети, но на Арчър явно му стигаше само да ме наблюдава, подпрял стройното си бедро на плота. Един-два пъти го стрелвах с поглед, за да му се полюбувам, докато стоеше там, скръстил ръце пред гърдите, с лека щастлива усмивка на уста.
	Няколко пъти той ме притегли към себе си и страстно ме целуна. Изглеждаше изумен, че не го възпрях. Аз само му се усмихнах и лапнах още един прегънат чипс.
	Когато вечерята беше готова, подредих масата и седнахме, а аз разпределих храната в чиниите.
	Арчър сграбчи ръката ми и каза:
	— _Благодаря ти за всичко това._ — Приличаше на малко момче, което не може много добре да изрази своите чувства. — _Благодаря ти_ — повтори. Но аз разбирах какво означава това простичко „благодаря“. Много дълго време никой не се бе грижил за него.
	Арчър хапна едно късче и върху лицето му се появи същото замечтано изражение както след първата ми целувка. Усмихнах се.
	— _Харесва ли ти?_
	Той кимна, продължавайки да дъвче.
	— _Ти беше права; наистина си страхотна готвачка._
	— _Благодаря ти_ — усмихнах се аз. — _Преди готвех в нашето кафене. Двамата с татко измисляхме рецептите. Готвехме и заедно приготвяхме печива._
	Зареях поглед зад Арчър и си представих как татко от време на време бръсваше брашното от лицето ми и се преструваше, че случайно е попаднало там. Споменът извика усмивка на устните ми, а не познатата тежест, която чувствах през последните шест месеца винаги когато мислех за татко.
	— _Добре ли си?_ — попита Арчър и ме погледна загрижено. Устните ми се извиха в по-широка усмивка, аз сграбчих ръката му и я стиснах.
	— _Да, добре съм._
	Внезапно отвън заваля кротък дъжд. Смръщих леко вежди и погледнах през кухненския прозорец. Извърнах се към Арчър, когато с периферното си зрение забелязах, че ръцете му се движат.
	— _Тази вечер няма да има буря_ — казваше той, очевидно прочел мислите ми.
	Издишах, усмихнах се и отпуснах рамене.
	Арчър ме погледна изпитателно, взе ръката ми и я стисна.
	Станах и отидох до входната врата, за да повикам Фийби. Тя вече стоеше на верандата. Внесох я вътре и тя се настани на килимчето във всекидневната.
	Върнах се на масата и мълчаливо продължихме с вечерята.
	След като се нахранихме, Арчър ми помогна да разтребя кухнята и да измия чиниите.
	— Арчър, днес в закусвалнята се случи нещо, за което исках да те попитам — казах, докато подсушавах чинията, която той току-що бе измил.
	Той вдигна поглед към мен с ръце, все още потопени в сапунената вода, и кимна.
	Оставих сухата чиния в шкафа и продължих с жестове:
	— _Днес в закусвалнята дойде една жена и…_ — спрях, подбирайки думите си. — _Не че директно ме заплаши — по-скоро беше предупреждение, предполагам. Но тя ми каза да стоя по-далеч от теб._
	Арчър се взираше напрегнато в ръцете ми, после отмести поглед към лицето ми и смръщи вежди. Килна глава надясно, но очевидно беше нащрек, като че ли знаеше какво ще кажа.
	— _Виктория Хейл_ — казах и челюстта му тутакси се стегна, той извърна глава и сведе поглед към сапунената вода. Няколко секунди остана неподвижен, преди да извади от водата тигана, който търкаше, и да го хвърли в другата, празна част на умивалника. Съдът рязко изтрака и аз се стреснах от неочаквания звук.
	Арчър прокара мокрите си ръце през косата и застина, докато отново и отново стискаше и отпускаше челюсти.
	Докоснах нежно ръката му, но той не ме погледна, въпреки че тялото му леко се отпусна.
	Отдръпнах ръка и замрях за миг, наблюдавах напрегнатото му тяло и изопнатото лице и си помислих, че никога досега не бях виждала Арчър Хейл ядосан. Бях го виждала предпазлив, засрамен и несигурен, но никога — ядосан. Не бях сигурна какво да правя.
	Той пое дълбоко дъх, но не каза нищо, само погледна над рамото ми, очевидно мислите му се рееха някъде надалеч.
	— _Ще ми разкажеш ли за нея, Арчър?_
	Очите му се извърнаха към мен, погледът му се бе избистрил. Още веднъж пое дълбоко дъх и кимна утвърдително.
	Подсушихме ръцете си, зарязахме останалите чинии в мивката и се преместихме във всекидневната. Аз седнах на дивана до него и го зачаках да заговори.
	След секунда той отново ме погледна и каза:
	— _Когато чичо ми умираше, умът му, изглежда…, понякога се проясняваше._
	За миг отново се отнесе, погледът му се стрелна над рамото ми, но той бързо се завърна в настоящето. Очите му отново срещнаха моите.
	— _Сякаш ракът бе унищожил това, което го бе направило… различен. От време на време беше нормален, какъвто никога не го бях виждал дотогава или поне не за дълго._
	_В такива моменти той ми признаваше най-различни неща. Какво бе правил в живота си, как обичал майка ми…_ — Сянка на болка се мярна по лицето му, после той продължи:
	— _Веднъж, когато влязох в стаята му и го заварих да плаче, той ме прегърна и не спираше да повтаря колко много съжалява. Когато го попитах защо, той ми каза, че когато съм бил в болницата веднага след като ме простреляха_ — Арчър вдигна ръка към белега и несъзнателно го потърка нежно, после я свали, — _лекарите му казали, че ларинксът ми навярно може да се възстанови, но трябва да се действа бързо._ — Той отново замълча, няколко пъти стисна и отпусна челюст и лицето му доби горчиво изражение.
	— _После ми разказа как съобщил на Виктория за назначената операция, а тя започнала да го убеждава, че ще е по-добре, ако не мога да говоря. Ако не можех да говоря, нямаше да могат да ме разпитат. Тя се възползвала от параноята му, той отменил операцията и така аз завинаги съм се лишил от възможността отново да говоря._
	Задъхах се от ужас.
	— _Защо?_ — попитах. — _Защо го е направила? Защо не е искала да говориш?_
	Той тръсна глава и за секунда отмести поглед.
	— _Защото знам неща, които тя би искала да останат тайна. Или може би просто ме мрази. Може би и двете. Така и не разбрах._ — Той отново тръсна глава. — _Но това няма значение._
	Смръщих объркано вежди.
	— _Арчър, със сигурност тя знае, че можеш да пишеш — че можеш да общуваш, ако пожелаеш. Какво крие тя?_
	Той пое дълбоко дъх.
	— _Това няма значение, Бри_ — повтори. — _Във всеки случай, става дума за нещо, за което не желая да говоря. Това е най-ужасното от всичко. Тя ми отне шанса да бъда нормален, да бъда истински човек, да живея живот като другите хора — и всичко това за нищо. Аз и без това никога нямаше да разкрия проклетата й тайна._
	— Арчър… — улових ръцете му и ги притиснах до сърцето си, както бях направила и преди — ти си истински човек; можеш да живееш като останалите хора. Кой ти е казал, че не можеш? — Сърцето ми се раздираше от мъка. Този мил, умен, нежен мъж имаше такова ниско мнение за себе си.
	Той заби поглед в пода. Клатеше глава, неспособен да ми отговори, защото държах ръцете му до гърдите си.
	Повече не го разпитвах каква тайна пази за Виктория. Знаех, че Арчър ще ми се довери, когато се почувства готов. Той бе живял сам и в изолация и дълго не бе разговарял с никого. Както аз трябваше да вървя с бавни стъпки, когато ставаше дума за по-интимни отношения и готвенето. Посвоему и двамата се учехме да се доверяваме.
	Макар че имах един последен въпрос. Пуснах ръцете му и заговорих с жестове:
	— _Защо тя ми каза, че си агресивен?_
	Това действително ми звучеше абсурдно. Арчър беше най-нежният мъж, когото някога съм срещала.
	— _Тя дойде при мен след смъртта на чичо, няколко пъти ме бе видяла в града. Нямах представа защо, а и не ме интересуваше. Бях гневен и наранен. Избутах я през вратата. Тя падна на задника си._
	Изглеждаше засрамен, въпреки че нямаше причина, поне според мен.
	Стиснах устни.
	— _Разбирам, Арчър. Тя си го е заслужила, дори много повече. Съжалявам._
	Той ме погледна внимателно, изучавайки лицето ми. После наклони глава, видях в очите му, че нещо го бе развълнувало.
	— _Ти не си й обърнала внимание. Попита ме за нея, след като се целувахме._
	Кимнах.
	— _Аз те познавам_ — отвърнах просто.
	Арчър имаше вид, като че ли се опитваше да разреши някаква загадка.
	— _Ти веднага си повярвала на мен, а не на нея?_
	— _Да_ — отвърнах. — _Абсолютно._
	Двамата се взирахме няколко мига един в друг, после върху лицето му разцъфна една от онези спиращи дъха усмивки. Едва не простенах, когато по вените ми се разля гореща вълна. Тази усмивка беше моя — бях готова да се обзаложа, че никой не бе карал Арчър Хейл да се усмихва така от много дълго време. Тази усмивка беше моя, единствено моя. Усмихнах му се в отговор.
	— _Може ли пак да се целунем?_ — попита той с искрящи от желание очи.
	Засмях се.
	— _Какво има?_ — учуди се той.
	— _Нищо_ — отвърнах. — _Няма абсолютно нищо. Ела при мен._
	Дълго време се прегръщахме и целувахме на дивана на Арчър. Но този път целувките ни бяха по-сладки и по-нежни, взаимната ни жажда малко се бе уталожила. Изследвахме устните си, всеки изучаваше и запомняше вкуса на другия и просто се наслаждавахме на близостта на целувките — устни до устни, дихание до дихание.
	Когато отворихме очи и той се взря в мен, докато приглаждаше косата ми назад и затъкваше кичур коса зад ухото ми, очите му ми разказаха всичко, което гласът му не можеше. Обменихме си хиляди думи, без да произнесем нито една.
	По-късно, след като кроткият летен дъжд стихна, Арчър ме изпрати до вилата. Той вървеше редом с мен и буташе велосипеда, а Фийби седеше притихнала в кошницата.
	Взе ръката ми, погледна ме свенливо и се усмихна, а аз му се усмихнах в отговор. Сърцето ми сякаш щеше да се пръсне от щастие в гърдите ми.
	После Арчър ме целуна на верандата. Целувката беше толкова сладка и нежна, че сърцето ми се разтопи. Дори когато си тръгна и се скри зад ъгъла, продължавах да усещам меките му устни върху своите.


>	Глава 18
#	Бри

	На следващия ден звънът на телефона ме изтръгна от съня. Погледнах часовника. Четири сутринта? Какво ставаше, по дяволите?
	— Ало — промърморих сънено, след като натиснах бутона за приемане на разговора.
	— Скъпа? — Беше Маги.
	— Здравей, Маги, какво се е случило? — попитах обезпокоено.
	— Скъпа, приемам предложението ти да работиш днес в кухнята. Норм не е мигнал през цялата нощ, изповръща си червата — извини ме за подробностите — и няма да може да дойде в закусвалнята. Ако не искаш, ще разбера. Но в такъв случай ще се наложи да окачим табела „Затворено“ на вратата.
	Замислих се за секунда. Знаех, че затварянето на закусвалнята дори само за един ден ще се отрази зле на финансите им. Децата им бяха пораснали, но бях чувала Маги да споменава пред своя приятелка, че през последните няколко години двамата с Норм работят до изтощение, за да спестят пари за пенсия, тъй като не са можели да заделят нищо, докато децата им са били в колежа.
	— Разбира се, че ще се заема, Маги.
	Тя изпусна облекчено въздух.
	— Добре, супер. Много ти благодаря, съкровище. Да се видим там след малко?
	— Аха. Предай на Норм моите най-добри пожелания бързо да оздравява.
	— Непременно, скъпа, благодаря.
	Затворих. Днес щях да готвя за други хора. Поседях няколко минути, но не изпитвах особена тревога, само малко се притеснявах дали ще успея да изпълня поръчките. Може би защото вече бях готвила за Арчър или просто защото се чувствах по-спокойна и можех да контролирам емоциите и страховете си. Във всеки случаи нямах много време да се замислям над това. Трябваше да отида в закусвалнята и да подготвя кухнята.
	Взех набързо душ, облякох униформата, изсуших косата си и я свих в кок на тила, за да съм сигурна, че е прибрана. Изведох Фийби, нахраних я и изхвръкнах през вратата.
	Десет минути по-късно вече влизах в закусвалнята Маги очевидно беше дошла преди няколко минути.
	— Ще ти помогна да подготвиш всичко — посрещна ме тя. — Макар че менюто е съвсем просто. Ако умееш да приготвяш бъркани яйца, омлети, бекон и палачинки, ще се справиш. Не предлагаме нищо сложно.
	Кимнах.
	— Мисля, че ще се справя, Маги. Само предупреди клиентите, че днес е първият ми ден като готвач и се надявам, че ще се отнесат с разбиране, ако поръчката им закъснее с няколко минути повече от обичайното.
	— Ще се погрижа за това — увери ме Маги.
	Двете се заехме да вадим от хладилника всички продукти, необходими за приготвянето на омлет, и да ги подреждаме в кутии върху плота зад грила, за да е по-удобно за работа. Маги разби няколко кори яйца, изсипа ги в големи купи и ги сложи в хладилника под плота, за да са ми подръка и направо да изливам сместа в тиганите за омлет. Половин час по-късно всички продукти и съставки бяха готови. Маги свари кафето и обърна табелката върху вратата от „Затворено“ на „Отворено“.
	След няколко минути звънчето на вратата започна да дрънчи и първите клиенти пристигнаха.
	Прекарах цялата сутрин в приготвяне на омлети, пържене на резени бекон и хаш браунс* и изливане на тестото за палачинки на Норм върху грила. На няколко пъти закъснях с поръчките — за пръв път готвех в тази кухня за толкова много хора и при ограничено време, но като цяло бях доволна от работата си. Видях, че Маги също е доволна, съдейки по смигванията и усмивките, които ми хвърляше през шубера.
	[* Настъргани на ситно, подсушени и овкусени картофи, запържени в сгорещена мазнина. — Б.пр.]
	— Страхотно се справяш, скъпа! — окуражаваше ме тя.
	Когато броят на поръчките малко намаля, започнах да добавям някои свои съставки в блюдата: малко чесън в омлетите, лъжичка сметана в бърканите яйца, прясно мляко вместо вода в сместа за палачинките — все неща, на които татко ме бе научил.
	Докато разтребвах кухнята и се приготвях за обяда, приготвих своите специални салати: от картофи с бекон и паста с печени пиперки, които бяха любимите блюда в нашето кафене. Усмихвах се, докато ги приготвях, сърцето ми не се изпълваше с тъга, а ликуваше, задето поддържах жив спомена за татко.
	Обядът мина много по-добре от закуската, тъй като вече бях свикнала с кухнята и всички уреди работеха идеално.
	Маги разказваше на всички клиенти за двете нови „специални ястия“ и до дванайсет и половина всички порции бяха изядени.
	— Възторжени отзиви за двете салати, скъпа — оповести Маги с усмивка. — Смяташ ли, че можеш да приготвиш няколко пак утре?
	— Разбира се — ухилих се щастливо.
	Към три часа, когато закусвалнята затваряше за деня, двете е Маги бяхме капнали от умора, но през смях плеснахме длани за „дай пет“. Бях изтощена, но щастлива и доволна.
	— Утре ще ти трябвам ли отново?
	— Надявам се, че не. Вярвам, че Норм вече ще е по-добре, но ще ти позвъня, ако се наложи. — Тя ми смигна. — Ти наистина свърши отлична работа в кухнята. — После се замисли за миг. — Дори когато Норм се върне, може би няма да имаш нищо против да приготвяш онези салати всеки ден?
	— С удоволствие.
	Радостна и усмихната излязох от закусвалнята и се запътих към колата си. Почти бях стигнала до нея, когато редом с мен спря полицейска патрулка с Травис зад волана.
	Спрях до колата си и зачаках Травис да угаси двигателя и да излезе.
	Той приближи към мен с малко принудена усмивка на лице.
	— Здрасти, Бри.
	— Здравей, Травис — усмихнах се аз.
	— Това вярно ли е?
	Усмивката ми се стопи.
	— Кое да е вярно? — попитах, макар да се досещах за какво ме питаше.
	— Че Арчър ти е повече от приятел? — Той се облегна на колата ми и скръсти ръце пред гърдите си, приковал поглед в мен.
	Въздъхнах, сведох поглед за минута към земята, сетне вдигнах очи към Травис.
	— Да, Травис, вярно е. — Пристъпвах от крак на крак, чувствайки се малко неловко пред този мъж, когото бях целунала. — Всъщност аз, хм, се срещам с него.
	Той се разсмя.
	— Срещаш се с него? И как така? — Изглеждаше истински объркан.
	В гърдите ми тутакси избухна гняв и аз изправих рамене.
	— Как така? Защото той е добър човек — умен и мил и… защо изобщо ти обяснявам? Виж, Травис, истината е… аз го харесвам и не съм се опитвала да те подвеждам, когато излязох на среща с теб. Но тогава не бях съвсем сигурна какво става между Арчър и мен. Сега вече знам. И се надявам, че ще разбереш, когато ти кажа, че не желая да излизам с друг мъж. Само с него. С Арчър.
	Той присви очи насреща ми. Върху лицето му проблесна гняв, но също толкова бързо изчезна, той се овладя и сви рамене.
	— Слушай, на мен това не ми харесва. Аз те харесвам, така че да, не ми е приятно да го чуя. — Травис стисна устни. — Но виж, след като си намерила начин да общуваш с Арчър, как мога да ти се сърдя? Онова хлапе преживя трудни времена. Не съм такъв егоист и смятам, че и той заслужава да бъде щастлив. Така че… пожелавам ви всичко най-добро, Бри. Честно.
	Издишах и реших да пропусна покрай ушите си коментара му за „хлапето“ и да не му напомням, че всъщност Арчър е с два месеца по-голям от него. Нямаше смисъл да издребнявам.
	— Благодаря, Травис — казах. — Оценявам го. Приятели?
	Той изпъшка.
	— Олеле. Приятелска зона. — Но после се усмихна и този път усмивката му изглеждаше искрена. — Да, приятели.
	Аз му се усмихнах широко и издишах облекчено.
	— Добре, супер.
	Двамата се усмихвахме около секунда, сетне той килна глава настрани, сякаш обмисляше нещо.
	— Виж, Бри, цялата тази ситуация ме накара да осъзная, че съм бил голям кретен, задето не съм се опитал да се сприятеля с Арчър. Може би прекалено бързо съм го зачеркнал, смятайки, че мълчанието му означава, че той няма желание да бъдем приятели. Навярно аз съм този, който не се е постарал достатъчно.
	Кимнах развълнувано.
	— Да, той само иска да го възприемат като нормален човек, Травис. Но изглежда, никой в града не го прави. Те просто го игнорират, преструват се, че не съществува. — Намръщих се.
	Той кимна, внимателно изучавайки ме.
	— Ти си добър човек, Бри. По-късно тази седмица ще намина у тях да се видим.
	— Това би било чудесно, Травис — засиях аз насреща му. — Мисля, че Арчър ще се зарадва.
	— Добре — усмихна се той. — А сега ще вървя да удавя скръбта си в черешовия пай на Маги.
	— Закусвалнята е затворена — предупредих го, направих тъжна физиономия, после се усмихнах.
	Той ми се усмихна в отговор.
	— Аха, но Маги още е там и когато види печалното ми лице, ще ми даде едно резенче. — Смигна ми. — Приятен ден.
	Тихо се засмях.
	— На теб също, Травис. — Качих се в колата и през целия път до вкъщи припявах с радиото.

	* * *

	Един час по-късно взех душ, облякох тъмни, прилепнали дънки и светлосиня тениска и оставих косата си пусната. След десет минути спрях пред имота на Арчър с Фийби в кошницата. Отворих портата, която бе леко открехната, и пуснах Фийби на земята, за да изтича при приятелите си.
	Облегнах велосипеда на оградата и поех по дългата входна пътека тъкмо когато той се появи иззад къщата, облечен с прокъсани дънки, работим ботуши и нищо друго. Гърдите му леко блестяха от потта и той им изтриваше с ръка капките пот от челото си. Очевидно отново работеше по някоя от многобройните си постройки.
	Стомахът ми се сви при вида на красивото му тяло и аз си помислих колко силно копнея да го видя цялото — всяка негова частица. Скоро? Надявам се, много скоро.
	Той ми се усмихна и закрачи по-бързо; в гърдите ми запърха рояк пеперуди. Аз също забързах насреща му.
	Когато почти стигнах до него, се затичах и се хвърлих в обятията му. Той ме хвана и ме вдигна високо във въздуха. Засмях се щастливо, а Арчър ме завъртя, докато беззвучно се смееше.
	Приближих лице към неговото и страстно го целунах, потъвайки в сладостта на канела, примесена с неговия неповторим вкус. Обсипах с целувки страните му, усмихната и омаяна от соления привкус на кожата му.
	Арчър ме гледаше така, че се почувствах най-желаната жена на света. Изражението му беше едновременно развълнувано и щастливо. Съзнавах, че аз бях причината за тези силни емоции. Сърцето ми се разтопи и стомахът ми отново се сви. Плъзнах палец по бузата му и сведох поглед към него.
	— Липсваше ми днес — промълвих.
	Арчър ми се усмихна и очите му ми казаха всичко, което не можеха ръцете, докато ме държеше здраво. Той приближи устни към моите и жарко ме целуна.
	След няколко минути се изтръгнах от обятията му, за да си поема дъх.
	— Ти май наистина много бързо се научи да се целуваш, нали? — Той беззвучно се изкиска, а гърдите му се тресяха до моите.
	След това ме пусна на земята и ми каза с жестове:
	— _Днес си много щастлива._
	Кимнах и двамата се отправихме към дома му. Влязохме в кухнята и той наля две чаши с вода, докато му разказвах за готварските си подвизи в кухнята на закусвалнята.
	Арчър отпиваше от водата и наблюдаваше оживеното ми бърборене, доволен, че съм щастлива. Какъв мил и чувствителен мъж! Гърлото му се движеше с всяка глътка вода и белегът се разтягаше. Млъкнах и се наклоних напред, за да го целуна, и мигом си спомних това, което вчера ми бе разказал за Виктория Хейл, злата кучка. Що за отвратителен демон трябва да си, за да сториш това, което тя бе причинила на Арчър, знаейки, че той трябва до края на живота си да живее с този недостатък. По този начин го бе изолирала и го бе накарала да се чувства ограничен и непълноценен. Не бях жесток човек, но когато се сетих за това, се изпълних с желание да й причиня физическа болка, и бях сигурна, че няма да изпитам дори капка вина.
	Обвих ръце около талията на Арчър, склоних глава на гърдите му и се заслушах в ударите на сърцето му. Извърнах лице към топлата му кожа, притиснах нос в нея, вдъхвайки мъжкия му аромат. После езикът ми се стрелна навън, за да го вкуся, и почувствах как нещо твърдо се допира до корема ми. Прилепих се още по-плътно към него и здраво го прегърнах, а той леко потрепери.
	Арчър зарови гальовно пръсти в косата ми, а аз простенах със затворени очи. Отворих ги, за да го погледна, и видях, че ме съзерцаваше със същото изражение на благоговение, което караше сърцето ми бясно да бие. За няколко секунди двамата просто се взирахме един в друг, сетне Арчър завладя устните ми със своите, езикът му нахлу в устата ми, топъл и влажен, и се плъзна в блажена милувка по моя. В слабините ми избухнаха искри и аз се притиснах по-силно към Арчър, за да угася огъня, лумнал между краката ми. Но това само го възпламени още повече.
	— Арчър — отроних задъхано, прекъсвайки целувката.
	Той ме пусна, очите му изпепеляваха моите, а в погледа му се появи едновременно нервно и гладно изражение.
	— _Знам, че обичаш да усещаш ръцете ми в косата си. Покажи ми какво още ти харесва и как искаш да те докосвам. Научи ме на това, което обичаш._
	Докато ръцете му се движеха бавно, изписвайки думите, дишането ми се учести и усетих влага между краката си. Макар че въпросът му прозвуча много еротично, аз също се почувствах малко несигурно. Досега никой не ме бе питал за това — и аз не знаех какво да правя, откъде да започна. Преглътнах мъчително.
	Без да откъсва поглед от мен, Арчър ме поведе към дивана и нежно ме положи върху него. Примигнах към него и прехапах устна. Застанал така над мен, възбудената му мъжественост опъваше дънките и той приличаше на всяка моя сбъдната фантазия. Само че явно не ми е достигало въображение, защото никога не ми е хрумвало да забуля прекрасното лице на героя на моите фантазии с изражение на благоговеен трепет и желание. Никога не съм го дарявала с такива великолепни очи с цвета на отлежало уиски, обрамчени с тъмни мигли. Не бих могла да знам, че някъде в този луд, пренаселен свят съществува Арчър Хейл, създаден специално за мен.
	И в този миг го разбрах. Влюбвах се в този красив мълчалив мъж, който ме изливаше с поглед. Ако вече не бях влюбена.
	Той седна на дивана редом с мен, приведе се и нежно ме целуна. После се отдръпна, прокара отново ръка през косата ми, докато не застенах. Това ми харесваше. Може би, ако Арчър просто галеше косата ми през цялата нощ, това щеше да ми бъде достатъчно — _може би_. Добре де, нямаше да бъде. Но при все това щеше да бъде прекрасно. Усмихнах му се, а той ме погледна въпросително.
	— Шията ми — прошепнах. — Обичам да ме целуват по шията.
	Той мигом се наклони и плъзна меките си устни по шията ми. Отметнах глава назад, въздъхнах и на свой ред зарових пръсти в меката му, гъста коса.
	Арчър експериментираше, нежно засмукваше чувствителната кожа под ухото ми, после обсипваше с леки целувки извивката на шията ми, достигайки до гърлото ми, а моите стенания му подсказваха кое най-много ми харесва. И както винаги, моят любим беше добър във всичко, което правеше — бързо се научи как да ме накара да дишам учестено, да се извивам под него.
	С нарастването на възбудата ми станах по-дръзка и придърпах главата му надолу към гърдите си. Той веднага разбра, наведе се и ги обхвана с шепи, за да почувства тежестта им.
	Очите му се впиха в моите, пламтящи от желание. После отново насочи внимание към тялото ми, повдигна тениската и я измъкна през главата ми. Погледът му обходи тялото ми, докато лежах там само по скромен бял дантелен сутиен, и Арчър рязко пое дъх.
	Пресегнах се, разкопчах го и оставих да падне настрани. Очите на Арчър леко се разшириха и се приковаха в гърдите ми. При други обстоятелства навярно щях да се почувствам неудобно, но неподправеното желание, струящо от очите му, и изражението на искрен възторг бяха толкова силни, че цялата запламтях под погледа му.
	— _Ти си най-красивото създание, което някога съм виждал._
	— Можеш да ме целунеш там, Арчър — пророних. Толкова отчаяно исках да почувствам как топлата му, мека уста смуче зърната ми, че изпитах почти физическа болка.
	Очите му заблестяха и той тутакси се наклони към мен, сякаш точно това бе искал да направи и само бе чакал указанията ми.
	Ахнах и изпъшках, когато езикът му облиза едното зърно, после — другото. Кръвта забушува във вените ми, не можах да се сдържа и бедрата ми се извиха нагоре, търсейки освобождение от бясната възбуда, пулсираща между краката ми.
	Арчър продължаваше да ме дразни и да смуче зърната ми, докато не започнах да се задъхвам от екстаз и агония.
	— Арчър — едва успях да промълвя. — Това е прекалено. Трябва да спреш.
	Той вдигна глава и ме погледна, смръщил вежди.
	— _Не ти ли харесва?_ — попита.
	От устните ми се отрони тих, измъчен смях.
	— Не, прекалено много ми харесва — отвърнах и прехапах устна.
	Той наклони глава, изучвайки ме настойчиво, сетне кимна.
	— _Нужно ти е освобождение_ — каза. — _Покажи ми как да го направя с ръка._
	Примигнах насреща му.
	— Добре — прошепнах. Осъзнах, че продължавам да използвам гласа си вместо ръцете, въпреки че сега помежду ни имаше разстояние. Свалих ги от талията му и заговорих с жестове:
	— Свали дънките ми.
	Той незабавно започна да разкопчава копчето и ципа на дънките ми, сетне се изправи, за да ги свали. Възбудата му издуваше неговите и сякаш напираше да изскочи. Той също се нуждаеше от освобождение. Отчаяно копнеех да го почувствам вътре в себе си, но знаех, че щеше да му бъде за пръв път. Реших, че все още не сме стигнали дотам. Нямаше защо да бързаме.
	Арчър се върна на мястото си редом с мен и отново ме погледна въпросително. Взех ръката му и внимателно я пъхнах под ластика на бикините. Усещах, че вече са мокри.
	Той нерешително протегна ръка и когато пръстите му докоснаха гънките и се плъзнаха в моята влага, аз простенах и отметнах глава. Отдръпнах единия си крак до облегалката за дивана, за да му е по-удобно. Пръстите му ме докосваха и леко проникваха малко по-навътре. Усещането беше прекрасно.
	След минута ръцете на Арчър се придвижиха надолу, той смъкна бельото ми и отново нежно подпря крака ми до облегалката. Придвижи се нагоре и прокара пръст по устните ми, вперил поглед в лицето ми. Бях напълно открита и уязвима пред него в най-интимната поза. Но странно, изобщо не се стеснявах. Когато пръстът му докосна чувствителната и гореща пъпка, аз ахнах, простенах и се притиснах към дланта му. Очите му блеснаха и той започна да гали женствеността ми с кръгови движения, а аз стенех и мятах глава от една страна на друга. Чувствах как кръвта ми пулсира и започва да кипва.
	— По-бързо, моля те — умолявах го аз.
	Арчър ускори ритъм, пръстът му обхождаше клитора ми в отговор на моите викове и стенания. Той толкова силно ме възбуди, че само след няколко минути тялото ми се стегна и после бе залято от божествен водопад на удоволствие, толкова мощно и помитащо, че изкрещях името на Арчър, извих гръб в дъга и се срутих върху дивана.
	Когато отворих очи. Арчър се взираше в мен, устните му бяха леко разтворени, а лицето му отново изразяваше онази смесица от възхита и желание.
	Той се премести по-нагоре по дивана, нежно ме целува и закачливо захапа устните ми. Почувствах усмивката му и се усмихнах до устните му.
	Но после, когато леко се размърдах, той внезапно пое дъх и аз си спомних, че също се нуждае от освобождение.
	Без да промълвя нито дума, започнах нежно да го побутвам назад, докато не се озова седнал на дивана облегнал гръб на облегалката. През цялото време очите му ме следяха в очакване какво ще стане по-нататък. Изправих се и вдигнах нагоре увитите около глезените ми бикини, за да не се спъна в тях.
	Коленичих пред него и без да откъсвам поглед от лицето му, разкопчах дънките му. Той нетърпеливо ме наблюдаваше.
	Буквално нямаше никаква представа какво смятах да направя. О, господи. Знаех, че Арчър е живял тук изолирано, но се питах дали неговият чичо някога му е говорил за секс… чудех се какво знае той за заниманията между един мъж и една жена в спалнята. Или върху дивана във всекидневната.
	Смъкнах надолу дънките му и освободих члена му. Взрях се за секунда в него, устните му леко се разтвориха. Определено бе щедро надарен от природата. Както всичко останало в него, и тази част беше красива. Изглеждаше болезнено твърд.
	Вдигнах поглед към него. Той продължаваше да ме наблюдава, сега върху лицето му се четеше неувереност.
	— _Ти си красив_ — казах му с жестове и той видимо се отпусна.
	Наклоних се напред и облизах леко върха на ерекцията му, а той подскочи и рязко си пое дъх. Погледнах го със задоволство. Очите му бяха огромни, с разширени зеници.
	Отново се наклоних и го облизах по цялата му дължина. Дишането му стана накъсано и аз чувах как се опитва да си поеме въздух.
	Продължих да го галя с устни и език, а когато се отдръпнах, за да видя дали това му харесва, той се притисна към мен, а очите му ме умоляваха да продължа. Усмихнах се леко и продължих.
	Арчър вдигна ръце към главата ми и отново зарови пръсти в косата ми, а аз не спирах чувствените си ласки.
	След по-малко от минута почувствах как Арчър задиша по-шумно, докато притискаше бедра към лицето ми. Още няколко тласъка и той застина, отдавайки се на екстаза. Преглътнах и го облизах за последно, преди да вдигна глава и да го погледна.
	Сега ръката му бе заровена в косата му, той бе сграбчил кичура, паднал на челото му, и ме гледаше така, сякаш току-що бе открил Свещения Граал. Усмихнах се самодоволно.
	— _Хубаво ли е?_ — попитах с жестове.
	Арчър само кимна, върху лицето му сияеше онова изражение на благоговейна възхита. Надигнах се, покатерих се в скута му и впих уста в неговата. Няколко минути той ме целува страстно, после се отдръпна.
	— _Ще го направиш ли отново?_
	Засмях се кратко.
	— _Да. Не веднага_ — ухилих се, — _но да. Ще го направя._
	Отново го целунах, станах от скута му и започнах да се обличам, докато Арчър обуваше дънките върху тесните си бедра. Сега бях видяла по-голяма част от него, но не цялата. Нямах търпение да го видя напълно гол. Умирах от желание да почувствам кожата му, докато той се движи в мен. Потреперих. Въпреки че само преди няколко минути бях преживяла оргазъм, усетих как по вените ми се разлива топлина.
	Отново се покатерих на коленете му, целунах го по шията и плъзнах език по нея, за да почувствам соления му вкус. Преди да дойда, той бе работил на двора и леко се бе изпотил, но аз обожавах всичко в него. Вдишах дълбоко, когато Арчър обви ръце около мен и силно ме притисна към гърдите си. Чувствах се в безопасност и защитена, преливаща от щастие.
	След минута вдигнах глава и попитах:
	— _Арчър, твоят чичо, той говорил ли ти е за… секса?_
	Малко се изчервих, тъй като не желаех да го засрамвам.
	Каква странна ситуация, да седя в скута на най-сексапилният мъж, когото някога съм познавала — красив двайсет и три годишен мъж, — и да го питам дали знае какво е секс. Не че много се тревожех как ще се справи в тази област. Очевидно той много бързо се учеше и беше отличник. Предполагах, че знае за репродуктивните функции на секса; навярно бе изучвал биология. Ала дали знаеше за многообразните неща, които мъжете и жените правеха заедно?
	Арчър сви рамене.
	— _Не. Умът му не се интересуваше от подобни неща. Изглежда, той винаги решаваше някакви проблеми в главата си — или защитаваше нашата собственост. Веднъж, когато бях на тринайсет години, го попитах за секса и той ми даде две-три списания._ — Отвърна поглед, леко смутен. — _В тях имаше няколко статии… и аз разбрах основното._ — Намръщи се и за миг ме изгледа изучаващо. — _Притеснява ли те това, че аз никога не съм…_
	Преди да успее да продължи, аз поклатих глава.
	— _Не, Арчър. Ти си най-сексапилният мъж, когото някога съм познавала. Дори в онзи ден, когато спря на паркинга, за да ми помогнеш, бях привлечена от теб. Дори с брадата и дългата ти коса._ — Усмихнах му се и той ми отвърна с усмивка.
	— _Мисля, че ни е много хубаво двамата, нали?_ — закачих го, целувайки шията му.
	Той ми се усмихна с искрена усмивка и кимна. После ме целуна по устните.
	Няколко минути се целувахме и прегръщахме, а аз вдъхвах възхитителното ухание на кожата му. Можех да седя така цял ден.
	Вдигнах глава, когато си спомних по-ранния си разговор с Травис.
	— _Между другото днес видях Травис в града и той ме попита дали може да дойде тук, за да се види с теб._
	Арчър смръщи вежди, но не каза нищо. Не му споменах, че бях излязла на една среща с Травис. И без това тя не означаваше нищо, а и аз никога не съм имала чувства към Травис, така че защо сега да повдигам този въпрос?
	— _Както и да е_ — продължих, — _той призна, че се чувства виновен, задето не се е опитал да има по-добри отношения с теб._ — Арчър повдигна вежда. — _Каза, че щял да намине при теб тази седмица._
	Арчър доби недоверчиво изражение.
	— _Какво?_ — попитах. — _Не го ли харесваш?_
	Смъкнах се от коленете му и седнах редом с него на дивана, за да можем по-лесно да общуваме с жестове. За краткото време, откакто го познавах, двамата много добре си говорехме с езика на жестовете; използвахме съкращения, ясни и на двамата, изричайки само част от думите, или, както се казва, разбирахме се от половин дума. Сега ни отнемаше два пъти по-малко време да образуваме изречения, отколкото преди няколко седмици.
	Арчър вече говореше много по-добре жестомимичния език, отколкото при първата ни среща, учеше се от мен, докато общувахме. Все пак аз съм говорила на него през целия си живот. Той ми беше като втори език. А Арчър го бе учил само по учебник и за пръв път го прилагаше на практика. Само преди няколко седмици той говореше по букви думите, за които не знаеше жеста, но сега се справяше много по-добре.
	— _Не, не особено_ — каза Арчър. — _Той е груб и лош с хората, Бри._ — Челюстта му се стегна при някакъв спомен или може би няколко и той се втренчи в пространството.
	— _Не съм го виждал от няколко години — с изключение на случаите, когато съм го срещал да кара из града полицейската кола._
	Взрях се изпитателно в него.
	— _Е, мисля, че той се е променил. Наистина е симпатичен и добър човек, може би ще му дадеш шанс, когато дойде да те види? Няма ли да е хубаво да имаш роднини в града, с които да поддържаш отношения?_
	Замислих се, че бих дала всичко на света, за да имам поне един човек, когото да нарека член на семейството си — бих положила всички усилия, да изгладя отношенията си с него, стига да имах възможност. И исках същото за Арчър. Тормозеше ме мисълта, че той през цялото време живее тук сам и си няма никого другиго освен мен. Искаше ми се да има приятели, семейство… исках той да бъде щастлив, да бъде част от обществото.
	Арчър все още изпитваше съмнения, но явно се повлия от надеждата, която, сигурна съм, бе изписана върху лицето ми, и попита:
	— _Ти искаш да му дам шанс?_
	— _Да_ — бавно кимнах.
	Той продължи още минута да се взира в мен.
	— _Добре тогава, ще му дам шанс_ — рече просто.
	Обхванах лицето му в шепи, наведох се и целунах меките му устни.
	— Знам, че за теб не е лесно. Благодаря ти — изрекох на глас, допряла устни до неговите.
	Той кимна, притегли ме отново към себе си и здраво ме прегърна.


>	Глава 19
#	Арчър

	Никога в живота си не съм бил по-щастлив. Всеки ден работех из имота, кутретата се щураха из краката ми, събаряха разни вещи и правеха всевъзможни кучешки пакости.
	И всеки следобед сърцето ми замираше от щастие, когато се разнесеше проскърцването на портата, оповестяващо идването на Бри.
	Ние разговаряхме, тя ми споделяше как е минал денят й. Очите й сияеха, докато ми разказваше за новите рецепти, които бе пробвала в закусвалнята сега, когато Норм и Маги й бяха разрешили да обогати менюто. Изглеждаше толкова горда и щастлива, когато през смях ми разказваше как дори Норм бе признал, макар и неохотно, че нейните гарнитури и салати са по-добри от неговите. Тя ми довери, че възнамерява в бъдеще да се заеме с основните ястия, а когато след това ми намигна, сърцето ми се сви, докато се любувах на красотата й.
	Понякога ми се струваше, че прекалено много се взирам в нея, и бързах да се извърна, когато уловеше погледа ми. Искаше ми се да я гледам по цял ден — за мен тя беше най-прекрасната жена на света.
	Обичах да се любувам на кестенявата й коса, която блестеше като злато, щом слънцето я огрееше. Обожавах леко скосените й очи и пълните розови устни, приличащи на розова пъпка. Можех вечно да ги целувам. Имаха вкус на праскова.
	Харесваше ми сърцевидната форма на лицето й. И обичах усмивката й, когато цялото й лице се озаряваше, а очите й сияеха от щастие. Тази усмивка беше толкова красива и искрена, че сърцето ми прескачаше един удар всеки път, когато тя се извърнеше към мен.
	Обичах стройното й тяло и бялата кожа, незагоряла под банския. Оправих панталоните си и изтласках мисълта за тялото на Бри. Сега работех и трябваше да се съсредоточа.
	Добавих още малко хоросан между камъните, които поставях по краищата на задните циментови стъпала. Бях ги събрал на брега на езерото, но реших, че ще си паснат добре с новия каменен вътрешен двор.
	Тъкмо довършвах, когато чух скърцането на портата. Намръщих се. Кой, по дяволите, беше дошъл? Днес Бри щеше да работи до два в закусвалнята. А сега беше едва пладне.
	Изправих се, заобиколих къщата и видях Травис, облечен в униформа, бавно да крачи по пътеката и да се озърта, сякаш никога досега не бе стъпвал тук. Макар че последния път, когато той беше тук, аз бях още дете и мястото изглеждаше доста по-различно.
	Травис ме забеляза и на лицето му се изписа изненада. Направихме няколко крачки един към друг и се срещнахме пред къщата.
	— Здравей, Арчър.
	Изтрих ръце в парцала, който държах, и го погледнах в очакване да ми каже защо бе дошъл.
	— Мястото изглежда отлично.
	Кимнах, приемайки комплимента му. Знаех, че изглежда добре.
	— Здравата си се потрудил.
	Кимнах отново.
	Той въздъхна.
	— Слушай, човече, Бри ми каза, че вие двамата прекарвате доста време заедно, и аз… — Той прокара ръка през косата си, сякаш размишляваше. — Ами реших да намина и да те видя. И да ти кажа, че съжалявам, задето не съм идвал по-рано.
	Продължих внимателно да го изучвам. Винаги ми е било трудно да разбера Травис. В миналото съм се хващал в капаните му, когато се преструваше, че ми е приятел, докато бяхме деца, а после, образно казано, ми забиваше нож в гърба. Дори когато и двамата бяхме деца, още преди злополуката с мен. Не му вярвах особено и сега, но предполагам, с времето хората могат да се променят — все пак изминаха доста години. Реших да му дам шанс. Заради Бри. Само заради Бри. Защото мислех, че тя ще се зарадва. А аз бих направил всичко, за да я направя щастлива.
	Кимнах му, като леко извих устни в усмивка, и с жест го попитах дали иска да влезе.
	— Да, да, разбира се — рече той.
	Влязохме през входната врата, аз го пропуснах да мине пред мен и посочих към кухнята. Отидох право до бюфета, извадих една чаша, напълних я с вода от чешмата и жадно отпих.
	Когато свърших, му показах чашата и повдигнах вежди.
	— Не, благодаря — отвърна Травис. — В момента съм в обедна почивка и няма да остана дълго. Всъщност дойдох да те попитам дали би искал довечера да излезеш с мен и неколцина приятели? Нищо особено, просто обичайните мъжки развлечения — ще пийнем по няколко бири, ще се посмеем.
	Смръщих вежди и се втренчих в неканения си гостенин. Посочих белега си и се престорих, че се смея.
	Травис издиша дълбоко.
	Не можеш да се смееш? Наистина изглеждаше засрамен. Никога досега не бях виждал това изражение върху лицето на Травис. Може би наистина малко се е променил. — Почакай… — Той сякаш размисли. — Можеш да се смееш. Беззвучният смях също е смях. Хайде стига, не искаш ли малко да се позабавляваш? Да смениш обстановката поне за една вечер? Да бъдеш нормален мъж?
	Исках да бъда нормален мъж. Или поне исках Бри да види, че и аз поне малко приличам на останалите мъже. Никога досега не съм го искал. Всъщност винаги съм искал точно обратното — да изглеждам колкото е възможно по-ненормален, така че никой да не ме поглежда. Но сега, сега имах Бри. И мечтаех да й дам това, която тя заслужаваше, а не един тъжен отшелник, който никога не напуска дома си. Сигурен съм, че е излизала с други мъже, преди да ме срещне. Навярно са я водили в ресторанти и кафенета. А аз не знаех как се прави това. Трябваше да се науча.
	Кимнах към Травис и с устни произнесох:
	— _Добре._
	Той изглеждаше малко изумен, но се усмихна широко и големите му бели зъби блеснаха.
	— Ами добре тогава! — възкликна. — По-късно довечера ще дойда да те взема. Девет часът става ли?
	Свих рамене. Струваше ми се доста късно, но какво знаех аз за това кога започваха „обичайните мъжки развлечения“?
	Травис подаде ръка и аз се протегнах и я стиснах.
	— Разбрахме се, ще се видим довечера. — Той се усмихна. — Не ме изпращай. — С тези думи излезе от кухнята и затвори зад себе си входната врата.
	Облегнах се на плота, скръстих ръце пред гърдите си и се замислих. Не ми беше ясно защо, но имах лошо предчувствие. Но го отдадох на нервите и отидох да взема душ.

	* * *

	В девет и десет Травис отвори портата и аз се надигнах от стола на верандата, където го чаках. Поех по пътеката към оградата и заключих портата. Травис имаше голям тъмносребрист пикап, който се спускаше по инерция надолу по склона. Последният път, когато бях в кола — поне за който си спомнях, не мисля, че линейката се брои, — беше в деня, когато изгубих гласа си.
	Стиснах зъби и се качих в пикала, изтиквайки от съзнанието си мислите за онзи ден.
	Травис запали двигателя и подкара.
	— И така, човече — подхвана той и ме погледна, — супер си се издокарал. Може би изглеждаш дори по-добре от мен. — Той се засмя, но смехът не достигна до очите му.
	Бри буквално подскачаше от щастие, когато й казах, че смятам да изляза с Травис и приятелите му, които и да бяха те. После ми помогна да избера прилични дрехи, не че имах голям избор.
	— Арчър — попита ме тя, докато държеше една риза в ръка, — кога за последен път си купувал дрехи?
	Свих рамене.
	— _Чичо го правеше. Той ми купи някои неща, когато бях на осемнайсет._
	Тя около минута ме изучава мълчаливо, после каза:
	— И чакай да отгатна, тогава ти не си бил толкова… — Махна с ръка към мен, предполагам сочейки мускулите ми. — Развит.
	Кимнах и свих рамене.
	Бри въздъхна, сякаш това беше проблем, и се зае да преглежда овехтелите ми дрехи. Накрая се спря на чифт дънки, които изглеждаха що-годе прилично, и заяви, че може да минат за нарочно прокъсани, и на риза с копчета, за която бях забравил, защото ми беше малко голяма, когато чичо ми я купи.
	Бри явно беше доволна, така че и аз бях. Може би ще отида в града и ще си купя някои нови дрехи, щом Бри толкова се радва, когато изглеждам по-добре.
	Травис включи музикална радиостанция и известно време пътувахме, просто слушайки музика. Когато забелязах, че излизаме от града, потупах Травис по ръката, посочих пътя и повдигнах въпросително вежди.
	— Отиваме в един клуб от другата страна на езерото. Нарича се „Тийсърс“. — Той ме погледна, повдигна вежди и отново отправи поглед към шосето.
	След минута пак ме погледна.
	— Може ли да поговорим? По мъжки?
	Почувствах се неудобно и въпросително го погледнах. Не разбирах накъде клони този разговор.
	— Ти вече беше ли близък с Бри, физически?
	Стрелнах поглед към Травис, а после отново го насочих към пътя. Не желаех особено да говоря с него за това, въпреки че, ако наистина му имах доверие, бих искал да му задам един-два въпроса. Но не му вярвах. Докато не ми докаже обратното, ще смятам, че _не е_ достоен за доверие.
	— Добре, разбрах, не желаеш да говориш за Бри. — За минута той остана мълчалив. — Мога ли поне да предположа, че с нея не сте стигнали докрай?
	Свих рамене и кимнах. Реших, че няма нищо страшно, ако му кажа какво _не сме_ направили.
	Той се усмихна и в полумрака на колата зъбите му блеснаха, а върху лицето му пробягна сянка. За миг заприлича на един от онези злобни клоуни, които съм виждал по витрините на магазините за Хелоуин. Примигнах и видението изчезна. Той отново стана просто Травис.
	— Но сигурно ти се иска, нали?
	Погледнах го и присвих очи, но кимнах. Разбира се, че исках. Кой не би искал? Бри беше сладка и красива.
	Той отново се усмихна.
	— Добре. Е, ще ти кажа как стоят нещата, Арчър, когато се… виждаш с такова хубаво момиче като Бри. Тя най-вероятно има известен опит и ще очаква, че знаеш какво да правиш, когато решите да предприемете тази голяма стъпка. Точно заради това те водя в този клуб. Там има жени, които ще ти позволят… да потренираш с тях. Сещаш ли се?
	Сърцето ми се разтуптя. _Не съвсем_, исках да кажа. Но вместо това леко присвих очи и само се втренчих в него, за да му дам знак, че трябва да обясни по-подробно. Дотук не ми харесваше. Ни най-малко. Но най-много не ми се нравеше мисълта за опита, който навярно има Бри, за мъжете, с които навярно е била в миналото. Всъщност кръвта във вените ми изстина и аз изпитах желание да ударя нещо. По-добре изобщо да не мисля за това.
	Освен това Бри ми беше казала, че не я притеснява моята липса на опит в тази област. Дали ми беше казала истината? В гърдите ми започнаха да се надигат съмнения и ми стана трудно да преглъщам.
	Травис сякаш прочете мислите ми.
	— Момичетата ти казват, че не ги е грижа, ако си неопитен, но повярвай ми, на нея много ще й хареса, ако знаеш какво да правиш, когато я отведеш в леглото. Не искаш да се туткаш нескопосано като някакъв проклет глупак, когато си с нея, нали? И да се изложиш?
	Погледнах през прозореца, изпълнен с желанието да му кажа да обърне проклетия пикап и да ме закара у дома. Не така си представях тази вечер.
	— Хей, не се вкисвай толкова, човече. Всички мъже го правят, повярвай ми. Свободни, женени — приятелят ми Джейсън е женен вече почти десет години, но все още се ползва от услугите на момичетата в задните стаички. Съпругата му си затваря очите, защото и тя има полза от това. Загряваш ли?
	Продължих да се взирам през прозореца, замислен за чичо Нейт, как той понякога излизаше и се прибираше у дома, миришещ на женски парфюм, със следи от червило по яката на ризата. Той нямаше гадже или съпруга, затова навярно се е срещал с жени, които по думите на Травис работят в този клуб, където отивахме. А Нейт беше добър човек. Жалко, че вече не е жив, за да мога да го попитам за това.
	Знаех, че не съм глупав, но знаех също, че трябва да се науча на много неща. Прочел съм доста книги, но когато ставаше дума за реалния живот, за отношенията между хората, за това как те действат и реагират, имах чувството, че се налага постоянно да наваксвам пропуснатото, а това не ми харесваше.
	Приближихме към сграда с тъмни стъкла и голям паркинг отпред. Над входа висеше огромна розова неонова табела с надпис „Тийсърс“.
	Паркирахме и Травис се извърна към мен.
	— Слушай, не се чувствай задължен да правиш нещо, което те кара да се чувстваш неудобно. Но повярвай ми, когато ти казвам — ако видиш някоя жена, която ти харесва, не се колебай — действай. Бри ще го оцени. Това правят мъжете, Арчър.
	Въздъхнах и отворих вратата. Ще вляза вътре с Травис. Ако не друго, Бри ще бъде щастлива, че съм се забавлявал по мъжки. Тя беше толкова ентусиазирана, че ще прекарам тази вечер навън в компанията на Травис и приятелите му.
	Приближихме до вратата и един як мъжага с обръсната глава и надпис „Служител“ върху тениската помоли за личните ни карти. Е, дотук беше. Аз нямах лична карта. Понечих да се обърна и да си тръгна, но Травис сграбчи ръката ми, наведе се и размаха полицейската си значка. После каза няколко думи на мъжагата. Мъжът кимна и ни махна да влезем.
	В клуба гърмеше музика — някой пееше за секс и бонбони. Малки маси бяха разположени около голям подиум в средата. Очите ми се разшириха от изумление, когато видях полугола жена да се плъзга надолу по позлатен пилон. Няколко секунди просто стоях там и зяпах жената, докато Травис не ме хвана отново за ръката и не ме поведе масата, където вече седяха двама мъже с полупразни чаши пред тях.
	— Здравейте, задници — поздрави ги Травис, завъртя единия от столовете и седна с лице към облегалката. Погледна ме и посочи към съседния стол. Аз седнах.
	— Джейсън, Брад, това е братовчед ми Арчър.
	— Здрасти, човече — рече Джейсън и протегна ръка. — Радвам се, че дойде. — Поклатих глава и видях, че Травис не ме бе излъгал. Мъжът носеше венчална халка.
	— Приятно ми е да се запознаем — каза Брад и аз стиснах ръката му.
	Приближи сервитьорка, облечена в нещо като бански с малка поличка, и попита дали бихме искали да поръчаме нещо за пиене.
	Травис се обърна към момичето, погледна името й върху баджа и каза:
	— Здравей, Бренда. — Усмихна се, а тя се изкиска и огледа масата.
	— Е, вие сте група готини момчета — рече и ни се усмихна. Аз й се усмихнах любезно, когато тя ме погледна. — Какво да ви донеса?
	Травис се наклони към нея.
	— За всички по един шот текила „Хосе Куерво Голд“ и по бутилка „Юнлинг“.
	Сервитьорката се усмихна и отиде да донесе питиетата ни. Травис бъбреше с Брад и Джейсън, докато аз наблюдавах представлението на сцената. Когато момичето разтвори крака и се плъзна надолу по пилона, усетих как леко се втвърдявам в дънките, и се преместих по-близо до масата, за да не забележат останалите. Травис ме погледна и разбиращо се усмихна.
	Сервитьорката постави питиетата на масата и Травис й подаде някакви банкноти. Тя се наведе и ги пъхна между пищните си гърди. Аз тежко преглътнах. Не знаех какво да мисля за всичко това.
	Травис се обърна, вдигна малка чашка и обяви:
	— За Арчър! И за тази незабравима нощ!
	Останалите също вдигнаха чашите си, засмяха се и изкрещяха:
	— Давай! Давай!
	Аз ги гледах как изпиват течността на един дъх и лапват резен лайм. Последвах примера им, като едва се сдържах да не изплюя напитката, която изгори гърлото ми. Очите ми се насълзиха, пъхнах резен лайм в устата си и преглътнах киселия сок. Това помогна.
	— Точно така! — шляпна ме Травис по рамото и вдигна бутилката бира към мен. Взех моята, вдигнах я към него, отпих и леко се намръщих от вкуса на напитката.
	Чичо Нейтън обичаше да пие. Навсякъде у дома имаше бутилки с алкохол и веднъж, когато бях на петнайсет години, опитах. На него, изглежда, много му харесваше. Имаше вкус на спирт за разтривки и го изплюх след първата глътка. Така и не разбрах защо толкова много му харесваше.
	Оттогава стоях по-далеч от бутилките. Освен това баща ми беше буйстващ пияница и още не бях забравил как се прибираше у дома, едва държейки се на крака, но все още имаше достатъчно сили, за да бие мама.
	Отпъдих тези мисли и отново погледнах към сцената. Сега на подиума беше излязло ново момиче — дребничко, с дълга светлокестенява коса. Тя малко ми напомни за Бри. Гледах как започна да се върти в такт с музиката, плъзгайки се нагоре и надолу по пилона, обвила единия си крак около него. Тя се наклони и косата й падна назад, докато тялото й се изви. Поднесох бутилката към устните си и отпих щедра глътка.
	Всичко беше прекалено — бумтящата музика, носеща се от тонколоните, окуражаващите крясъци и шумните разговори; гледките и звуците ме замаяха, а тялото ми реагираше на неща, които не бях сигурен, че ми харесват. Но бирата, изглежда, помагаше, изведнъж всичко потъна като в мъгла и беше много по-лесно да възприемам ставащото наоколо, а цялото ми смущение и неудобство вече не ми се струваха толкова важни.
	Когато момичето завърши танца си, всички мъже около сцената започнаха да протягат ръце и да пъхат банкноти в бельото й. Някой размаха двайсетачка и когато тя пропълзя към него, той я мушна между краката й, под плата, закриващ слабините. Аз се извърнах.
	Стигаше ми толкова. Не проумявах, което ставаше наоколо, и това ме караше да се чувствам нищожен, сякаш всички други са нещо повече от мен. Не ми харесваше. Именно заради това не излизах от своя имот и не правех опити да общувам с хората. Последното, от което се нуждаех, беше още една причина да чувствам, че всички освен мен знаят какво, по дяволите, ставаше.
	Обърнах се към Травис и понечих да стана, сочейки към вратата. Травис грубо бутна рамото ми, аз се стоварих обратно на стола и стиснах челюсти.
	Той се наведе към мен, стисна здраво рамото ми между пръстите и палеца си и аз присвих очи към него. Ако си въобразяваше, че може да ме задържи тук против волята ми, щеше да остане изненадан. Ако се наложи, щях да се прибера на автостоп.
	— Слушай, брато — рече той тихо, предполагам, за да не го чуят останалите, макар че те бяха прекалено заети да крещят и подсвиркват на момичето на сцената. — Да не мислиш, че Бри не се забавлява някъде точно сега? Всъщност знам, че е точно така. — Погледна ме многозначително и се наклони по-близо. — Харесват ми устните й, имат вкус на праскова.
	Очите ми блеснаха, а стомахът ми се сви. Той е целувал Бри?
	Травис въздъхна.
	— Само се опитвам да ти помогна, Арчър. Бри не смята, че можеш да я задоволиш, затова отива при този, който може да й даде това, от което се нуждае. — Повдигна вежди, очевидно имайки предвид себе си. — И истината е, че ти навярно не можеш. Точно заради това те доведох тук, човече.
	Отпуснах се обратно на стола и погледнах намръщено към сцената, където брюнетка се извиваше върху един стол. Бри се е целувала с други мъже? Бри се е целувала с Травис? Гняв забушува в кръвта ми. Но може би не биваше да я обвинявам. Може би неправилно съм я разбрал — мислех, че й харесва това, което правим заедно, но откъде, по дяволите, можех наистина да знам? Нима _не_ бях пълен и абсолютен новак? Тя навярно се _е_ отегчила.
	Върху масата се появиха нови бири и аз отпих голяма глътка от бутилката пред мен.
	Бях нещастен и ядосан от мисълта за Бри и Травис, но алкохолът и момичетата на сцената караха кръвта да кипи във вените ми и бях възбуден. Исках единствено да се прибера у дома при Бри. Исках да я целуна и да я вкуся навсякъде. Исках тя отново да го поеме в уста… но исках да знам, че това, което правя, е правилно. Не исках да се чувствам девствен, какъвто бях.
	Момичето на сцената прокара длани по гърдите си, после сграбчи пилона и започна да имитира секс. Аз бях напълно възбуден под масата. Сега вече не можех просто да стана и да си тръгна.
	Останалите мъже бъбреха помежду си и шумно се смееха, докато зяпаха към сцената. Вече не ги слушах. Продължих да пия и вкусът на алкохола започваше да ми харесва.
	Блондинката, която преди малко беше на сцената, приближи нашата маса, наведе се и зашепна в ухото на Джейсън. Той се засмя, стана и я последва през вратата до сцената. Погледнах към Травис, а той вдигна вежди и широко се ухили. Наклони се към мен.
	— Имам изненада за теб — обяви високо, надвиквайки музиката. — Мисля, че ще ти хареса.
	Погледна зад гърба си, даде знак на някого и след минута едно момиче пристъпи към нашата маса. Тя ми се усмихна и аз се втренчих в нея; стори ми се много позната.
	Травис се наведе към мен.
	— Арчър, помниш ли Амбър Долтън? Сега тя работи тук.
	Амбър Долтън; момичето, в което бях влюбен, когато бях на четиринайсет. Същото онова, пред което Травис ме бе унизил. Навярно силният алкохол ми бе подействал, защото не изпитвах никакво смущение. Просто продължих да я гледам, изпивайки с поглед дългата до раменете черна коса и огромните кафяви очи, които бях обичал преди много години. Тя все още беше така хубава, каквато я помнех.
	— Арчър Хейл? — прошепна тя и удивено ококори очи. — Господи, нямаше да те позная. — Огледа ме от главата до петите. — Е, може да се каже, че доста си пораснал. — Усмихна се и на мен неволно ми стана приятно. Струваше ми се, че всичко, което се бе случило преди много години, вече нямаше значение заради възхищението, с което тя ме гледаше сега.
	— Амбър — намеси се Травис, — смятам, че Арчър вече е готов да остане насаме с теб, както по-рано се уговорихме. — Той й смигна.
	Съзнанието ми малко се проясни, аз поклатих отрицателно глава и протегнах ръка, за да стисна нейната — жест, който казваше; _приятно ми е да те видя отново_.
	Но тя пренебрегна протегната ми ръка и се настани в скута ми. Облъхна ме аромат на ванилия. Малко се сковах, не знаех къде да дяна ръцете си, затова ги оставих да висят отстрани.
	— Звучи страхотно! — изгука тя, наклони се по-близо и се размърда напред-назад върху полутвърдия ми член. Аз рязко поех дъх. Чувствах се странно, но ми беше хубаво. Не бях сигурен какво трябва да правя.
	Докато мушката продължаваше да гърми около нас, Амбър се наведе към мен и прошепна в ухото ми:
	— По дяволите, ти си великолепен, Арчър. А тялото ти… — Прокара пръст надолу по гърдите ми. — Знаеш, че някога те харесвах, нали? Забелязах как ме гледаше при езерото. Исках да дойдеш…, но ти така и не го направи…
	Наблюдавах как пръстът й се движи по гърдите ми, надолу към колана на дънките. За миг тя го пъхна малко навътре, после го измъкна и го плъзна обратно нагоре. Сега вече бях напълно твърд.
	— Хайде, изчезвайте оттук, вие двамата — засмя се Травис. — Забавлявайте се.
	Амбър скочи от скута ми, изправи се и ме дръпна за ръката. Вървях малко зад нея, поклащайки се, за да скрия състоянието си. По дяволите, бях по-пиян, отколкото си мислех.
	Двамата с Амбър минахме през същата врата, през която бе изчезнал Джейсън. Тя ме поведе по дълъг сумрачен коридор, а после ме вмъкна през една врата вляво и я затвори зад себе си.
	В средата на стаята имаше стол, тя ме заведе при него и нежно ме бутна да седна.
	Отиде до масата, пипна нещо и миг по-късно стаята се изпълни с музика, звучаща от говорителите в стената. Този път беше приятна, а не прекалено силна и оглушителна. Тук се почувствах по-добре.
	Амбър се приближи към мен и аз се постарах да не свеждам очи. Кръвта бучеше във вените ми, но не можех да помръдна.
	Тя възседна коленете ми и парфюмът й отново ме обгърна, гъделичкайки носа ми. Няколко минути се поклаща в такт с музиката, после затвори очи и се наведе назад, за да мога да я разгледам. Амбър беше хубава, но не като Бри. Сега, когато я гледах отблизо на светлината на по-ярките лампи от тези на сцената, не ми се поправи тежкият грим на лицето й и си помислих, че има нещо по-грубо в чертите й… нещо различно от тогава, в детството ни.
	Тя се полюшна назад, после се изправи и смъкна горнището си. Гърдите й щръкнаха и Амбър взе дланите ми и ги сложи върху тях. Членът ми запулсира в дънките. Погалих зърната й, както се харесваше на Бри, и Амбър отметна глава и простена. Стиснах ги леко. Гърдите й бяха по-големи от тези на Бри, но ги усещах различно — не бяха меки, а прекалено твърди, а кожата — опъната и блестяща.
	Амбър отвори очи, вдигна глава, изгледа ме изучаващо, сетне сведе очи и облиза устни.
	— Знаеш ли — поде тя, разкопчавайки горните копчета на ризата ми, — обикновено тук само танцуваме за клиента. Травис ми плати допълнително, за да ти дам всичко, което пожелаеш. — Отпусна ръка и ме потърка през дънките. Очите ми се притвориха и аз учестено задишах.
	— Боже, ама ти наистина си голям, скъпи — задъхано промълви тя и плъзна устни по шията ми. Засмука леко кожата и ме накара да подскоча, когато ме ухапа. — Ммм — простена, докато се търкаше в мен. — Нямам търпение да пояздя този твой голям дебел палавник, красавецо. Как го предпочиташ — бързо и диво или бавно и дълбоко? Хмм? — измърка тя. — Скоро ще разберем, нали, бебче?
	Тялото ми реагира на думите й, но вътре в мен нещо не беше наред. Аз дори не познавах това момиче. Можех ли да я използвам за секс, а след това да се върна у дома, при Бри, момичето, което наистина ми бе скъпо? Така ли постъпваше Джейсън с жена си? Исках Бри да вижда в мен истински мъж, не желаех тя да целува Травис, но това изглеждаше… Господи, не можех да мисля заради алкохола и заради това, което правеше Амбър с мен, докато ме масажираше през дънките. Всичките ми мисли и чувства се объркаха. Трябваше да се махна от тази стая. Просто ще приключа час по-скоро с това и ще се прибера у дома. А утре първото, което ще направя, е да отида при Бри.

	* * *

	Десет минути по-късно, препъвайки се, се измъкнах от стаята и отидох да потърся Травис. Той все още седеше край масата, а в скута му се гушеше червенокосо момиче. Потупах го по рамото. Той вдигна поглед към мен и върху лицето му се разля широка усмивка. Избута червенокосата от скута си и рече:
	— Готов ли си да се прибираме у дома, приятел?
	Кимнах и се намръщих. Това беше всичко, което исках, просто да се махна оттук и да отида при Бри. Исках да я прегърна. Това, което бях направил с Амбър, ме угнетяваше. Макар че се опитах да изтласкам тези мисли — очевидно не бях направил нищо, което другите мъже не правеха в клуба. Повечето от тях носеха венчални халки. Явно съпругите приемаха подобни неща. Предполагам, че наистина бях странен, защото не исках да го повторя. Чувствах се опустошен и нещастен… и засрамен.
	Минахме по моста и продължихме към Пелион. Травис мълча през целия път, лека усмивка играеше на устните му. Не ми пукаше защо се усмихва — от алкохола ми се доспа и аз облегнах глава на прозореца, затворих очи и се замислих за Бри.
	Травис ме разтърси след няколко секунди или поне така ми се стори. Все още замаян, отворих вратата на пикапа и излязох. Миг преди да я затворя, Травис ми смигна и каза:
	— Да го направим пак някой път, брато.
	Не реагирах на думите му, просто се обърнах с гръб към колата. Чак тогава забелязах, че сме пред вилата на Бри. Обърнах се, за да вляза обратно в пикапа, но Травис форсира двигателя и аз отскочих назад, когато колата с рев отпрати покрай мен.


>	Глава 20
#	Бри

	Завъртях се в леглото, усмихнах се и погледнах през прозореца към тъмното езеро. Бях се обадила на Мелани и Лиза, когато разбрах, че Арчър ще излиза с Травис, и си устроихме женско парти.
	Отидохме в местната билярдна зала, изпихме по няколко бири, смяхме се и побъбрихме, най-вече обсъждайки обичайните клюки в малкия град. Очевидно в града живееше момиче, което въртеше любов поне с трима женени мъже. Съпругите в Пелион бяха побеснели. Разбира се, аз мислех, че момичето не е толкова виновно, колкото мъжете, които бяха дали брачни клетви и ги бяха нарушили. Но предполагам, че за жените е по-малко болезнено да вярват, че мъжете им са били съблазнени от някаква изкусителка, отколкото че съпрузите им просто са лъжливи мерзавци.
	Говорихме много и за Арчър и аз им разказах за него. Те ме слушаха с изумени, но развълнувани лица.
	— Мили боже, ние нямахме представа, Бри! — възкликна Мелани. Сетне се замисли за миг, а аз отпих глътка бира.
	— Макар че знаеш ли — продължи тя, — ти си единствената, която би могла да го разбере. Ти владееш жестомимичния език… и дойде тук…, а той е бил самотен, не е можел да говори с никого — това е като най-красивата съдба.
	Бях се усмихнала замечтано, опивайки се от думите. Точно така го чувствах. _Като най-красивата съдба._
	Разотидохме се сравнително рано и аз се прибрах у дома към единайсет часа. На другия ден трябваше да ставам рано за работа, затова се изкъпах и после малко почетох. Угасих лампата и се замислих за Арчър, чудейки се какво ли прави сега.
	Гордеех се с него, задето се бе съгласил да излезе с Травис. Той изглеждаше толкова неуверен и изпълнен със съмнения. Знаех, че главната причина да го направи, беше, защото аз го подтикнах. Но все пак това беше голяма стъпка. От седемгодишен той почти не бе излизал от имота, с изключение на редките отскачания до града, за да се снабди с продукти и материали за постройките си. Да отиде на бар или ресторант, за него беше истинско събитие. Надявах се, че поне малко се е забавлявал.
	Обърнах се отново, когато чух шумно да хлопва врата на кола, а после — рев на двигател. _Какво беше това, по дяволите?_ Фийби надигна глава от другия край на леглото и тихо излая.
	Сърцето ми бясно заби, обзе ме страх. Опитах да се успокоя — ако някой възнамеряваше да ме нарани, ако беше _той_, определено нямаше да издаде присъствието си с целия този шум.
	— Не бъди параноичка, Бри — промърморих. Но се прокраднах на пръсти в предната стая, следвана по петите от Фийби.
	Повдигнах леко края на завесата и надникнах през прозореца. Видях голяма фигура да се отдалечава с неуверена походка от моята къща. Това да не беше… Арчър? Да, да, той беше.
	Забързах към вратата, отворих я докрай и тихо извиках:
	— Арчър?
	Той се извърна и просто остана неподвижен на пътя.
	Килнах глава настрани и му се усмихнах смутено.
	— Какво правиш тук? — Ела, влез вътре, аз съм по пижама.
	Няколко секунди той остана намясто, леко поклащайки се, изглеждаше… Присвих очи на мъждивата светлина… пиян и разстроен. О, боже, да не би Травис да го е напил? Страхотно.
	Внезапно Арчър закрачи към мен със сведена глава. Изкачи стълбите, пристъпи към мен и ме сграбчи в прегръдките си. Силно ме притисна към гърдите си, зарови нос в шията ми, дълбоко вдишвайки.
	Замрях в обятията му. О, господи, от него се разнасяше миризма на чужд женски парфюм — всъщност направо вонеше. Някакъв евтин аромат на ванилия. Сърцето ми сякаш спря за миг и отново започна лудешки да бие. Какво, по дяволите, се бе случило през тази мъжка вечер?
	— Арчър — подхванах и нежно го отдръпнах от себе си. Той направи крачка назад и направи движение, сякаш се опитваше да закрие с коса лицето си. Но вече нямаше дълга коса. Прокара ръка по новата си къса прическа и нещастно ме погледна.
	Вдигна ръце и заговори с жестове, макар и малко неконтролируеми:
	— _Не ми хареса мъжката вечер. Не обичам стриптийз клубове._
	— Стриптийз клубове? — ахнах и тогава съзрях голямата смучка на врата му и петното ярко розово червило върху яката. О, господи. Кръвта ми се смрази. — С друга жена ли си бил, Арчър? — попитах със свито сърце. Сякаш ръцете ми бяха неспособни да се движат и висяха безпомощно отстрани.
	Няколко секунди той просто се взира в мен, изтерзаният му поглед ми каза всичко, което ставаше в главата му. За миг се поколеба дали да ме излъже, видях как проблесна мисълта в изразителните му златистокафяви очи, но после върху лицето му легна сянка на безнадеждно примирение и той кимна утвърдително.
	Цели трийсет секунди само го гледах, без да промълвя нито дума.
	— На сцената ли те изкараха или нещо подобно? — попитах с надеждата, че това са били някакви мъжки лудории на ергенско парти.
	Той смръщи вежди, но после върху скулите му се появиха две червени петна, Арчър вдигна ръце и отвърна с жестове:
	— _Не, беше в една от задните стаи._
	— В задните стаи? — прошепнах.
	Арчър кимна и няколко секунди двамата се гледахме един друг.
	— Значи, си бил с нея, _с нея_? — попитах и почувствах как кръвта се отдръпва от лицето ми.
	Чертите му се изкривиха страдалчески и той кимна, забил поглед в краката си.
	Затворих очи за няколко секунди, опитвайки се да възприема случилото се, сетне ги отворих.
	— Защо? — попитах, а очите ми се напълниха със сълзи.
	Арчър пъхна ръце в джобовете си и само ме погледна с нещастно изражение. Но как трябваше да реагирам на всичко това? Той би трябвало да знае, че ще се разстроя от факта, че е бил с друга жена. Нима толкова малко знаеше за света? За отношенията? За любовта? Не, не можех да повярвам в това.
	Той извади ръцете си от джобовете и заговори с жестове:
	— _Ти си целунала Травис._ — Челюстта му се стегна.
	Аз замълчах и се намръщих.
	— Целунах Травис _веднъж_, когато двамата с теб бяхме само приятели — тихо казах. — Но след като станахме нещо повече от приятели, аз избрах теб, Арчър… — Думите ми заглъхнаха, после додадох задавено: — Избрах теб. — Заля ме вълна на болка, гняв и разочарование, докато той леко се поклащаше пред мен. Приличаше на кученце, което току-що са изритали. Но всъщност нима не бях аз тази, която бяха изритали?
	Прочистих гърлото си, за да не заплача.
	— Ти си пиян — казах. — Ще те закарам у вас. Трябва да се наспиш. — Обхвана ме някакво вцепенение, чувствата ми сякаш се бяха притъпили.
	Арчър сграбчи ръката ми, аз сведох поглед към пръстите му върху кожата си, после го вдигнах към разстроеното му лице.
	Той ме пусна и ръцете му се раздвижиха.
	— _Съжалявам._
	Кимнах веднъж, само едно рязко движение на брадичката към гърдите, грабнах якето от закачалката до вратата и излязох на улицата. Чух как Арчър затвори вратата и стъпките му отекнаха зад гърба ми.
	Качих се в колата, той се настани на седалката до мен и тихо хлопна вратата.
	Изминахме в мълчание краткото разстояние до „Брайър Роуд“ и когато спрях пред портата, той се извърна към мен, гледайки ме умолително.
	— Просто си върви, Арчър — казах аз. Исках да се прибера у дома и да се свия на кравай в леглото. В момента не можех да определя всички чувства, бушуващи в мен.
	Няколко секунди Арчър се взира в мен, извърна се, слезе от колата и затвори вратата.
	Направих обратен завой и подкарах към вилата. Когато погледнах в огледалото за обратно виждане, Арчър продължаваше да стои в края на пътя, пъхнал ръце в джобовете, взрян в отдалечаващата се кола.
	Когато след няколко минути се прибрах у дома, съблякох автоматично якето, отидох в спалнята, покатерих се обратно в леглото и се завих презглава. Чак тогава дадох воля на сълзите си. Сърцето ми бе опустошено. Той е бил с друга жена — мъжът, в когото се бях влюбила, бе избрал да подари девствеността си на някаква евтина стриптийзьорка в задната стаичка на един бар. И аз знаех, че вината за това отчасти беше моя.

	* * *

	На следващата сутрин се измъкнах от леглото само след два часа сън. Огромна тъга бе легнала на сърцето и душата ми, докато следвах сутрешния ритуал.
	Когато отидох в закусвалнята, се потопих в работата, опитвайки се безуспешно да пропъдя от ума си мислите за Арчър. Но това беше безнадеждна кауза, защото, докато пълнех захарниците по масите, не спирах да мисля как бях насърчавала Арчър да излезе от своята зона на комфорт и да общува малко повече с хората. Искаше ми се да се разсмея на горчивата ирония, а после да падна на пода и да се разплача, свита под една от масите. Вместо това поех дълбоко дъх и преброих пакетчетата „Спленда“.
	Част от вината беше моя. Не биваше да го подтиквам да прави нещо, за което още не беше готов. Просто мислех, че може би той никога няма да бъде готов и малко побутване от някого, който е загрижен за него, няма да навреди. Той не можеше цял живот да живее в малкия си имот, никога да не посмее да стигне по-далеч от бакалията или железарията. Не смятах, че и той го желае. Но навярно аз трябваше да бъда тази, която да му помогне да пристъпи в света, вместо да приемам предложението на Травис. _Травис._ Каква бе неговата роля във всичко това? Подозирах, че далеч не беше невинен. Имах смътното усещане, че може би бях хвърлила Арчър на вълците, вместо да му помогна да излезе от безопасния си пашкул. Най-малкото, Травис не бе спрял това, което се бе случило в клуба. Арчър беше толкова саможив и стеснителен. Със сигурност нямаше да търси секс с друга жена. Болка прониза сърцето ми и отново поисках да заплача, когато си го представих как обладава някаква полугола стриптийзьорка. Затворих очи и възпрях напиращите сълзи. И преди са ме мамили, можех да се справя.
	Само че… нещо в цялата тази история не приличаше съвсем на предателство от негова страна. Имах чувството, че… е нещо друго. Опитах се да събера мислите си. Не, нямаше да го извинявам за избора, който в крайна сметка е бил изцяло негов. О, господи, чувствах се толкова объркана. И наранена.
	Същия следобед, след като приготвих няколко кутии с продуктите за моите салати, се сбогувах с Норм и Маги и се отправих към дома.
	Спомних си, че трябваше да купя някои неща от бакалията, затова набързо отскочих дотам. Докато вървях обратно към колата си на паркинга, продължавах да превъртам в ума си ситуацията с Арчър. Толкова бях измъчена, че ми идеше да крещя. Изведнъж чух как някой тихо извика името ми.
	Обърнах се и видях една жена с къса кестенява коса и с очила да бута към мен количката си.
	Спрях своята количка, извърнах се към непознатата и леко се усмихнах.
	— Здравейте — поздравих и наклоних глава.
	— Здравейте — топло ми се усмихна жената. — Знам, че не се познаваме. Казвам се Аманда Райт. Не се плашете, че знам името ви. С Ан играем заедно карти. — Тя отново се усмихна и меко се засмя.
	— О, добре — отвърнах. — Аз съм съседка на Ан.
	Тя кимна.
	— Знам. Тя ни разказа за вас по време на сбирката ни миналата седмица. И когато днес ви видях, се досетих, че сигурно сте Бри, която ни описа Ан.
	На свой ред кимнах.
	— Е, приятно ми е да се запозная с една от приятелките на Ан. Тя беше много мила с мен.
	— Да, тя е много добра. — Жената замълча за миг. — Надявам се, че няма да го сметнете за нетактично, но… тя спомена, че посещавате Арчър. — Събеседничката ми ме погледна с любопитство.
	Нещата малко се бяха променили от последния път, когато бях разговаряла с Ан, но нямах намерение да се впускам в подробности, затова просто отвърнах:
	— Да.
	Тя се усмихна и издиша.
	— Аз бях най-добрата приятелка на Алиса — рече.
	От изумление рязко поех дъх.
	— Познавали сте майка му?
	Аманда кимна.
	— Да, винаги съм се чувствала… толкова зле, задето не направих повече за Арчър, когато Алиса умря. — Поклати тъжно глава. — Няколко пъти се опитах да отида, но върху оградата висяха разни безумни табели, предупреждаващи за бомби и капани, и… аз просто… предполагам, че просто съм се изплашила. — Жената се замисли. — После чух в града, че Арчър е получил някакво психическо увреждане при онази злополука, и реших, че може би семейството му ще се погрижи по-добре за него и ще се справи със ситуацията. — Тя стисна устни. — Сега, когато го изричам на глас, осъзнавам колко неубедително звучи.
	— Госпожо Райт… — подех.
	— Моля те, наричай ме Аманда.
	Кимнах.
	— Добре, Аманда, ако не ме сметнеш за прекалено нахална, знаеш ли какво се е случило през онзи ден, за да предизвика злополуката? Арчър не желае да говори за това, а, ами… — Не бях сигурна как да довърша изречението си и думите ми заглъхнаха.
	Аманда сложи ръка върху моята.
	— Ти си загрижена за него — усмихна се тя. Стори ми се, че в очите й блестяха сълзи.
	— Да — кимнах.
	В този момент разбрах, че без значение какво се бе случило между мен и Арчър, аз много държах на него и все още исках да му помогна да живее пълноценен живот, който не включваше само него, кучетата и каменните постройки, които той градеше година след година.
	Няколко секунди Аманда се взира замислено над рамото ми, после заговори:
	— Всичко, което знам за злополуката, се свежда до оскъдната информация във вестника. Разбира се, тя беше почерпана от някакъв журналист от друг град — в Пелион нямаме вестник. С изключение на това хората не са обсъждали случилото се. Ако ме питаш, смятам, че е заради Виктория Хейл — _всички_ се страхуват от нея. В нейна власт е да лиши човек от работата му, да закрие бизнеса му, и го прави, когато някой се осмели да й се противопостави, затова имаме основание да сме загрижени. И ето какво ще ти кажа: според мен каквото и да се е _случило_ в деня на катастрофата, е започнало с Виктория Хейл. Тя никога не се е притеснявала да се бърка в живота на хората заради собствена изгода.
	Поех дълбоко дъх.
	— Виктория Хейл? — попитах. — Тя миналата седмица идва в закусвалнята, където работя, за да ме предупреди да стоя по-далеч от него.
	Аманда кимна, сякаш обмисляше нещо.
	— Никога с никого не съм говорила за това, но Тори Хейл винаги е завиждала много на Алиса. Винаги се е опитвала да манипулира хората, за да получи това, което иска. И в случая с Алиса успя. — Поклати тъжно глава. — Алиса винаги е страдала от проклет комплекс за вина — никога не се е смятала достойна за нещо или някого. Отраснала е в дом за сираци и преди да дойде в Пелион, в живота й не е имало нито един близък човек… — Гласът й пресекна, когато си спомни миналото. — Тя беше най-доброто момиче, което някога съм срещала, в нея нямаше и капка лошотия, а момчетата Хейл безумно се влюбиха в нея. — Върху устните й заигра печална усмивка.
	— Ан ми каза, че тя е избрала Маркъс Хейл — усмихнах се аз.
	Но Аманда се намръщи и поклати глава.
	— Не, не го е избрала. Всичко беше нагласено. Ние бяхме на купон вечерта, когато Алиса забременя. Виктория беше там — никога не съм могла да го докажа, но съм сигурна, че тя сложи нещо в питието на Алиса и Маркъс се възползва от нея. Това беше неговият начин да предяви правата си над нея и да натрие носа на брат си Конър, защото беше очевидно, че Алиса е влюбена в него. Разбира се, Маркъс не е очаквал, че тя ще забременее, но точно това се случи. Три месеца по-късно двамата се ожениха. Алиса беше съсипана, също и Конър. И разбира се, Алиса винеше себе си и смяташе, че бракът с нелюбим мъж е нейното наказание. Тя извърши много грешки, но най-вече защото се подценяваше и не се грижеше за себе си.
	За секунда Аманда отново се замисли.
	— Винаги съм казвала, че Тори Хейл притежава особена дарба да манипулира хората, за да й свършат мръсната работа. Ръцете й винаги са чисти, но тя дърпа конците, така да се каже.
	Жената отново тъжно поклати глава и за миг ми се стори, че ще заплаче, но после, изглежда, се върна в настоящето, сложи ръка на гърдите си и тихо се засмя.
	— О, боже, я ме погледни, клюкарствам за миналото тук на паркинга пред магазина, а твоите покупки може би се размразяват. Моля те, прости ми. Само исках да се представя и да те помоля да поздравиш от мое име Арчър и да му кажеш, че майка му означаваше много за мен.
	Кимнах на Аманда, обхваната от тъга заради това, което ми разказа за майката и бащата на Арчър.
	— Притежавам бутик за дрехи в града — продължи Аманда. — „При Манди“ — додаде с усмивка. — Оригинално, нали? Намини някой път и ще ти направя отстъпка като на приятелка.
	— Много мило от твоя страна — отвърнах на усмивката й. — Благодаря, ще намина.
	— Добре. Беше ми приятно да се запознаем, Бри.
	— На мен също — отвърнах аз, докато тя се отдалечаваше.
	Натоварих покупките в багажника и се качих в колата. Няколко минути останах да седя на паркинга, замислена за милото момиче, което бе дошло в нов град, и за братята, които са я обичали, — и как единият от тях, когото не е обичала, я е принудил да избере него и как всичко това е завършило с трагедия. Мислех и за малкото момче, което онова мило момиче бе оставило, и как сърцето ми се раздираше от болка заради това, което може би вече никога нямаше да имаме.

	* * *

	През следващите няколко дни се залисвах с работа, а след това се прибирах във вилата и най-вече четях, за да мине по-бързо времето. _Болеше ме._ И той ми липсваше. Странно, но копнеех да го утеша. Не знаех какво точно се бе случило в онзи клуб, с изключение на това, че Арчър бе отишъл в някаква задна стаичка с една от стриптийзьорките и бе правил секс с нея. Дори не подозирах, че това влиза в списъка с услуги на един стриптийз клуб, но какво знаех аз? Знаех със сигурност, че Арчър не беше щастлив от случилото се. Тогава защо го бе направил? Опитах да се поставя на негово място, да разбера какво е означавало за него да попадне за пръв път в стриптийз клуб. Но колкото повече мислех за това, толкова повече ме болеше.
	В петък излизах от работа, когато видях Травис да пресича улицата в цивилни дрехи. Докато го наблюдавах с присвити очи заради слънцето как бъбри безгрижно с по-възрастен мъж, в гърдите ми се надигна дива ярост. Той е бил там — той бе завел Арчър в онзи стриптийз клуб. Той го беше _планирал_.
	Без да мисля, се понесох през улицата, зад мен изсвири клаксон на кола. Травис ме погледна и понечи да се усмихне, но видя изражението на лицето ми и усмивката му се стопи. Извърна се към възрастния мъж и му каза нещо, преди да се отправи насреща ми, докато крачех по тротоара към него.
	Щом го приближих, го зашлевих с все сила и звукът отекна в мекия есенен следобед. Той затвори очи, сложи длан върху бузата си и леко раздвижи челюст.
	— Какво, по дяволите, беше това? — изсъска.
	Аз се изправих пред него.
	— Ти си един зъл, егоистичен негодник, Травис Хейл. Какво, по дяволите, си мислел, когато си завел Арчър в стриптийз клуб? Мислех, че мога да ти се доверя да се грижиш за него!
	— Да се грижа за него? — попита през смях. — Той да не е дете, Бри?
	— Какво? — разгорещих се аз. — Разбира се, че не е _дете_. Но ти знаеш, че е имал нужда поне малко да се погрижиш за него. Той никога досега не е бил никъде! Ти си му бил нужен, за да…
	— Това ли искаш? Да имаш някого, за когото постоянно да се _грижиш_? Такъв ли мъж търсиш?
	Сега вече пред очите ми се спусна червена пелена, ръката ме сърбеше да му лепна още една звучна плесница.
	— Ти изопачаваш всичко! Говориш така, сякаш той е психически неуравновесен и не може да се контролира. Само е имал нужда ти да…
	— Какво? Да му държа ръката, за да не чука друга жена?
	Ченето ми увисна и го зяпнах сащисано.
	Травис издиша и прокара ръка през косата си.
	— Господи, Бри, не съм искал да те нараня. Просто се постарах момчето да се позабавлява — да го накарам да се почувства като _мъж_, да му вдъхна увереност, за да не се чувства неравностоен в сравнение с теб. Добре де, очевидно идеята не е била от най-добрите — разбрах го, след като той отиде отзад с момичето, което му харесваше още когато бяхме тийнейджъри, и се чука с нея, ясно ли е?
	— Боже, престани да го повтаряш! — извиках и в очите ми запариха сълзи. Избърсах ги сърдито, бясна на себе си, че плача насред улицата пред Травис Хейл.
	— Той не е за теб, Бри. Той е… прекалено различен… прекалено затворен, твърде склонен да взема решения, които могат да те наранят. Съжалявам, че го разбра по трудния начин.
	Тръснах ядно глава.
	— Ти всичко изопачаваш — повторих.
	— Не е вярно — нежно каза той, притегли към себе си и ме прегърна. — Съжалявам, Бри. Наистина много, много съжалявам.
	Отблъснах го, завъртях се на пети и се отправих към колата си. Главата ми щеше да се пръсне от болка и гняв — към Травис, към Арчър, към самата мен. Просто трябваше да се прибера у дома.
	— Бри! — извика Травис след мен и аз се спрях, но не се обърнах. — Аз съм тук, ако имаш нужда от мен.
	Продължих да вървя, забелязала, че хората наоколо се бяха спрели и ни зяпаха. _Леле, колко тактично_. Но ние току-що бяхме устроили истинско шоу, по-точно аз.
	Стигнах бързо до колата, качих се и потеглих към къщи. Когато пристигнах и влязох вътре, бях толкова вцепенена, че едва се дотътрих до дивана и рухнах върху него.
	Фийби изприпка при мен и щастливо скочи в скута ми, размахваше опашка и ближеше лицето ми. Засмях се въпреки отвратителното си настроение и я прегърнах.
	— Здравей, сладко момиче — нежно изгуках.
	Фийби скочи от коленете ми, изтича към вратата и леко заскимтя, за да я пусна навън. Тя толкова беше свикнала всеки ден да скача в кошницата на велосипеда и да отиваме при Арчър, че сигурно й беше мъчно за приятелите й и за просторните поляни, където можеше да тича на воля и да изучава околностите.
	— И на мен ми липсва, момичето ми — казах аз, без да знам какво, по дяволите, да правя.
	След няколко минути отидох да взема душ. Докато се събличах в спалнята, по покрива затрополиха първите капки дъжд.


>	Глава 21
#	Бри

	В осем часа вечерта дъждът се лееше като из ведро, трещяха гръмотевици, а мълнии прорязваха небето.
	Аз седях в стаята си, а Фийби беше сгушена в скута ми. Спомените за онази _нощ_ започнаха да нахлуват в главата ми. Сега вече се справях по-добре, но грохотът на бурята щеше винаги да извиква у мен тогавашното чувство на самота и безпомощност.
	Запалих няколко свещи, в случай че електричеството прекъсне. Обикновено свещите създават успокояваща, романтична атмосфера, но тази вечер сенките, които хвърляха върху стените на стаята, правеха бурята още по-страховита и плашеща.
	Чух тихо почукване на вратата и се сепнах. Фийби наостри уши и тихо излая. Кой, по дяволите, беше дошъл?
	Заради бурята мисълта за _него_ вече се бе мярнала в съзнанието ми и сега сърцето ми заби по-силно. Бавно станах от леглото и се прокраднах на пръсти в коридора. Фийби ме следваше по петите.
	Приближих до предния прозорец и надникнах през пролуката на завесата. Едва успях да видя верандата. Арчър се бе облегнал на рамката и вдигна поглед към мен, когато се взрях в него. Сърцето ми бясно се разтуптя при вида на прогизналите му дрехи — дънки, бяла тениска и незакопчан суитшърт. _О, господи, той навярно бе дошъл пеша дотук в този порой._
	Поколебах се само за секунда, преди да забързам към вратата и да я отворя. В къщата нахлу плющенето на дъжда, изливащ се върху земята около верандата. Силен гръм разтърси вилата, аз леко подскочих и Арчър тутакси пристъпи към мен.
	— _Какво правиш тук?_ — попитах.
	— _Ти не обичаш бури_ — отвърна той.
	Наклоних глава недоумяващо.
	— _Извървял си километър и половина в дъжда само защото аз не обичам бури?_
	Той застина нерешително за секунда, извърна поглед и се намръщи. После отново насочи поглед към мен.
	— _Да._ — Замълча, върху лицето му се четеше болка. — _Знам, че навярно съм последният човек, когото искаш да видиш сега, но помислих, че ако поседя на верандата, няма да си толкова изплашена. Няма да бъдеш сама._
	О, боже.
	Не можах да се сдържа, лицето ми се сгърчи и заплаках.
	Арчър плахо се приближи към мен и само с поглед помоли за разрешение. Аз кимнах, отговаряйки на неизречения му въпрос, той ме прегърна и ме притисна към гърдите си.
	Обвих го с ръце и зарових лице във врата му, вдъхвайки чистото му, дъждовно ухание. Няколко минути плаках беззвучно в обятията му, докато той ме разтриваше по гърба, а топлият му дъх галеше ухото ми, и постепенно се намокрих от подгизналите му дрехи. През тези няколко минути забравих за грохота на бурята и дъжда, леещ се около нас — през тези няколко минути бяхме само аз и той и нищо друго.
	Не знаех какво да мисля. Знаех единствено, че това беше правилно. Той все още беше моят най-добър приятел, моето сладко мълчаливо момче и отчаяно ми липсваше. Да, той ме бе наранил, но въпреки всичко аз се бях вкопчила в него, сякаш от това зависеше животът ми.
	След известно време се отдръпнах и се вгледах в лицето му. Той толкова нежно ме погледна, че сърцето ми се сви.
	— _Ти ми причини болка_ — казах и отстъпих назад.
	Облак тъга забули лицето му и той кимна, признавайки вината си.
	— _Позволи ми да поправя стореното_ — рече Арчър, — _моля те. Искам да го поправя. Какво да направя?_
	Издишах и отпуснах рамене.
	— _Ти си правил секс с друга жена, Арчър._
	Той поклати глава.
	— _Не съм правил секс с нея; аз просто… просто бях с нея._
	Смръщих вежди и отметнах глава.
	— _Какво? Аз помислих, че ти си вил… почакай, какво по-точно означава „бях с нея“?_ — Не знаех какво смята да ми разкаже, но изпитах огромно облекчение, че не бе стигнал докрай с нея.
	Той въздъхна, прокара длан по мократа си коса, после тръсна надолу ръката си.
	— _Аз… стана това…_ — Отново въздъхна. — _Тя ме заведе в задната стая, целуна ме по шията и сложи ръцете ми върху гърдите си. Тялото ми… реагира._ — Арчър затвори очи за няколко мига и отново ги отвори. — _Тя ми каза, че Травис й е платил, за да прави секс с мен, но на мен не ми се стори редно, затова си тръгнах. Това се случи. Толкова съжалявам. Знаех, че не е правилно. Не го исках. Искам да кажа… аз… господи._ — От срам той отново сведе очи.
	Изпуснах въздуха, който толкова дълго бях сдържала, тихо се засмях и поклатих глава. Премръзналите студени пръсти на Арчър повдигнаха брадичката ми. Той въпросително ме погледна.
	— _Предложили са ти танц в скута, Арчър, който е стигнал твърде далеч. Но ти си казал „не“ и си тръгнал._ — Погледнах го изучаващо за около секунда. — _Защо си казал „не“? Кажи ми._
	Няколко секунди той остана мълчалив.
	— _Защото не искам да бъда с никоя друга освен с теб, Бри. Аз не исках нея. Искам само теб. Искам единствено теб, Бри._
	Докато стояхме на прага, вперили очи един в друг, забелязах, че той трепереше, устните му бяха съвсем посинели, а върху верандата се бе образувала локва от водата, която капеше от него.
	Дръпнах го вътре.
	— О, боже, ти замръзваш — казах на глас, тъй като ръцете ми го държаха. — Трябва да те стоплим.
	Заведох го в банята и пуснах душа. Малкото помещение тутакси се изпълни с топла пара. Започнах да смъквам дрехите му — суитшърта, тениската — и той ми позволи, без да откъсва поглед от мен, само от време на време ми помагаше, когато се налагаше. Изрита обувките, а аз коленичих пред него и изух мокрите чорапи от краката му. Докато се изправях бавно, погледът ми се плъзна от корема към гърдите му. В банята внезапно стана още по-горещо. Прехапах устна и вдигнах очи към красивото му лице.
	— _Ти влез под душа_ — казах му, когато той остана само по дънки. — _Аз също трябва да се преоблека_ — додадох, свеждайки поглед към мократа нощница.
	Арчър кимна, а аз рязко се извърнах и излязох от банята. Затворих вратата зад себе си, облегнах се за секунда на нея и отново прехапах устна. Тихо изпъшках.
	— Само ти, Бри — прошепнах. — Само ти можеш да се влюбиш в местния ням отшелник. — Но после се усмихнах. Да, местния ням отшелник, но беше _моят_ местен ням отшелник.
	Смъкнах мокрите си дрехи и облякох друга, по-секси нощница. После отидох в кухнята и сложих чайника на печката. Стоях там, гледах дъжда през прозореца и чаках водата да заври.
	След няколко минути чух душа да спира и вратата се отвори.
	— В кухнята съм — подвикнах тихо.
	Арчър влезе само с една кърпа, увита около тесните бедра. Прокара ръка през косата си и ме погледна малко смутено. Едва не ми потекоха слюнки, когато насочих очи към сексапилните му голи гърди и кърпата, едва прикриваща природните му дадености. Мъчително преглътнах.
	— Чаят е почти готов — казах и извадих две чаени пакетчета. — Ако искаш, сложи мокрите дрехи в сушилнята, тя е в малкия килер в коридора.
	Той кимна и излезе, а аз довърших приготвянето на чая и Арчър се присъедини към мен, докато го носех във всекидневната. Взе едната чаша и двамата се настанихме на дивана. В продължение на няколко минути отпивахме от горещата ароматна течност в приятна тишина.
	Накрая той остави чашата си върху масичката до дивана и се извърна към мен.
	— _Може ли да кажа нещо?_
	Погледнах го и наклоних глава.
	— Разбира се — отвърнах и отпих още една глътка от чая.
	Арчър бавно и дълбоко пое дъх, сякаш събираше мислите си.
	— _През последните два дни мислих много и… аз се опитвах да стана такъв, какъвто ти искаш да бъда, но… това е прекалено за мен, Бри._ — Поклати леко глава. — _Онази нощ всичко ми беше омразно — шумът, хората, това, че не можех да говоря._ — Остана мълчалив за миг, преди да срещне погледа ми. — _Най-много от всичко на света искам да те направя щастлива, но…_ — Отново прокара ръка по косата си.
	Оставих чашата си върху масичката пред нас и се преместих по-близо до него.
	— _Арчър, аз те накарах да си мислиш, че искам да те променя. Заставих те да се чувстваш така, сякаш… сякаш не си достатъчно добър за мен._ — Сведох глава, но после отново го погледнах. — _Прости ми._
	Той сграбчи ръцете ми, стисна ги, после ги пусна.
	— _Не, вината не е твоя. Знам, че ти се опитваше да… разшириш моя свят. Просто ще го направя, когато съм готов, става ли? Но не знам кога ще стане това. Може да отнеме дълго време, Бри._
	Кимнах със сълзи на очи.
	— _Добре._ — Засмях се безгрижно, покатерих се в скута му, възседнах го, наклоних се напред и здраво го притиснах към себе си. — Но само при едно условие — прошепнах във врата му, не желаейки да го пусна точно в този момент.
	Той чакаше. Отдръпнах се и заявих:
	— Аз да бъда единствената жена, която ще танцува в скута ти.
	Арчър се ухили, в очите му играеха пламъчета. Имах чувството, че тази прекрасна усмивка може като нищо да ме накара да умра от инфаркт.
	Проблесна мълния и за няколко секунди освети стаята. Въздъхнах доволно и плъзнах език в топлата уста на Арчър. Имаше вкус на канела от пастата за зъби и мед от чая. Езикът му срещна моя, плъзна се възхитително по него, изтръгвайки дълбок стон от гърдите ми. Той обхвана лицето ми в шепи и наклони главата ми, за да проникне по-надълбоко, поемайки инициативата. Бавно и старателно изследва устата ми, докато не се задъхах и не започнах да се извивам в скута му.
	През повечето време Арчър беше срамежлив и неуверен, но когато ставаше дума за нещо, което вече бе усвоил, ставаше решителен и изобретателен. Питах се дали го бе забелязал.
	Прекъснах целувката, поех дълбоко въздух и наклоних глава, предоставяйки му шията си. Той я обсипа с целувки, като леко ме хапете, а аз прокарвах пръсти през косата му.
	Ръцете му се вдигнаха към гърдите ми и той лениво разтри зърната ми през памучния плат на нощницата. Простенах от удоволствие и сграбчих в юмрук кичур от косата му.
	Усетих как се възбуди още повече — нищо не ни разделяше освен тънкия плат на вече мокрите ми бикини и хавлиената кърпа.
	Протегнах ръка помежду ни и прокарах пръсти по стегнатия му корем. Той рязко пое дъх и мускулите му се свиха при докосването ми. Преместих ръката си по-надолу и го погалих през кърпата, а Арчър ме погледна изпод натежалите клепачи, устните му се разтвориха. О, господи, той беше зашеметяващ. Влага потече между бедрата ми и слабините ми запулсираха от лудо желание.
	— Арчър… искам те — прошепнах.
	Без да се поколебае нито за секунда, той подпъхна ръце под мен, изправи се и ме понесе към спалнята. Обвих ръце около шията му.
	— Предполагам, че това означава „да“ — засмях се аз.
	Арчър ми се усмихна. Изглеждаше малко напрегнат и нервен.
	Когато стигнахме до спалнята, той ме положи нежно върху леглото и се изправи. Взираше се в мен, а в погледа му се четяха нежност и желание. Ударите на сърцето ми отекваха в ушите ми.
	Арчър се извърна към стената и щракна ключа, за да угаси лампата. Свещите все още горяха и осветяваха стаята с меко сияние. Как само за половин час всичко можеше да се промени, помислих си, припомняйки си как допреди малко седях самотна и уплашена в същата тази стая.
	Арчър се обърна, развърза кърпата и за миг зърнах великолепното му тяло, преди да сложи коляно върху леглото и да се отпусне до мен. Милостиви боже. Изграждането на каменни дворове, сеченето на дърва и ходенето пеша можеше да се превърне в страхотен рекламен тренировъчен клип, който трябваше да се пусне на пазара. Незабавно.
	Устните му отново се приближиха към моите и се сляха с тях в дълга, страстна целувка. След като се откъснахме един от друг, за да си поемем дъх, неговите устни се преместиха към шията ми. Нежно засмука кожата ми, а аз отметнах глава назад и притиснах бедра към твърдата му мъжественост. Той рязко пое дъх, вдигна глава и ме погледна в очите.
	Арчър се опираше на ръце, надвесен над мен, затова не можеше да използва ръцете си, за да говори, и аз реших също да не говоря. Изражението на лицето му бе достатъчно красноречиво и ми казваше всичко, което трябваше да знам. На земята нямаше друго място, където би искал да бъде, освен тук с мен, зает с това, което смятахме да направим. И когато се взрях в него, а очите му потъмняха от страст и лицето му се забули от нежност, аз знаех с абсолютна увереност, че единственото място на земята, където бих искала да бъда в този момент, беше тук с него.
	Вдигнах ръце, за да му подскажа, че трябва да съблече нощницата ми. Той се наведе, хвана края й и бавно я повдигна, плъзгайки я по ръцете ми, после над главата ми и я захвърли на пода до леглото.
	После отново се изправи и без да откъсва поглед от очите ми, подпъхна показалци под ластика на бикините ми и ги смъкна надолу по краката ми. Отместих поглед от очите му към неговата мъжественост и моята женственост запулсира още по-интензивно.
	Той стоеше и ме гледаше, а аз започнах леко да се извивам, докато погледът му обхождаше тялото ми. Никога не съм можела да лежа спокойно, докато някой изучава голото ми тяло, но когато очите му срещнаха моите и в тях прочетох: _Толкова си красива_, аз се отпуснах. Забелязах, че ръцете му леко трепереха.
	— Ти също — прошепнах, когато той се надвеси по-близо над мен, мускулите на ръцете му се напрегнаха, за да не ме притисне с тежестта на тялото си, а устните му отново се впиха в моите.
	Бавно прокарах пръст нагоре и надолу по твърдите мускули на ръцете му, после по широките рамене. Продължих пътешествието си по меката кожа на изваяния му гръб и спрях до дупето му, плъзнах ръце по стегнатите полукълба, леко ги стиснах и го притеглих към себе си. Усетих как той се усмихва.
	Откъснах устни от неговите и също се усмихнах, докато той отново целуваше шията ми.
	— Харесва ли ти, когато те стискам за дупето? — попитах с усмивка. Той се усмихна в отговор, все още заровил лице във врата ми.
	Отново отпуснах ръце върху твърдите му полукълба и започнах нежно да ги мачкам, притискайки бедра към него. Топлината му възхитително изгаряше кожата ми, заставяйки ме да треперя от желание.
	Арчър сведе глава към гърдите ми, обхвана едното зърно с топлата си уста и плъзна език по него.
	— О, Арчър! — простенах. — Моля те, не спирай.
	Докато дразнеше и хапеше едното зърно, ръката му си играеше с другото, а после обратно.
	Аз стенех и притисках бедра към него, търсейки освобождение от сладката болка на желание между краката ми. Бях толкова възбудена, че навярно щях да свърша в мига, в който докоснеше пулсиращата точка на желание между краката ми.
	Арчър пъхна едната си ръка между бедрата ми и започна да ме гали с кръгови движения, както му бях показала. Аз стенех в изнемога, тласках бедра нагоре и се търках в ръката му, умолявайки за освобождение; усещах наближаващия оргазъм, все едно ме пробождаха леки електрически импулси.
	— О, боже, о, боже, о, боже — задъхано мълвях, мятайки глава. Почувствах как ерекцията на Арчър потръпна върху корема ми, и само това бе достатъчно, за да ме връхлети с все сила оргазмът, разпростирайки се божествено бавно по цялото ми тяло, докато стенех, едва смогвайки да си поема дъх.
	Когато отворих очи, Арчър ме гледаше с онази благоговейна нежност, която обичах до болка.
	— Безумно желая да те почувствам вътре в мен — пророних.
	Той продължи да се взира в очите ми, докато се наместваше между бедрата ми. Преглътна тежко, когато вдигнах колене и широко разтворих крака, за да го поема.
	Погледите ни се преплетоха и помежду ни прехвръкна нещо неуловимо, което бях почувствала при първата ни среща, но този път много по-силно.
	Подпрях се на лакти и двамата гледахме как бавно прониква в мен, сантиметър по сантиметър, докато ме изпълваше. Когато той спря, го погледнах. Изражението на чисто удоволствие бе толкова ярко и неподправено, че можех само да се взирам като омагьосана в него. _Аз съм причината за това изражение._ Той пулсираше вътре в мен, а после с един тласък ме завладя докрай. Паднах назад и тихо застенах, а той започна бавно да се движи. Гледах го, хипнотизирана от сменящите се върху лицето му емоции, докато ускоряваше темпа — благоговение, глад, опит да се овладее и накрая предаване пред удоволствието. Арчър сведе поглед и тласъците му станаха по-силни и по-дълбоки, а дишането — рязко и накъсано.
	Повдигнах бедра и обвих крака около талията на Арчър. За миг в очите му лумнаха огньове и той зарови лице в шията ми. Тласъците му станаха неравномерни, последва един финален, а сетне той се притисна към мен, движейки бедра и удължавайки удоволствието.
	Дълго останахме да лежим така, Арчър, тежко дишайки във врата ми, а аз усмихната, вперила поглед в тавана.
	Накрая отпуснах ръце, прокарах леко нокти по дупето му и нежно го стиснах. Почувствах усмивката му, ала той не вдигна глава и не се опита да се раздвижи. Част от тялото му лежеше върху мен, а другата половина беше върху леглото, така че не се чувствах смазана от тежестта му.
	— Хей — тихо го повиках, — жив ли си?
	Усетих още една усмивка, а после той отрицателно поклати глава.
	Тихичко се засмях, а той вдигна глава и сладко се усмихна. Взе лицето ми между дланите си и няколко минути нежно целува устните ми, преди да седне.
	Аз също седнах. Трябваше да отида да се измия.
	Обхванах бузата му с шепа, леко го целунах, после станах, за да отида гола в банята. Извърнах се и видях Арчър да ме гледа, изпивайки с поглед голото ми дупе. Хлътнах бързо в банята, взех душ и се върнах в спалнята. Заварих Арчър да седи на края на леглото с малко неуверено изражение.
	— Сега следва частта, когато ме прегръщаш — усмихнах му се. Той ми се усмихна в отговор, издиша и отметна покривката. Ние се настанихме в леглото, Арчър ме придърпа към себе си, а аз завих и двамата с одеялото. Лежахме с лице към прозореца. Дъждът продължаваше да вали, но вече малко по-кротко.
	Бях оставила щорите вдигнати и отвъд се простираше само езерото; никой не можеше да ни види. От време на време в небето проблясваше светкавица, а в далечината отекваше гръм, но бурята си отиваше. Въздъхнах доволно, а Арчър ме притисна още по-силно към себе си.
	Лежахме дълго така, докато най-после аз се извърнах към него и прошепнах:
	— Толкова много ми липсваше през последните дни.
	Той кимна, претърколи се по гръб и отвърна с жестове:
	— _Ти също ми липсваше. Имах чувството, че ще полудея._
	Наведох се над него и целунах гърдите му, а после отпуснах глава. Няколко минути слушах туптенето на сърцето му, докато той си играеше с косата ми.
	— _Искаш ли да знаеш какво си помислих, когато за пръв път те видях, освен това, че си красива?_
	Наблюдавах как се движат ръцете му до мен, вдигнах глава и въпросително го погледнах. Той се взираше в мен, кехлибарените му очи сияеха и излъчваха мека топлина.
	— _Ти беше засрамена и смутена — дори се изчерви — заради онези шоколадови блокчета._ — Той се усмихна, наклони се и ме целуна по челото. Сърцето ми заби по-силно.
	— _За пръв път в живота ми някой се смущаваше пред мен_ — продължи Арчър. — _Обикновено хората се смущаваха от вида ми, но никога заради нещо, което са направили пред мен. Това ме накара да се почувствали като истински човек, Бри. Накара ме да почувствам, сякаш означавам нещо в този живот._
	Преглътнах с усилие.
	— Ти _си_ истински човек, Арчър. Ти си най-добрият човек, когото познавам — прошепнах и отпуснах глава върху гърдите му.
	Той отново ме прегърна и двамата останахме да лежим така, сякаш цяла вечност, наслаждавахме се на близостта си — кожа до кожа, сърце до сърце.
	След известно време притиснах нос към гърдите му и вдъхнах чистия му, мъжки аромат. Усмихнах се и отново целунах кожата му. Той протегна ръка и сграбчи дупето ми, аз се сепнах, а после се засмях. Когато го погледнах, върху лицето му грееше широка усмивка.
	— Хей, на теб това ти харесва — прихнах аз.
	— _А какво ти харесва на теб?_ — попита Арчър с жестове, после ме претърколи и отново ми се усмихна. Подпря лакти от двете ми страни, за да са свободни ръцете му и да може да говори. Моите ръце бяха приклещени, затова изрекох на глас:
	— Не съм съвсем сигурна, обаче се обзалагам, че много скоро сам ще разбереш. — Усмихнах му се, а той повдигна вежда, очевидно приемайки предизвикателството ми.
	Протегнах се под завивките, погалих го нежно и усетих как той се напрегна при докосването ми.
	— Е, беше ли всичко така, както си мечтал да бъде? — ухилих се насреща му.
	Моят безмълвен любовник ми се усмихна в отговор и рязко пое дъх, когато продължих да го галя. Кимна енергично, после показа с жестове:
	— _Дори повече._
	Докато го гледах, едната му вежда леко се смръщи.
	— Какво не е наред? — попитах.
	— _Мисля, че трябва да отида в магазина и да купя презервативи._ — Той сведе притеснено поглед към мен.
	Взрях се внимателно в него и се запитах дали чичо му бе разговарял с него за методите за предпазване от забременяване. Навярно аз трябваше да повдигна темата.
	— _Те на деветдесет и осем процента предпазват от забременяване_ — рече той, без да отмества поглед от очите ми. — _Така пише върху кутийката в аптеката._
	Не можах да се сдържа и се засмях.
	— _Подиграваш ли ми се?_ — попита Арчър, но не изглеждаше разстроен.
	Сложих ръка върху бузата му и станах сериозна.
	— Не, никога. — Поклатих глава. — Аз съм на хапчета.
	— _Хапчета?_
	Кимнах.
	— Те ме предпазват от забременяване.
	Той просто продължи да се взира в мен и аз продължих:
	— Наскоро си поднових рецептата, защото облекчават болката при месечните неразположения и… така че…
	Арчър кимна, наклони лице, отърка нос в моя, целуна устата ми, двата клепача и накрая върха на носа ми. Усмихна ми се, а сърцето ми подскочи в гърдите.
	Арчър вдигна ръце и отметна няколко кичура коса от лицето ми, а аз не откъсвах поглед от него. Той дълго изучава лицето ми, като че ли се опитваше да запомни всичко за мен.
	— За какво мечтаеш, Арчър? — прошепнах, тъй като исках да узная какво таи в сърцето си.
	Той ме погледа няколко секунди, после се отпусна на колене и ме придърпа към себе си, така че да се озова в скута му. Усмихнах му се, обвих ръце около врата му, но леко се отдръпнах, за да може той да говори с жестове.
	Арчър вдигна ръце и рече:
	— _Преди не знаех достатъчно, за да мечтая за теб, Бри, но някак си ти се сбъдна. Как се случи това?_ — Потърка отново носа си в моя, а после отново се отдръпна. — _Кой е могъл да прочете мислите ми и да изпълни точно това, за което съм мечтал, макар че дори аз самият не съм го знаел?_
	Издишах, преглътнах буцата в гърлото си и му се усмихнах.
	— И аз чувствам същото — промълвих. — Ти също си моята мечта, Арчър. Такъв, какъвто си.
	Той отново ме погледна в очите, после ме притегли към себе си и страстно ме целуна, езикът му обходи устата ми, докосвайки ме навсякъде.
	Почувствах как отново се възбужда. Седнах, леко го насочих към себе си и се отпуснах върху него, докато той проникна докрай в мен. Арчър рязко пое дъх и ме прихвана за талията, а аз започнах бавно да се полюшвам, движейки се нагоре и надолу.
	Всеки път, когато се отпусках, най-чувствителната ми точка докосваше слабините му, изпращайки прелестни искри на удоволствие до всяка клетка на тялото ми. Дишането ми се ускори, отметнах глава назад и започнах да го яздя по-бързо и по-настървено.
	Арчър се наклони напред, пое едното ми зърно в устата си и го обходи с език. Заля ме нова вълна на наслада. Чувствах приближаващия оргазъм и забързах ритъма си.
	Той дишаше тежко, смучеше и ближеше набъбналите ми зърна, карайки ме да обезумея от страст.
	Тялото ми се напрегна и пулсираше около него, когато оргазмът ме връхлетя и аз изкрещях името на Арчър, тръпнейки от блаженство.
	Повдигнах клепачи и погледнах очите му, полупритворени и потъмнели от желание. Той пое контрола и проникна дълбоко в мен, а аз се бях вкопчила в него и стенех, гърчейки се в последните изблици на екстаза.
	След няколко тласъка усетих, че Арчър е близо до края, устните му се разтвориха, гърдите му тежко се вдигаха и спускаха, а клепачите му се спуснаха, когато той достигна върха.
	Той беше толкова красив. Усетих как нещо се стегна в гърдите ми и дъхът ми секна.
	Обвих ръце около него и го привлякох към себе си, и двамата останахме съединени, докато дишането ни се успокои.
	Арчър ми се усмихна. Аз също му се усмихнах, рухнах върху леглото и доволно въздъхнах.
	Той се излегна до мен и заговори с жестове:
	— _Има ли някаква причина да напуснем това легло през следващите… да речем три или повече месеца?_
	Засмях се, погледнах го и отвърнах с жестове:
	— _Не, не съвсем. Искам да кажа, с изключение на това, че ще ме уволнят от работа и няма да мога да плащам наема, и по някое време ще се озова на улицата с целия си багаж._
	Той се засмя, гърдите му се тресяха от мълчалив кикот. За един миг отчаяно закопнях да чуя този смях — можех да се обзаложа, че беше дълбок и гърлен — наистина красив звук. Но тутакси пропъдих мисълта. Исках го такъв, какъвто беше. Никога нямаше да чуя смеха му, но това нямаше значение. Имах сърцето му, мислите, самия _него_. А това беше повече от достатъчно. Всъщност беше всичко.
	Прегърнах го и силно го стиснах, сетне се отдръпнах и казах с жестове:
	— _Ела да вземем заедно душ._
	Арчър се усмихна и ме последва в банята, където бързо вдигнах косата си с фиби, после завъртях крана на топлата вода и се пъхнах под струята.
	Арчър ме последва и ние поред измихме телата си. Той ме докосваше нежно, почти благоговейно, докато разтриваше душ гела по кожата ми. Изми всяка частица от мен, дори между пръстите на краката, а аз се кисках и дърпах, сочейки с жестове:
	— _Гъделичкаш ме!_
	Арчър се засмя и силно ме целуна, а аз измъкнах душ гела от ръцете му и го насапунисах от раменете до пръстите на краката, като отделих особено внимание на стегнатото му дупе — изключително егоистична постъпка. Той имаше фантастично дупе.
	Когато водата започна да изстива, се изплакнахме за последен път, излязохме изпод душа и взаимно се подсушихме.
	Угасих свещите, после се пъхнахме голи под завивките. Арчър ме привлече към себе си и аз отпуснах глава върху гърдите му, лениво чертаейки с показалеца си кръгове по гладката кожа.
	Отвън дъждът тихо трополеше, лунните лъчи сияеха над езерото, разпръсвайки достатъчно светлина, за да видя ръцете на Арчър, когато ги вдигна и заговори с жестове:
	— _Ти си всичко за мен, Бри._
	Повдигнах глава и се взрях в лицето му в полумрака. Как бе възможно той да изглежда едновременно щастлив и тъжен?
	— Ти също си всичко за мен, Арчър — заявих. — Всичко. А сега — сънено промърморих — всеки път, когато се разрази буря, ще мисля за теб и за нищо друго освен за теб.


>	Глава 22
#	Бри

	През следващата седмица животът ни потече в едно приятно русло — двамата бяхме толкова погълнати един от друг, че аз едва имах търпение да дочакам края на работния ден, и се втурвах презглава към вилата, за да взема душ и да грабна Фийби, преди да потегля право към къщата на Арчър. Усмивката, с която той ме посрещаше всеки ден, ме караше да се чувствам като безценно съкровище. Когато ме прегръщаше, с разума и сърцето си чувствах, че най-после съм у дома.
	Обятията на Арчър бяха моят дом — единственото място, където исках да бъда, мястото, където се чувствах в безопасност. Мястото, където се чувствах обичана.
	Ние се любехме навсякъде, прекарвахме дългите нощи, изучавайки телата си, учехме се как да доставяме удоволствие един на друг. И както във всичко, с което се заемеше, Арчър стана майстор и в изкуството на любовта — всеки път ме оставяше безсилна и опиянена от наслада. Той не само знаеше как да ме побърка от желание с ръце, език и внушителната си мъжественост, но бе разбрал, че ако ме почеше под колената с късите си нокти, аз ще замъркам като котка, а когато прокарва пръсти през косата ми, напълно се отпускам. Сякаш моето тяло беше инструмент, на който той се бе научил да свири толкова съвършено, че мелодията отекваше до глъбините на душата ми. Не само заради физическото удоволствие, с което ме даряваше, но и защото толкова много държеше на мен, че се стараеше да ме опознае до най-малката подробност.
	Един ден бях заета с приготвянето на обяда, когато той сложи пред мен купа с картофен чипс. Докато ги хрупах, забелязах, че всички бяха прегънати — тези, които обичах най-много, но обикновено се налагаше да ровя из пликчето, за да ги намеря.
	Погледнах чипсовете, а после вдигнах объркано очи към Арчър.
	— Тези чипсове… те всички са прегънати — промърморих, осъзнавайки колко налудничаво звучат думите ми.
	— _Нали такива харесваш?_
	Кимнах бавно, осъзнавайки, че той бе отворил няколко пликчета, за да избере тези, които най-много обичам. А когато осмислих факта, че бе забелязал тази незначителна подробност, не знаех да се смея ли, или да плача. Но това беше Арчър. Той искаше всячески да ме радва и би направил всичко по силите си, за да го постигне.
	Друг път, докато бяхме заети с някаква домашна работа и случайно вдигнех поглед към него, забелязвах, че той ме гледа с онзи особен ленив поглед, който означаваше, че обмисля какво му се иска да направи с мен в този момент. Тутакси ставах влажна и тръпнеща от желание, а зърната ми се втвърдяваха под мълчаливия му взор.
	Тогава той ме вдигаше на ръце и ме отнасяше в леглото или ако бяхме толкова възбудени, ме обладаваше направо там, където се намирахме — върху одеяло на тревата под ярките слънчеви лъчи или върху двуместния хамак, или върху пясъчния бряг на езерото.
	След едно подобно изпълнение, когато тялото ми още тръпнеше от преживения оргазъм, задъхано прошепнах:
	— Мечтала съм за това, Арчър. Мечтала съм за теб и мен — точно за това.
	Очите му пронизаха моите, той се наклони и дълго ме изучава, преди да ме целуне толкова нежно, че имах чувството, че сърцето ми ще се пръсне.
	Претърколих го върху мокрия пясък и се засмях до устните му, докато той също ми се усмихваше. После и двамата станахме сериозни, аз отпуснах глава върху гърдите му, наслаждавайки се на вълшебния миг, благодарна за въздуха в дробовете ми, за слънцето, огряващо гърба ми, за мъжа в обятията ми. Ръцете му започнаха да чертаят букви по кожата ми и след няколко минути разбрах, че той пише: _Моя Бри… моя Бри… моя Бри…_ отново, отново и отново.
	Навън вече бе захладняло и след няколко минути ние изтичахме в къщата, заливайки се от смях и треперейки от студ. Бързо се вмъкнахме под душа, за да отмием пясъка.
	По-късно той запали огън в камината и двамата се сгушихме на дивана. Известно време постояхме така, после аз се отдръпнах и го погледнах.
	Арчър умееше да прави всичко толкова чувствено и супер мъжкарски, че сърцето ми пропускаше удар заради това колко естествено и непринудено му се удаваше. Той можеше да облегне бедро на плота по един особен начин или да застане на прага, подпрял ръка на горната рамка на вратата и да ме наблюдава — все неща, за които нямаше никаква представа как ми въздействат. Той просто беше себе си, а някак си това ме привличаше още повече. Но за нищо на света нямаше да му го кажа. Харесваше ми да имам тази малка тайна — обичах тези привички, които бяха само мои, и не желаех с признанието си да повлияя върху поведението му. Колкото до мен, аз бях абсолютно безнадежден случай, когато ставаше дума за Арчър Хейл.
	Това ме караше да се питам какъв мъж би бил той, ако не се бе случила онази ужасна злополука, ако не бе изгубил гласа си… дали щеше да бъде куотърбек* на някой футболен отбор? Дали щеше да отиде в колеж? Да ръководи свой собствен бизнес? Веднъж го бях подкачила, че е много добър във всичко, което прави… но това беше самата истина. Арчър просто не го осъзнаваше. Не вярваше, че е способен на нещо.
	[* Най-важният играч в отбора, който ръководи играта и реализира тактиката на тима. — Б.пр.]
	Той все още не ми бе споделил нищо за онзи ден, когато бе изгубил родителите си, но повече не го и попитах. Отчаяно копнеех да узная какво му се бе случило, но не исках да го пришпорвам; предпочитах да почакам, докато той сам не се почувства готов да ми разкаже.
	— _За какво мислиш?_ — попита той и въпросително повдигна вежда.
	— _За теб_ — усмихнах се. — _Мислех за това как всеки ден благодаря на щастливата си звезда, задето дойдох тук… точно тук, при теб._
	Той се усмихна с онази сладка усмивка, която караше стомахът ми да се присвива, и каза:
	— _Аз също._ — Сетне се намръщи и отвърна поглед.
	— _Какво?_ — попитах, повдигнах брадичката му и го извърнах с лице към мен.
	— _Ще останеш ли, Бри?_ — попита. — _Ще се останеш ли тук с мен?_
	В този момент приличаше на малко момче и аз осъзнах колко силно искаше да му кажа, че няма да го изоставя като всички останали в живота му.
	— _Да_ — кимнах. — _Да._ — Казах го от все сърце. Животът ми сега беше тук — този мъж беше моят живот. Каквото и да означаваше това — никъде нямаше да замина.
	Арчър се взря в очите ми, сякаш се опитваше да реши дали съм напълно честна, и изглежда остана доволен от това, което видя. Кимна и ме притегли към гърдите си в здрава прегръдка.
	Не ми беше казал, че ме обича, аз също не му го бях казала. Ала в този момент разбрах, че го обичам. С толкова дълбока любов, че признанието напираше да изскочи от устните ми и аз трябваше да ги стисна, за да не го изкрещя. Но някак си чувствах, че трябваше да почакам той да го каже. Ако той също се бе влюбил в мен, исках сам да го осъзнае. Арчър бе живял живот, лишен от човешка доброта, нежност и внимание. За него навярно случващото се помежду ни беше объркващо и сложно. Ние не го бяхме обсъждали, но през изминалата седмица понякога наблюдавах очите му, докато правехме най-обикновени неща — лежахме на дивана и четяхме, хранехме се заедно или се разхождахме по брега на езерото. Струваше ми се, че той се опитва да подреди всички мисли и чувства в главата си, наваксвайки за шестнайсетте изгубени години. Може би трябваше да поговорим за това, може би това щеше да му помогне, ала поради някаква причина не го сторихме. Дълбоко в душата си таях надежда, че моята любов щеше да бъде достатъчна, за да излекува нараненото му сърце.
	След минута той ме пусна, аз седнах и го погледнах. Върху лицето му играеше лека усмивка.
	— _Искам да те помоля за услуга_ — рече той.
	Смръщих вежди.
	— _Добре_ — отвърнах, хвърляйки му подозрителен поглед.
	— _Ще ме научиш ли да шофирам?_
	— _Да те науча… да! Разбира се! Искаш да шофираш?_
	Арчър кимна.
	— _Чичо имаше пикап. Държа го в гараж в града. Работниците го припалват от време на време и изминават няколко километра. Винаги съм имал намерение да го продам, но все отлагах, никога наистина… не съм знаел как да го направя. Но сега може да е за добро, че съм го запазил._
	Бях толкова развълнувана, че практически заподскачах върху дивана. За пръв път Арчър сам предлагаше да направи нещо, което ще го накара да напусне границите на имота си, при това не само да отиде до градската бакалия.
	— _Добре! Кога?_ — попитах. — _Утре не съм на работа._
	— _Добре, тогава утре_ — усмихна се той и ме привлече към себе си.
	И така, Арчър се оказа зад волана на голям, доста раздрънкан пикап, а аз седях на пасажерската седалка и се опитвах да го науча на правилата на движение по пътищата, как да превключва скоростите и да си служи с педалите. Бяхме избрали просторен открит участък на няколко километра надолу по шосето, недалеч от езерото.
	— Усещаш ли тази миризма? — попитах. — На изгоряло от съединителя. Отпуууусни педала.
	След един час тренировки Арчър вече доста добре се справяше, с изключение на няколко поднасяния, които ме накараха да натисна въображаемата спирачка и да избухна в смях.
	Той ми се ухили, а очите му обходиха голите ми крака. Проследих погледа му и кръстосах крака, в резултат полата ми се повдигна малко нагоре и отново го стрелнах с очи. Зениците му вече се бяха разширили, а очите му потъмняха и леко се притвориха. О, господи, колко обичах това изражение. Това изражение означаваше нещо много, много хубаво за мен.
	— Шофирането е сериозно занимание, Арчър — подразних го аз. — Не бива да си позволяваш да отвличаш вниманието си от пътя, това може да е опасно за всички участници в движението. — Усмихнах се мило и затъкнах кичур коса зад ухото си.
	Той развеселено повдигна вежди и отново се извърна към предното стъкло. Пикапът бавно се движеше напред, Арчър увеличи скоростта и с лекота превключи на втора. Черният път, по който се движехме, не беше толкова широк, за да упражнява превключването на четвърта скорост, но той шофираше на трета и пикапът описваше широки кръгове.
	Кръстосах крака в обратна посока и прокарах пръст по бедрото си, като спрях точно до подгъва. Погледнах към Арчър, очите му бяха приковани върху пръста ми. Той бързо ги извърна и продължи да шофира в кръг.
	Аз го разсейвах, но тук не беше опасно.
	Пръстът ми продължи да се движи нагоре по бедрото, леко повдигна края на полата и разкри розовото ми бельо на точки.
	Хвърлих поглед към Арчър. Устните му бяха леко разтворени, а очите му алчно ме поглъщаха в очакване на следващия ми ход. Честно казано, никога преди не бях правила нищо подобно. Но Арчър изваждаше наяве неща, които никой друг не бе съумявал — караше ме да се чувствам сексапилна, изпълнена с дръзко желание да експериментирам, и в същото време в _безопасност_. Караше ме да се чувствам жива както никога досега.
	Докато го наблюдавах, той тежко преглътна и отново погледна към пътя, преди да извърне поглед към мен.
	Пъхнах пръсти под бикините си, отметнах глава върху облегалката, затворих очи и тихо простенах. Чух как Арчър затаи дъх.
	Повдигнах бедра, а пръстите ми се плъзнаха по-навътре, докато не усетих хлъзгавата влага между краката си. Потърках малката пъпка и ме заляха вълни на удоволствие от собственото ми докосване. Отново простенах и пикапът подскочи.
	Погалих се с пръст и този път сладката наслада ме накара да ахна и да се притисна към ръката си.
	Внезапно политнах напред, когато пикапът рязко спря, Арчър дори не намали скоростта, просто свали крак от педала на газта и двигателят угасна. Отворих очи и видях как Арчър дръпна ръчната спирачка, нежно ме бутна върху седалката и се наведе над мен.
	Не откъсвах поглед от него. Той подпря главата ми на пасажерската врата и леко се отмести. Напрегнатото му изражение ме накара цялата да изтръпна. Той се наведе и целуна корема ми, а аз зарових пръсти в меката му коса и изпъшках.
	Арчър се наклони, за да свали бикините ми, а аз повдигнах бедра, за да се плъзнат по дупето и надолу по краката ми. Тялото ми изнемогваше от желание, слабините ми пулсираха.
	Арчър се облегна назад, разтвори краката ми и няколко секунди се взира в мен, преди да се сведе към женствеността ми. Ахнах, когато усетих носа му да се търка в най-интимната ми част, а топлият му дъх да милва най-чувствителната ми точка.
	— Моля те — застенах и отново зарових пръсти в косата му.
	През изминалата седмица Арчър ме бе обладавал по най-различни начини, но това още не беше правил. Чаках, затаила дъх. Когато езикът му за пръв път докосна гънките ми, аз се притиснах към него и от гърдите ми се изтръгнаха тихи стенания. Женствеността ми запулсира още по-неистово, напрежението достигна своя връх, когато той започна да обхожда с език малката пъпка, както го бях учила да прави с пръстите си. Движенията му ставаха все по-бързи и бързи. Топлата, сладка влажност на езика му се плъзгаше по мен, а топлият му дъх облъхваше набъбналите гънки, докато ръцете му стискаха бедрата ми, разтваряйки ме за него. О, господи, това беше възхитително. Приближаващите спазми на оргазма ме обгърнаха с вълшебна светлина, преди да полетя в бездната, и аз успях само да изкрещя:
	— Арчър, Арчър, о, боже, да!
	Когато се окопитих, усетих топлия му дъх върху корема си и почувствах усмивката му върху кожата си.
	Усмихнах му се в отговор и го погалих по косата, неспособна да промълвя нито дума.
	Внезапно се разнесе силно почукване по стъклото. Двамата с Арчър трепнахме, обхвана ме паника. Какво беше това, по дяволите? Спуснах крака, а Арчър седна и избърса уста в тениската си, докато аз обувах с треперещи ръце бикините си и приглаждах полата.
	Прозорците бяха запотени — слава богу. Или може би не. Може би не. Обзе ме срам и погледнах към Арчър, а той посочи към ръчката на прозореца. Смъкнах стъклото и видях отвън да стои Травис в униформа, със сковано лице. Наведе се към отворения прозорец и се втренчи в нас.
	Миризмата на секс изпълваше малката кабина. Затворих за миг очи, страните ми пламнаха.
	— Здравей, Травис — промърморих, опитвайки се да изобразя усмивка, но вместо това се получи само някаква гримаса.
	Няколко секунди Травис мести поглед между мен и Арчър, преди накрая да го спре върху мен. Сведе го към скута ми, после го вдигна към очите ми.
	— Бри — изрече той.
	Около секунда и двамата останахме мълчаливи, а лицето му се изопна още повече. Аз гледах напред, чувствайки се като малко момиченце, което директорът всеки миг ще изключи от училище.
	— Получих обаждане за някакъв пикап, спрял в района — заговори той. — Бях наблизо и дойдох да проверя какво става и дали мога да помогна.
	Прокашлях се.
	— О, ъ, ами… — Погледнах към Арчър и за миг замълчах. Той седеше спокойно, отпуснал едната си ръка върху волана, с вид на котарак, изял канарчето. И в този случай канарчето бях аз.
	Напуши ме истеричен смях, но аз го сподавих и присвих очи към него. Лицето му доби още по-самодоволно изражение.
	— Учех Арчър да шофира — смотолевих, отново извръщайки се към Травис.
	За секунда Травис не каза нищо.
	— Аха. Той има ли разрешение за шофиране? — попита блюстителят на реда, повдигайки вежди, макар отлично да знаеше, че Арчър нямаше подобно разрешение.
	Въздъхнах.
	— Травис, ние сме на черен път. Той не шофира на шосето или нещо подобно.
	— Няма значение. Въпреки това трябва да има такова разрешение.
	— Я стига, Травис — меко го сгълчах аз, — Арчър просто иска да се научи да кара кола.
	Травис присви очи и бавно заговори:
	— Може да го направи, но трябва да спазва обществените правила. — Погледна към Арчър. — Мислиш ли, че можеш да се справиш, брато? — додаде Травис и повдигна вежди.
	Извърнах се към Арчър. Самодоволното му изражение бе изчезнало, заменено със сърдито, челюстта му бе стисната. Той вдигна ръце и показа с жестове:
	— Ти си задник, Травис.
	Аз нервно се засмях и погледнах към Травис.
	— Той каза: _Да, няма проблем_ — ведро излъгах и чух как Арчър се размърда на седалката. — Както и да е — продължих и повиших глас, — ние тъкмо смятахме да се прибираме. Благодаря за разбирането, Травис. Ще се постараем да уредим проблема с разрешителното, преди да проведем следващите уроци. Аз ще карам до вкъщи, става ли? — Отправих му мила усмивка или поне се надявах да е такава. Ситуацията беше абсолютно неловка, въпреки факта, че все още бях ядосана на Травис заради целия онзи сценарий със стриптийз клуба.
	Травис се отдръпна от пикапа, а аз се прехвърлих през мускулестото тяло на Арчър на шофьорската седалка. Почувствах ръката му върху голото си бедро, докато той се плъзваше под мен, и когато го погледнах, видях, че гледаше към Травис. Изпухтях, пльоснах се на седалката и завъртях ключа в стартера.
	Гледах през прозореца към Травис, докато превключвах скоростите, и видях същото напрегнато, леко гневно изражение върху лицето му. Арчър също се извърна и се взря в него. Аз се усмихнах сковано и потеглих.
	Когато излязохме на шосето, стрелнах поглед към Арчър. Той също ме погледна, сетне отместихме погледи. След секунда отново погледнах към него, тялото му се тресеше от беззвучен смях. Той ми се ухили и каза:
	— _Обичам да шофирам._
	Засмях се и поклатих глава.
	— Да, обзалагам се, че обичаш. — После го сръгах леко в ръката и додадох: — Аз обичам, когато ти си зад волана. Но може би следващия път ще трябва да потърсим някое по-уединено място. — Повдигнах вежди.
	Той безмълвно се засмя, снежнобелите му зъби блеснаха и върху страните му се появиха сексапилните трапчинки.
	Наслаждавах се на красивия профил на Арчър, а той се взираше щастливо през предното стъкло. Беше доволен заради случилото се помежду ни, но беше още по-радостен, че Травис ни бе хванал. Прехапах устна, замислена за тези двама мъже. Хрумна ми, че в живота на Арчър не бе имало много поводи за радост.
	— Арчър, надявам се, сега вече знаеш, че не е нужно да се съревноваваш с Травис — отбелязах след минута. — Надявам се, съвсем ясно дадох да се разбере, че съм избрала теб. _Само_ теб.
	Той ме погледна и лицето му стана сериозно. Пресегна се през седалката, сграбчи ръката ми и я стисна, после отново зарея поглед през прозореца.
	В отговор стиснах ръката му и не я пуснах. През остатъка от пътя до къщата му шофирах с една ръка.

	* * *

	Следващият работен ден беше най-напрегнатият от доста време насам. Към един и половина, когато притокът от клиенти намаля, влязоха Мелани и Лиза и се настаниха до бара, където седяха, когато се запознах с тях.
	— Здравейте, момичета!
	Те ме приветстваха с широки усмивки.
	— Как си, приятелко? — попита Мелани.
	Аз се подпрях на бара.
	— Пфу. Денят беше — снижих гласа до шепот — истински ад. Търча наоколо като пиле с отрязана глава.
	— Да, през това време на годината навалицата е по-голяма, защото хората, които през цялото лято са работили на отсрещната страна на езерото, прекарват повече време тук. Норм говореше, че може да наеме още някого да работи вечерна смяна и да не затваря след три, но явно са се отказали. Разбира се, с тези планове за разрастването никой не знае какво ще стане, така че кой може да ги обвинява. — Тя сви рамене.
	— Хмм, не го знаех — промърморих и се намръщих.
	Лиза кимна и ме върна към настоящето.
	— Какво да ви донеса, момичета?
	Двете поръчаха хамбургери и студен чай и аз се обърнах към машината за чай и започнах да наливам питиетата им. След две секунди чух дрънченето на входното звънче, последвано от писъка на Мелани.
	— Мамка му!
	Гласът на Лиза прошепна зад гърба ми:
	— Леле.
	Пуснах по един резен лимон във всяка чаша. Из помещението се надигна тих ропот. _Какво беше това, по дяволите?_
	Веждите ми се смръщиха и се извърнах със смутена усмивка, чудейки се какво става. И тогава го съзрях — _Арчър_. Затаих дъх и върху лицето ми тутакси се разля широка усмивка. Очите му бяха приковани в мен, докато стоеше на прага, и изглеждаше… о, боже, изглеждаше великолепно. Очевидно си беше купил нови дрехи: дънки, които му стояха идеално, подчертавайки мускулестите му крака, и семпъл черен пуловер с дълъг ръкав. През деколтето се виждаше сива тениска.
	Беше прясно избръснат, косата му — идеална, макар че бе подстриган на кухненски стол от момиче, което беше толкова възбудено, че почти нищо не виждаше пред себе си. Усмихнах се още по-широко. Той беше _тук_.
	— Кой е _това_? — чух високо да пита госпожа Кенфийлд от масата до вратата. Тя беше на около хиляда години, но все пак беше грубо. Вече възрастната й внучка, Криси, й изшътка да мълчи и прошепна високо, изкривила уста:
	— Това е Арчър Хейл, бабо. — После додаде по-тихо: — Дявол да го вземе.
	— Нямото хлапе? — попита старицата, а Криси изпъшка и стрелна извинителен поглед към Арчър, преди отново да се извърне към баба си. Но Арчър и без това не гледаше към нея.
	Оставих чашите със студен чай върху плота и без да свалям поглед от Арчър, изтрих ръце в престилката, ухилена до уши.
	Заобиколих бара и ускорих крачка. Пробягах останалата част от разстоянието, засмях се силно и се хвърлих в обятията му. Той ме вдигна на ръце. Върху красивото му лице се разля усмивка на облекчение, преди да зарови нос в ямката на шията ми и здраво да ме прегърне.
	Ако на света имаше подходящ момент да покажеш на един човек колко е желан, то това беше този.
	Докато се гушех в прегръдката му, си помислих, че присъстващите тук дори не осъзнаваха колко смелост е била нужна на Арчър, за да предприеме тази стъпка. Но аз го разбирах напълно — едно момче, което винаги се е чувствало отритнато, се появява и моли хората да го приемат. Сърцето ми щеше да се пръсне от гордост заради прекрасната проява на храброст, каквато беше идването на Арчър Хейл в закусвалнята на този малък град.
	Настъпи такава тишина, че игла да паднеше, щеше да се чуе. Не ми пукаше. Отново се засмях и отметнах глава, за да видя лицето му.
	— Ти си тук — прошепнах.
	Той кимна. Очите му обходиха лицето ми, върху устните му трептеше нежна усмивка.
	— _Тук съм заради теб._
	Засиях. Това бяха същите думи, които ми бе казал преди няколко седмици, когато се бяхме срещнали пред закусвалнята.
	— Аз също съм тук заради теб — прошепнах и отново се усмихнах. Бях вложила в тези думи толкова много значения, че дори не можех да ги изброя.
	Няколко дълги секунди двамата се взирахме един в друг, докато осъзнах, че в закусвалнята продължава да цари тишина. Прокашлях се и се огледах. Хората, които ни зяпаха, някои — с леки усмивки на лицата, други — със смаяни физиономии, се върнаха към заниманията си. Бавно в закусвалнята отново се разнесе тихото жужене на разговорите и аз знаех точно какво обсъждат.
	Улових ръката на Арчър и го поведох към бара, после го заобиколих от другата страна. Мелани и Лиза го огледаха, а шокът върху лицата им се замени с широки усмивки.
	Мелани му протегна ръка.
	— Аз съм Мелани. Никога не сме се запознавали.
	Той стисна ръката й и й се усмихна малко свенливо.
	— Арчър — казах, — това е Лиза, сестрата на Мелани. — Лиза се наклони напред, протегна се през Мелани и също стисна ръката на Арчър.
	Той кимна и отново насочи поглед към мен.
	— Ще ми дадеш ли само минутка? Трябва да обслужа неколцина клиенти и веднага се връщам.
	Подадох му менюто и той кимна, а аз отидох да отнеса поръчките, които току-що ми подадоха през шубера, и да долея чашите. Когато се върнах, поръчките на Лиза и Мелани бяха готови, затова ги грабнах и поставих чиниите с хамбургерите пред тях, а после се обърнах към Арчър.
	— _Гладен ли си?_ — попитах го с жестове.
	— _Не. Пазя апетита си за вечерята с едно специално момиче._ — Той се ухили. — _Само…_ — Озърна се към автоматите с напитките.
	— _Млечен коктейл с шоколад с къдрава сламка?_ — попитах, повдигайки вежди.
	Той беззвучно се засмя.
	— _Кафе_ — отвърна и ми смигна.
	— Боже, това е секси! — възкликна Мелани. — Като че ли вие двамата си говорите мръсотии пред всички.
	Арчър й се усмихна, а аз се засмях. Поклатих глава.
	— Може би и вие ще научите жестомимичния език, за да се присъедините към нас — подхвърлих аз.
	Лиза и Мелани прихнаха. Извърнах се, взех каната с кафе и налях една чаша на Арчър, после проследих с поглед как той добавя сметана.
	Маги се приближи към мен и протегна ръка към Арчър.
	— Аз съм Маги. Благодаря, че дойде.
	Арчър смутено се усмихна, стисна ръката й и ми показа с жестове:
	— _Моля те, кажи й, че ми е приятни да се запозная с нея._
	Предадох думите му и Маги се усмихна.
	— Аз те познавам от много отдавна, скъпи. Когато беше малък, майка ти често те водеше тук. — Тя зарея поглед в далечината, сякаш потънала в спомени. — Твоята майка беше най-милото и красиво същество на земята. И о, колко те обичаше! — Тя въздъхна, върна се в настоящето и се усмихна. — Е, както и да е, радвам се, че си тук.
	Арчър я слушаше, леко усмихнат, и като че ли с наслада попиваше всяка нейна дума. Той кимна и Маги продължи, вперила поглед в мен.
	— И така, Арчър, това момиче тук напоследък се пребива от работа. Мисля, че днес е заслужила да се прибере по-рано. Как мислиш, ще можеш ли да й измислиш някое занимание?
	— Господи, Маги, това звучи мръснишки — изсумтя Лиза.
	Арчър се опита да сподави усмивката си и отмести поглед, вдигайки чашата с кафе. Маги подпря ръце на хълбоците си и изгледа кръвнишки Лиза, а ние избухнахме в задружен смях.
	— Мръснишко е подсъзнанието ти, а не моите думи — заяви тя, но в очите й танцуваха дяволити искри.
	Арчър ме погледна.
	— _Смяташ ли, че можем да измислим някое мръснишко занимание за днешния следобед?_ — попита той и ми се ухили. Усмихнах се и прехапах устна, за да не се засмея на глас.
	— Виждаш ли! — не се стърпя Мелани. — Знаех си, че вие двамата си говорите мръсотии. Идеално разбирам жестомимичния език.
	Усмихнах се невинно.
	— Той само ме попита дали бих искала да си устроим приятен пикник — заявих съвсем сериозно.
	— Да бе! — захили се Лиза. — Гол пикник!
	Аз се засмях, Маги изсумтя, а Арчър се усмихна още по-широко.
	— Вие, хора, не сте с всичкия си. А сега изчезвай оттук — додаде Маги и ме побутна.
	— Добре, добре, но какво ще стане с моята допълнителна работа и салатите…?
	— Аз ще се погрижа — увери ме тя. — Можеш да приготвиш салатите утре.
	Погледнах към Арчър.
	— Ами добре тогава. Да вървим!
	Той понечи да извади от джоба си пари за кафето, но Маги го възпря, като сложи ръка върху неговата.
	— Заведението черпи.
	Арчър спря, погледна ме, сетне кимна в знак на съгласие.
	— Всичко е наред — рече Маги с усмивка.
	Аз излязох иззад бара, сбогувахме се с Мелани, Лиза и Маги и излязохме заедно през вратата.
	Когато се озовахме на улицата, зърнах отсреща позната фигура. Виктория Хейл тъкмо излизаше от един магазин в компанията на възрастна жена с тъмна коса. Бях сигурна, че в мига, когато ни видя двамата с Арчър, температурата на улицата спадна поне с десет градуса, и аз потръпнах от студ. Прегърнах Арчър през кръста, а той ми се усмихна, привлече ме към себе си и ме целуна по слепоочието. В същия миг като с магическа пръчка Виктория Хейл престана да съществува.

	* * *

	По-късно същата вечер Арчър запали огън на плажа. Ние се бяхме излегнали върху старите дървени градински шезлонги, направени от чичо му преди много години, както ми бе разказал Арчър. Бяхме донесли бутилка червено вино и одеяла, тъй като времето бе захладняло, особено вечерите.
	Арчър наля на себе си малка чаша вино, а за мен — по-голяма; той отпиваше от своята чаша, сякаш беше силен алкохол. Толкова много неща, които бях приемала за даденост, за него бяха нови и непознати.
	Няколко секунди поседяхме в мълчание, отпивахме от виното и наблюдавахме танцуващите пламъци. Чувствах се щастлива и доволна, виното разливаше приятна топлина по вените ми. Отпуснах глава на облегалката на дървения шезлонг и се любувах на прекрасния му профил, озарен от светлината на огъня. Дали заради отблясъците на залязващото слънце, ала за секунда той ми заприлича на древен бог, целия златист и красив, великолепието му засенчваше блясъка на огнените езици. Тихичко се засмях на мислите си, чувствайки се пияна от половин чаша мерло. Пияна от Арчър, от тази нощ, от съдбата, смелостта, живота. Станах, одеялото се свлече от коленете ми. Оставих чашата с вино на пясъка. Пристъпих към него и седнах в скута му, а когато той се усмихна, взех лицето му в шепите си и дълго се взирах в него, преди да го целуна. Усетих вкуса на червеното вино и на Арчър — вълшебна амброзия, която ме накара да простена и да отметна глава, за да може той да задълбочи целувката и да ми даде повече от себе си. И той го направи, леко се отдръпна и подразни езика ми със своя, а аз се наместих върху коленете му и въздъхнах в устата му. Той откликна на въздишката ми — езикът му проникна бавно в устата ми, имитирайки сексуален акт. Най-съкровената ми част запулсира от живот, вече хлъзгава и влажна, готова да го приеме в глъбините си, жадна да засити изгарящото желание, което ме караше да се извивам и гърча в скута му.
	Той се усмихна до устните ми Арчър знаеше точно какво ми причинява, и това му харесваше. Беше толкова лесно да се изгубя в него, опиянена от вниманието, с което ме гледаше, сякаш ме обожаваше, от струящата му сексуалност, толкова естествена и непринудена, без капчица срам, че той едва ли подозираше съществуването й. Но той се учеше и една част от мен тъгуваше за загубата на неуверения мъж, който ме гледаше в очакване да му покажа как да ми достави удоволствие, да му кажа, че го желая целия. Ала друга част от мен се радваше на новопридобитата му увереност, на умението, с което завладяваше тялото ми и ме караше да отмалявам от страст.
	След няколко минути се отдръпнах, двамата дишахме тежко, на пресекулки, едва смогвайки да поемем въздух. Още веднъж го целунах леко по устните.
	— Толкова бързо ме възбуждаш — промълвих едва чуто.
	Той вдигна ръце.
	— _Това лошо ли е?_ — попита. Взираше се с очакване в мен, наистина ме питаше, а не задаваше риторичен въпрос.
	Прокарах палец по долната му устна.
	— Не — прошепнах, клатейки глава.
	Зърнах белега му на танцуващите пламъци, кожата бе добила червен оттенък от светлината на огъня, блестяща, златиста, опъната. Наведох се и я целунах, а той леко потръпна и застина. Прокарах език по нея, усещайки как тялото му още повече се напряга.
	— Ти си красив навсякъде, Арчър — прошепнах до гърлото му.
	Той изпусна дъх и наклони назад глава, съвсем леко, предоставяйки ми по-голям достъп до белега — красив жест на доверие.
	— Разкажи ми какво се е случило — прошепнах, прокарвайки устни нагоре и надолу по сбръчканата кожа, вдъхвайки уханието му. — Разкажи ми всичко. Искам да те опозная — додадох, отдръпнах се и го погледнах.
	Когато се наведе към мен, изражението му бе едновременно напрегнато и замислено. Издиша и вдигна ръце.
	— _Днес се чувствах… почти нормален. В закусвалнята._ — Спря за миг. — _Тази вечер не искам да си спомням колко съм увреден, Бри. Моля те. Искам само да те прегръщам на този бряг, а после да те заведа в къщата и да те любя. Знам, че е трудно да се разбере, но те моля. Позволи ми засега просто да ти се наслаждавам._
	Взрях се изучаващо в него. Разбирах го, самата аз бях преживяла подобна ситуация. Толкова упорито се стараех да се върна към нормалното си състояние след смъртта на татко. Толкова упорито се стараех да не пропусна изходите на магистралата, по която бях минавала хиляди пъти; опитвах се толкова усърдно да не се отнасям и да не губя досег с реалността в супермаркета, когато застивах до портокалите, взирайки се в пространството; опитвах се да почувствам нещо — каквото и да е, с изключение на всеобхватна болка. И без значение кой ме умоляваше или колко много ме обичаше, не можех да говоря за това, докато не бях сто процента готова. Арчър бе живял със собствената си болка много дълго време и не беше честно да го притискам да бърза. Можех да почакам. Щях да чакам толкова дълго, колкото му бе нужно.
	Усмихнах му се, отметнах косата от челото му и отново нежно го целунах. Отдръпнах се и заговорих:
	— Помниш ли как ми каза, че всъщност аз съм се борила през онази нощ, когато татко беше убит, а мен ме нападнаха?
	Той кимна, очите му потъмняха в сумрака отвъд огъня.
	— Е, ти също си го направил — пророних тихо. — Не знам какво се е случило, Арчър, и се надявам, че някой ден ще ми кажеш. Но знам със сигурност, че този белег е свидетелство за това, че ти също си се борил за живота си. — Плъзнах леко пръсти по наранената кожа на гърлото му и почувствах как той тежко преглътна. — Моят ранен изцелител, моят прекрасен Арчър.
	Очите му заблестяха и след няколко безмълвни секунди той ме взе на ръце и ме пусна за кратко да стъпя на земята, за да засипе с пясък огъня. После ме вдигна отново, а аз се засмях и се вкопчих в него, докато той ме носеше нагоре по хълма към своя дом и своето легло.


>	Глава 23
#	Бри

	На следващия ден оставих Арчър в леглото, усукан сред чаршафите. Одеялото едва прикриваше стегнатите полукълба на дупето му, ръцете му прегръщаха възглавницата под главата, така че спокойно можех да се любувам на изваяния му мускулест гръб. За миг се замислих дали да не го събудя, за да се насладя отново на цялата тази красота, но знаех, че навярно трябваше да изведа Фийби, за да си свърши работата, а и напоследък, за съжаление, съвсем бях занемарила вилата и живота си — в дома ми цареше пълен безпорядък и дори не ми бе останало чисто бельо. Затова лепнах лека целувка върху рамото на Арчър и с мъка се откъснах от него, за да се заема с ежедневните дела. Той беше уморен — предишната нощ бе изразходвал много енергия. При спомена стиснах бедра и заповядах на краката си да ме изведат от малката спалня.
	Когато се прибрах у дома, набързо изведох Фийби и после си взех дълъг горещ душ.
	След като се преоблякох, заредих телефона и видях, че имам две съобщения — и двете от Натали. И в двете се казваше, че детективът, който разследваше убийството на татко й е звънял два пъти и ме е търсил, затова трябваше да му се обадя. Поех дълбоко дъх и седнах. Бях се обаждала на детектива много пъти през месеците след убийството на баща ми, но нямаше никакви улики по делото. След като заминах, не му бях звъняла. Не смятах, че е необходимо. Но сега внезапно беше изникнало нещо ново? Как така?
	Набрах номера, който все още знаех наизуст, и когато детектив Макинтайър вдигна, му се представих и той топло ме поздрави:
	— Бри, как си?
	— Всъщност съм много добре, детектив. Знам, че от известно време не съм се обаждала, а и смених телефонния си номер…
	— Всичко е наред. Радвам се, че ми даде номера на приятелката си, при която живееше след престъплението. — Забелязах, че той не каза _убийството_.
	— И така, има ли нещо ново? — попитах, пристъпвайки направо към същността.
	— Всъщност да. Имаме заподозрян по случая. Искаме да дойдеш, за да го разпознаеш по снимка — рече внимателно той.
	Сърцето ми започна да бие по-бързо и аз издишах.
	— О — промълвих и замлъкнах.
	Детективът се прокашля.
	— Знам, че е изненадващо след толкова месеци, но получихме тази информация от един дребен наркопласьор, който се надява да лежи по-малко в затвора.
	— Добре — казах аз. — Кога трябва да дойда?
	— Колкото е възможно по-скоро. След колко време можеш да пристигнеш?
	Прехапах устна.
	— Ъ… — замислих се за минута. — Да кажем, след три дни?
	— Щом не можеш по-рано, ще те чакам след три дни.
	Внезапно леко се вцепених.
	— Добре, детектив, ще ви се обадя веднага щом се върна в града.
	Сбогувахме се и аз затворих. Останах дълго да седя на леглото, загледана през прозореца. Имах чувството, че нещо в мен току-що се бе спукало. При все това не бях сигурна как да определя това, което изпитвах, защото в същото време се радвах, че може би имаше пробив в делото на татко. Ако арестуват престъпника… повече нямаше да се страхувам… най-сетне щях да се почувствам в безопасност. А и татко щеше да получи възмездието, което заслужаваше.
	Взех телефона, свързах се с Натали и й съобщих новините. Когато свърших, тя изпусна дълбока въздишка и рече:
	— Господи, Бри, страхувам се да се надявам прекалено, но… толкова много се надявам — тихо довърши.
	— Знам — казах. — Знам. Аз също.
	Приятелката ми помълча около секунда, преди да заговори:
	— Слушай, имам идея. Какво ще кажеш да долетя при теб, а после заедно ще се върнем с колата?
	Аз издишах.
	— Ще можеш ли?
	— Да, разбира се, че ще мога. А и нали знаеш, че мама има натрупани толкова много километри от всички пътувания, които й се полагат. Няма да ми струва нищо.
	Усмихнах се.
	— Това би било… много ще се зарадвам. Пътуването с кола е дълго и ще можем да наваксаме с новините.
	— Добре — каза тя и долових усмивката в гласа й. — Аз ще го организирам. Ще можеш ли да си вземеш отпуск от работата?
	— Да, сигурна съм, че няма да има проблем. Хората, за които работя, са страхотни и когато им разкажа защо…
	— Бри, те знаят, че си там само временно, нали?
	Аз замълчах и легнах по гръб върху леглото.
	— Не, не съм им го споменала. — Сложих длан върху челото си. — А и работата е там, че не е временно, Нат. Аз… реших да остана. — Затворих очи в очакване на реакцията й.
	— Какво? Да останеш? Сериозно ли говориш? Заради онзи мъж, за когото ми спомена? — Звучеше изумена и объркана.
	— До голяма степен, да. Аз просто… доста е сложно. Ще ти разкажа всичко, докато пътуваме на връщане, става ли? Нали си съгласна?
	— Добре… добре, да. Нямам търпение да те видя, скъпа. Ще ти пратя есемес с подробностите за полета ми.
	— Хубаво. Благодаря ти много. Обичам те.
	— Аз също те обичам, бебче. Ще държим връзка.
	Двете затворихме и аз останах да лежа няколко минути, благодарна на моята най-добра приятелка, че смята да пътува с мен. Така щеше да ми бъде много по-леко. А след това щях да се върна. Бях казала на Натали, че смятам да остана да живея тук. И когато го изрекох на глас пред някого другиго освен Арчър, осъзнах, че това е най-правилното решение. За нищо на света нямаше да се върна в Охайо. Сега моят живот беше тук, редом с Арчър — каквото и да означаваше това, знаех, че е истина.

	* * *

	На следващата сутрин на работа набързо разказах на Маги за ситуацията в Охайо и защо трябваше да се върна там. Не се впуснах в подробности за смъртта на татко, но тя беше толкова разбираща и съпричастна, както и очаквах. Топлата й прегръдка и успокояващи думи ме утешиха — от толкова дълго време не бях усещала майчинска грижа и подкрепа.
	Макар да бях благодарна, защото имаше пробив в делото и знаех, че след толкова дълго време това беше изключение, се безпокоях, че завръщането в Охайо ще върне чувствата ми на безнадеждност и тъга. Чувствах се в безопасност в Пелион — чувствах се в безопасност с Арчър. Все още предстоеше да му разкажа новините. Предишния ден бях изчистила основно вилата и след това бях толкова уморена, че съм заспала около седем часа. Никак не ми беше приятно, че нямах възможност да общувам с него, когато не бяхме заедно. Но знаех, че ще ни е от полза от време на време да се разделяме. Напоследък бяхме почти неразделни и малко дистанция щеше да е полезна.
	Наближаваше краят на смяната ми, когато входното звънче издрънча. Погледнах и видях Травис да влиза, облечен в униформа, с авиаторски очила. Едва не завъртях очи заради абсурдния му контешки вид, не че само по себе си в това имаше нещо срамно, а защото беше очевидно, че той го съзнава.
	— Травис — казах и продължих да бърша менюто пред себе си.
	— Здравей, Бри — поздрави ме той и устните му се извиха в подобие на искрена усмивка.
	— Какво ще обичаш? — попитах аз.
	— Кафе.
	Кимнах и се обърнах да изпълня поръчката. Налях му чаша кафе, поставих я пред него и се извърнах.
	— Още ли ми се сърдиш? — попита той.
	— Не ти се сърдя, Травис. Просто не съм във възторг от начина, по който се отнасяш с братовчед си.
	Той стисна устни.
	— Слушай, Бри, той е член на семейството ми и не сме общували от години — разбирам, че до голяма степен вината е моя, но двамата с Арчър винаги сме били… съперници, от деца. Може би що се отнася до теб, това съперничество стигна по-далеч от допустимото. Признавам го. Но повярвай ми, той също участва в играта.
	— Съперници? — изсумтях презрително. — Господи, Травис. — Леко повиших глас и няколко души вдигнаха погледи, но побързаха да ги извърнат, когато им отправих скована усмивка, преди отново да насоча внимание към Травис. — Не мислиш ли, че той заслужава поне веднъж в живота му да има човек, който е на негова страна? Не смяташ ли, че той заслужава да има човек, който да го _подкрепя_ и _окуражава_, а не да се _съревновава_ с него? Не можеш ли да се опиташ ти да бъдеш този човек?
	— Значи, това е той за теб? Обект на съжаление?
	Затворих очи и поех дълбоко дъх, за да не запратя каната с кафе в лицето му.
	— Не, Арчър не се нуждае от ничие съжаление. Той е… невероятен, Травис. — Представих си Арчър, нежните му очи и лицето, озарено от усмивка, когато беше истински щастлив. — Той е невероятен. — Сведох поглед, внезапно смутена.
	За секунда Травис остана мълчалив. Отвори уста да каже нещо, но в този миг звънчето отново издрънча, аз вдигнах глава и очите ми се разшириха.
	На прага стоеше Натали, а нашият приятел Джордан беше малко зад нея, пъхнал ръце в джобовете, с леко притеснен вид.
	Изпуснах менюто, което държах, заобиколих бара и забързах към вратата.
	— О, боже! Какво правите тук? — изписках. Все още чаках да получа есемес от нея с подробности за полета й. Натали бързо се приближи към мен и се прегърнахме засмени.
	— Изненада! — рече тя и още по-здраво ме прегърна. — Липсваше ми!
	— Ти също ми липсваше — отвърнах, но усмивката ми помръкна, когато погледът ми падна на Джордан, който все още стърчеше до вратата и не бе помръднал нито крачка.
	Натали погледна през рамо към него, сетне отново насочи очи към мен.
	— Той почти ме умоляваше да го взема със себе си, за да може лично да ти се извини.
	Въздъхнах и с жест повиках Джордан при нас. Върху лицето му се изписа облекчение, когато се приближи към мен и ме прегърна.
	— Толкова съжалявам, Бри — изрече той с дрезгав глас. Аз също го прегърнах. И той ми липсваше. Джордан беше един от най-добрите ми приятели. Джордан, Натали, нашата приятелка Ейвъри и аз бяхме неразделни от гимназията. Отраснахме заедно. Но Джордан се оказа последната капка, която преля чашата и ме накара да нахвърлям вещите си в раница и да напусна града.
	В състояние на огромна мъка и емоционален стрес аз бях отишла при него като при приятел, а той ме бе притиснал в ъгъла и ме бе целунал, и продължи, макар да го отблъснах. Повтаряше, че ме обича, и ме умоляваше да му позволя да се грижи за мен. Това беше прекалено и последното, което ми беше нужно в онзи момент.
	Натали прегърна и двама ни, ние тихо се засмяхме и след миг се пуснахме. Огледах помещението — имаше само двама клиенти, а Маги беше отзад с Норм, за да затворят кухнята за днес.
	— Елате да седнете на бара, докато приключа — поканих ги с усмивка.
	Натали седна до Травис, който я огледа, отпивайки от кафето си.
	— Ей, здравей — рече Натали, отметна дългата си руса коса, кръстоса крака, завъртя стола си така, че да е полуизвърната към него, и го дари го с най-пленителната си усмивка. Аз изсумтях. Тя не ми обърна внимание, Травис също.
	— Травис Хейл — на свой ред й се усмихна той и протегна ръка.
	Леко поклатих глава и представих Травис на Джордан.
	Двамата се поздравиха, а после Травис се изправи и сложи пет долара върху барплота.
	— Бри — каза той и ме погледна. — Натали, Джордан, насладете се на престоя си в Пелион. Приятно ми беше да се запознаем. Бри, предай поздравите ми на Маги. — После се обърна и излезе от закусвалнята.
	Аз се обърнах към Натали, която все още разглеждаше задника му, докато той крачеше към патрулката. Тя се извърна към мен.
	— Е, нищо чудно, че искаш да останеш тук.
	Засмях се.
	— Не той е причината да остана тук.
	Натали стрелна поглед към Джордан, който изучаваше менюто. Аз станах сериозна и смених темата. От години знаех, че Джордан си пада по мен, но не знаех, че е влюбен. Аз също го обичах, но не по този начин и знаех, че никога няма да се влюбя в него. Просто се надявах, че ще можем да се върнем към приятелството, което някога имахме. Той наистина много ми липсваше.
	— Яли ли сте? — попитах. Кухнята затваряше, но можех да им направя сандвич или нещо друго.
	— Да, преди час хапнахме в една закусвалня по пътя. — Натали погледна към Джордан, който продължаваше да изучава менюто. — Не си огладнял пак, нали?
	Той вдигна глава.
	— Не, просто гледам. — Остави менюто, очевидно все още се чувстваше неловко.
	Аз се прокашлях.
	— Добре, ще отида да кажа на Маги, че тръгвам, и си вземам чантата.
	Петнайсет минути по-късно вече пътувахме с малката ми кола към вилата.
	Настаних Джордан в предната стая, а сака на Натали отнесох в моята спалня. Един след друг си взехме душ, а после седнахме във всекидневната да побъбрим. Смяхме се дружно на историите на Натали за срещите й с новия й шеф. Джордан вече се чувстваше по-удобно и аз бях щастлива, че са тук.
	— Искате ли да вечеряме в града? — попитах ги. — Докато си починете и се приготвите, аз ще отскоча до Арчър, за да го попитам дали иска да дойде с нас.
	— Защо просто не му се обадиш? — учуди се Натали.
	— Ами той всъщност не говори — тихо отвърнах.
	— Ъ? — едновременно попитаха Натали и Джордан.
	Разказах им за Арчър и как бе отраснал, малко за чичо му и това, което знаех за катастрофата, въпреки че не го бях чула лично от него.
	Двамата ме зяпаха с широко отворени очи.
	— По дяволите, скъпа — промърмори Натали.
	— Знам, приятели — кимнах. — Това е откачена история — аз дори все още не я знам цялата. Но почакайте да се запознаете с него. Той е толкова мил и просто… изумителен. Ще се наложи да ви превеждам, но той много добре владее жестомимичния език.
	— Еха! — подсвирна Джордан. — Щом на практика не е напускал владенията си през всичките тези години и не говори, какво точно възнамерява да прави с живота си?
	Сведох поглед.
	— Още се опитва да реши — отвърнах, изведнъж почувствала, че трябва да го защитя. — И ще го направи. Засега гради основите.
	Те ме погледнаха и аз внезапно се смутих.
	— Както и да — продължих, — ще му съобщя нашите планове и се надявам, че ще се съгласи да дойде с нас. — Изправих се и отидох да се обуя и да си облека сакото.
	— Добре — кимна Натали. — Тези дънки и тениска подходящи ли са, или трябва да се преоблека?
	Засмях се.
	— Определено дънки и тениска.
	— Мислиш ли, че Травис ще бъде там?
	Изпъшках.
	— О, приятели, толкова много имам да ви разказвам. Ще отнеме известно време. Скоро ще се върна, става ли?
	— Става — отвърна Натали и стана. Джордан ровеше нещо в малкия си куфар.
	— Става — подметна и той през рамо.
	Аз излязох, метнах се в колата и подкарах към дома на Арчър.


>	Глава 24
#	Арчър

	Стоях в кухнята до мивката и пиех вода на големи глътки. Току-що се бях прибрал след дълъг пробег с кучетата по брега на езерото. Скоро времето щеше да се развали и нямаше да мога да тичам.
	Стоях и обмислях с какво да се заема днес. Усещах особена тежест в стомаха, с която не знаех как да се справя. Имах същото чувство и преди да изляза и реших, че физическото упражнение ще ми помогне да проясня главата си, ала не се получи.
	Не ме свърташе на едно място. Усещах някакво особено вътрешно безпокойство. Когато се събудих тази сутрин, смачканите чаршафи все още ухаеха на Бри и за миг се почувствах щастлив и доволен. Но после осъзнах, че тя не беше до мен, станах и се опитах да реша какво ще правя през дългите часове, простиращи се пред мен. Имаше няколко постройки, над които можех да поработя, но нито една не ме интересуваше. Имах смътното усещане, че се налага сериозно да се замисля над това. _Какво смяташ да правиш с живота си, Арчър? _Бри бе разтърсила из основи моето съществуване и в този миг изпитвах само тревога. Никога не съм очаквал, че ще дойде някой и ще отвори света за мен, ала точно това бе сторила тя. И сега пред мен се откриваха възможности, за които преди никога не се бях замислял. Ала всички те бяха свързани с нея. И това ме плашеше. Плашеше ме до смърт.
	Чух как портата хлопна и оставих чашата. Нима Бри се бе върнала по-рано?
	Излязох от къщата, отправих се към портата и видях Травис да крачи по пътеката към мен.
	Спрях, за да го изчакам да приближи, питайки се какво, по дяволите, искаше.
	Той вдигна ръце в подигравателен жест _не стреляй_, а аз наклоних настрани глава.
	Травис извади от задния си джоб сгънат лист и когато стигна до мен, ми го подаде. Взех го, но не го отворих.
	— Молба за разрешително за шофиране — осведоми ме той. — Трябва само да донесеш свидетелство за раждане и потвърждение на местожителството. Сметка за водата или нещо подобно.
	Повдигнах вежди и сведох поглед към листа. Какво кроеше той сега?
	— Дължа ти извинение заради онази работа със стриптийз клуба. Беше… незряло и подло. Всъщност наистина се радвам, че двамата с Бри сте се одобрили. Мисля, че тя наистина те харесва, човече.
	Исках да попитам откъде той го знаеше, бях сигурен, че тя ме харесва и навярно дори имаше нещо повече, но въпреки това изгарях от желание да чуя какво бе разказала на Травис за мен, ако изобщо бе разговаряла с него за мен. Разбира се, дори и да можех, нямаше да е добра идея да го попитам, той вероятно просто щеше да ме излъже. Но нямах представа как да говоря с Бри за всички чувства, които изпитвах. Знаех, че сексът и любовта не са едно и също нещо, така че откъде можех да съм сигурен, че тя ме обича, ако не ми го е казала? А щом не ми го е казала, означаваше ли това, че не ме обича? Бях напълно объркан и нямаше с кого да споделя.
	По дяволите, аз знаех, че я обичам — безумно, с всяка частица на сърцето си, дори с разбитите частици, дори с онези частици, които се чувстваха недостойни и непотребни. А може би с тях най-много от всички.
	— И така — подхвана Травис, — можем ли да сключим примирие? В любовта и на война всички средства са позволени, нали? Ти спечели; ти получи момичето. Не можеш да виниш един мъж, задето се е опитал, нали? Без лоши чувства? — Той ми протегна ръка.
	Погледнах към дланта му. Нямах никакво доверие на Травис, но какъв смисъл имаше да продължаваме тази война помежду ни? Той беше прав — аз спечелих. Бри беше моя. При тази мисъл ме обхвана диво чувство на собственост. Подадох ръка и стиснах неговата, докато го гледах недоверчиво.
	Травис пъхна палци в колана, върху който висеше кобура на пистолета.
	— Предполагам, вече знаеш, че приятелите на Бри са в града — приятелите от родния й град.
	Намръщих се, леко отметнах глава назад и се издадох. Лицето на Травис доби изражението: _о, мамка му_.
	— Мамка му, тя не ти е казала? — попита той. Извърна поглед, после го насочи отново към мен. — Е, сигурен съм, че й е тежко; искам да кажа, че те харесва, но по някое време ще се наложи да се върне у дома, при истинския си живот. Това е доста трудна ситуация.
	У дома? При _истинския си живот_? За какво, по дяволите, говореше той?
	Травис внимателно ме погледна, въздъхна и прокара ръка през косата си.
	— По дяволите, човече, нали не си хранил илюзии, че тя ще остане тук и ще работи през целия си живот като сервитьорка в някаква закусвалня в един малък град? Или може би ще дойде да живее в тази разнебитена барака, която ти наричаш дом, ще ти народи много деца, които ти няма как да издържаш? — Той се засмя, но когато не последвах примера му, усмивката му изчезна и на нейно място се появи изражение на искрено съжаление. — О, дявол да го вземе, точно на това си се надявал, нали?
	Кръвта бучеше в ушите ми. Всъщност не си бях представял точно тази картина, но мисълта, че тя ще замине, изпълни сърцето ми с леден страх, а кръвта се смрази във вените ми.
	— Мамка му. Слушай, Арчър, когато казах, че си я спечелил, имах предвид за известно време, за няколко топли нощи, за две-три свалки в пикапа ти. Имам предвид — браво на теб, ти го заслужаваш, човече. Но по дяволите, не започвай да си фантазираш нищо повече. Тя може да ти каже, че ще остане — дори навярно наистина ще го мисли за кратко. Но едно момиче като Бри, тя е завършила колеж, в крайна сметка ще иска _пълноценен живот_. Тя е тук временно, да се разсее, да излекува раната си, а после ще замине. И защо да не го направи? Ти какво можеш да й предложиш? Бри е красива; винаги ще се намери някой мъж, който ще я пожелае и ще може да й даде повече. — Травис поклати глава. — Какво можеш да й дадеш ти, Арчър? Наистина?
	Аз стоях като замръзнал на място пред този негодник. Не бях толкова глупав, че да не разбирам какво правеше. Разиграваше карта. Но за мое нещастие, тази карта беше истинска. Той държеше печелившата карта и го знаеше. Заради това беше дошъл — да ме унищожи с помощта на истината. Да ми напомни, че съм нищожество. И може би това беше добро напомняне.
	Дори не бях сигурен дали той все още я искаше. Може би не. Но сега целта му беше да не я имам и аз. По един или друг начин Травис щеше да спечели. Видях го; знаех го. Веднъж бях видял същото изражение върху лицето на друг мъж. Помнех какво означаваше то.
	Той още веднъж пое дълбоко въздух, изглеждаше малко засрамен или може би се преструваше. Прочисти гърлото си.
	— Както и да е — посочи листа в ръката ми, — късмет с разрешителното. Не бива да ходиш навсякъде пеша. — Кимна към мен. — Пази се, Арчър.
	После се обърна и закрачи обратно по пътеката към портата. Дълго време стоях, без да помръдна, чувствайки се толкова малък и смазан, представях си, че тя е заминала, и се опитвах да си спомня как се диша.


>	Глава 25
#	Бри

	Стигнах до дома на Арчър и извиках името му, когато минавах през портата. Нямаше отговор, ето защо изкачих стъпалата до входната врата, почуках и отново го повиках. Отново последва тишина. Вратата не беше заключена, затова влязох и се огледах. Какво винаги, в къщата беше прибрано и чисто, но от Арчър нямаше и следа. Сигурно беше някъде навън из имота и не ме чуваше или може би беше отишъл до града?
	Грабнах лист хартия и химикалка, за да му напиша набързо бележка, че са пристигнали мои приятели и че ще му обясня, когато се видим. Написах къде смятаме да вечеряме, и го поканих да се присъедини към нас. Надявах се, че ще дойде. Таях надежда, че идването в закусвалнята му е вдъхнало достатъчно увереност, за да излезе отново. Исках да го запозная с приятелите си. Исках той да бъде част от всеки аспект на живота ми.
	Прибрах се у дома, приготвих се за излизането, а след това Натали, Джордан и аз отидохме в местната билярдна зала с пицария за една непринудена вечеря.
	Поръчахме голяма пица, отнесохме я на една маса до таблото за дартс и започнахме да играем.
	Бяхме преполовили каната с бира, когато вдигнах очи и видях Арчър да стои до вратата. Лицето ми тутакси грейна в сияйна усмивка, изтървах стреличката, която държах в ръка, и изтичах при него. Обвих ръце около врата му и го целунах по устата.
	Той изпусна дълбоко дъха си, сякаш го бе задържал през целия ден. Отместих се, за да погледна лицето му, и съзрях напрежение, което не беше обичайно за него.
	— Добре ли си?
	Арчър кимна и лицето му се отпусна. Отстъпих малко от него, за да може да говори.
	— _Не си ми казала, че приятелите ти смятат да идват._
	— _И аз не знаех до вчера, когато си тръгнах от дома ти. Те долетяха по-рано през деня. Арчър, появил се е заподозрян по делото на татко. Вчера говорих с детектива, водещ разследването, той настоява да отида и да го разпозная по снимка. Възможно е да го арестуват_ — довърших, вперила поглед в очите му. Изведнъж ме връхлетяха емоции, когато изрекох вероятността „на глас“.
	— _Бри, това е страхотно_ — зарадва се той. — _Наистина е страхотно._
	Кимнах.
	— _Ще трябва да замина у дома за няколко дни. Натали и Джордан ще ме придружат с колата, но после ще се върна._ — Отново се намръщих, когато си помислих как ще се чувствам да се върна в Охайо. Когато погледнах Арчър, той ме наблюдаваше изпитателно, а върху лицето му отново се бе върнало онова напрегнато изражение.
	— _Можеш да дойдеш с нас_ — усмихнах му се аз.
	За миг погледът му се смекчи, но сетне той издиша.
	— _Не мисля така, Бри. Ти… трябва да се видиш с приятелите си, имате толкова много да си казвате._
	— Хей, Бри, престани да ни караш да чакаме! Твой ред е! — извика Натали.
	Дръпнах ръката на Арчър.
	— Ела да те запозная с приятелите си — подканих го и добавих по-нежно: — Ще те харесат.
	Арчър изглеждаше малко несигурен, но ми позволи да го заведа до масата с нашата пица.
	Представих го на Натали и Джордан, мъжете си стиснаха ръцете, а Натали наклони глава и отбеляза:
	— Какво, _по дяволите_, съдържа водата в този град? Някакъв минерал, който създава супер секси мъже? Местя се да живея тук.
	Засмях се и се облегнах на моя супер секси мъж, вдъхнах уханието му и се усмихнах във врата му. Джордан отвърна очи и лицето му пребледня. Господи, дразнех се от това, че на него му беше неловко да ме вижда с друг мъж. Може би трябваше още малко да поговорим за това. Погледнах към Арчър — присвитите му очи бяха вперени в Джордан. Той също не бе пропуснал реакцията му. Разбира се, Арчър Хейл никога нищо не пропускаше. Откакто го срещнах, започнах да си мисля колко изумителни неща бихме могли да видим и чуем всички ние, ако по-често мълчим и престанем да слушаме само собствения си глас.
	Известно време играхме дартс, бъбрихме и похапвахме пица. Арчър се усмихваше, където трябваше, на безкрайните истории на Натали, но тази вечер мълчанието му беше по-гръмко от обичайното. Опитах се да го включа в разговора, ала той сякаш водеше някаква вътрешна борба, която не желаеше да сподели с мен.
	Натали му зададе няколко въпроса и аз преведох отговорите му. Той беше мил и отговори на всичко, което тя го попита, но виждах, че беше дистанциран, и не знаех защо. Трябваше по-късно да го попитам. Барът не беше най-подходящото място, а и не беше удобно пред приятелите ми.
	Поръчахме още една кана с бира и Арчър изпи една чаша, а после се извини и отиде до тоалетната. Веднага щом излезе, Джордан дойде при мен.
	— Може ли да поговорим за минута? — попита той. Кимнах, мислейки, че може би и двамата имахме нужда от това. Той през цялата вечер бе хвърлял погледи към Арчър и на мен ми бе писнало.
	Джордан ме дръпна настрани, за да не чува Натали, и пое дълбоко въздух.
	— Слушай, Бри, съжалявам за това, което направих в Охайо. Беше тъпа постъпка. Знаех, че беше… уязвима и беше преживяла толкова много, и се възползвах от това. Дори няма да лъжа и да твърдя, че не е било така. Ти и без това щеше да разбереш. — Той прокара ръка през тъмнорусата си коса и тя щръкна, но изглеждаше очарователно. — Знам, че ме приемаш единствено като приятел, и това е достатъчно за мен. Честно. Дойдох тук, за да се опитам да го изясня с теб, но отново се държах като пълен глупак. Не е лесно да те виждам с друг мъж… никога не е било. Но се опитвам да го превъзмогна. Твоето приятелство за мен е най-важно от всичко, както и твоето щастие. Това е всичко, което исках да ти кажа. Искам да си щастлива и ще направя всичко по силите си, за да го постигнеш — като твой приятел. Ще ми простиш ли? Ще бъдеш ли шаферка на сватбата ми, ако срещна някоя по-добра от теб?
	Издадох немощен смях, по-скоро приличаше на скимтене, и кимнах.
	— Да, Джордан. Прощавам ти. И ти ще намериш някоя по-добра от мен. Аз съм… доста придирчива и ставам наистина много раздразнителна и опърничава, когато не получа това, което искам.
	Джордан се подсмихна.
	— Лъжеш. Но ти благодаря. Приятели? — Той вдигна ръка.
	Кимнах, улових ръката му и го притеглих за прегръдка.
	— Да — прошепнах в ухото му — и престани да хвърляш злобни погледи на моето гадже. Ако обръщаше по-голямо внимание на това, което става наоколо, щеше да забележиш онази секси блондинка на съседната маса, която не сваля очи от теб. — Отдръпнах се и му смигнах.
	Джордан се засмя, погледна към съседната маса, където седеше момичето, после — отново към мен. Прокашля се и лицето му стана сериозно.
	— Какво? Не мислиш ли, че е секси? — попитах многозначително, без да поглеждам към нея, за да не разбере, че е обект на разговора ни.
	— О, секси е — рече той, — а твоето гадже наистина е бясно. В момента ме гледа, сякаш иска да ме убие.
	Погледнах към нашата маса. Арчър се беше върнал и го видях да пресушава още една чаша с бира.
	— Ще отида да поговоря с него. Благодаря, Джор. — Усмихнах се и се отправих към нашата маса.
	Когато приближих, се усмихнах на Арчър, притиснах се към него и казах:
	— Здравей.
	Целунах го по шията, обвих ръце около талията му и го стиснах. По тялото му нямаше нито грам излишна мазнина, само твърди мускули и кожа. Вдъхнах аромата му — господи, ухаеше толкова хубаво, на сапун и божествен мъж. _Моят_ мъж.
	Той ми се усмихна с онази крива, неуверена усмивка, очите му се стрелнаха към моите, сетне ги извърна.
	— Хей — прошепнах, — казах ли ти колко се радвам, че си тук? — Отново му се усмихнах, опитвайки се да повдигна настроението му. Предполагах, че се чувства малко напрегнат заради очевидното притеснение на Джордан в негово присъствие, ала сега не беше подходящото време да му обяснявам цялата ситуация. Просто щях да се постарая да вдъхна увереност на Арчър с моето внимание. Той нямаше за какво да се безпокои — Джордан не беше заплаха за него.
	Внезапно Арчър се изправи, улови ръката ми и ме поведе към дъното на заведението, при тоалетните. Аз го следвах, дългите му крака ме караха да подтичвам, за да не изостана от него.
	Той сви по коридора, където бяха тоалетните, и се озърна. Нямах представа какво търси.
	— Къде ме водиш, Арчър? — попитах и кратко се засмях. Очевидно бе замислил нещо.
	Той не ми отговори, просто ме заведе в тъмния край на коридора, където вратите бяха поставени малко по-навътре в стената. Бутна ме в нишата, надвеси се над мен и завладя устните ми със страстна и властна целувка. Простенах и се притиснах към твърдото му тяло. Това беше нова страна на Арчър и не бях сигурна какво се случваше. Настойчивостта му ме смущаваше. Но въпреки това бях възбудена. Предполагам, че се възбуждах от всичко, което правеше този мъж.
	Той отпусна ръка, обхвана с длан гърдата ми и разтри зърното през тънкия плат на тениската. Ахнах, вдигнах ръце към косата му и леко я дръпнах. Той откъсна устни от моите и за секунда топлият му дъх ги помилва, преди да отметна глава назад и да се облегна на вратата зад гърба ми. Арчър се наклони към шията ми и нежно започна да я целува и ближе.
	— Арчър, Арчър — простенах аз.
	Внезапно леко потрепнах, когато той засмука кожата на шията и одраска със зъби чувствителното място. Сведох глава и мъглата на желанието се разсея, когато видях предизвикателното му изражение.
	Вдигнах ръка към шията си.
	— Да не би току-що… нарочно да ми направи _белег_?
	Той погледна шията ми, после отново — лицето ми, очите му блестяха. Отстъпи крачка назад и заговори с жестове:
	— _Колко са мъжете в живота ти, които искат да бъдат с теб? Предполагала, че аз, Травис и Джордан не сме единствените? Колко още има?_ — Челюстта му се стегна.
	За секунда се втренчих в него, изгубила дар слово.
	— Аз не… шегуваш ли се? — попитах. — Нито един. Но… какво значение има колко мъже искат да бъдат с мен? Аз вече дадох ясно да се разбере, че съм избрала теб. Нима това изобщо няма значение? — додадох с явна болка в гласа.
	За миг по лицето му пробяга сянка на смущение, сетне чертите му отново се втвърдиха и той отвърна с жестове:
	— _Да, има значение. Да, по дяволите, има значение._ — Челюстта му отново се стегна. Очите ми се разшириха. Той никога досега не бе използвал ругатни и това ме стъписа. Арчър пое дълбоко въздух и погледът му се изпълни със страх и гняв, независимо дали го искаше, или не.
	— _Дори не мога да им кажа да стоят по-далеч от теб, Бри. Принуден съм просто да седя и безмълвно да наблюдавам, без да мога нищо да направя._ — Отдръпна се на няколко крачки от мен. Въпреки че беше гневен и това никак не ми харесваше, липсата на топлината му ми подейства като кофа със студена вода. Той прокара ръка през косата си и ме погледна. Болката, изпълваща сърцето му, струеше в погледа му.
	— _Аз дори не съм мъж. Не мога да се боря за теб._
	— Престани! — почти изкрещях. — Не е нужно да се бориш за мен. Няма за какво да се бориш. Аз съм твоя. Вече съм твоя. — Приближих се към него и обвих ръце около талията му. Той не се възпротиви, ала не отвърна на прегръдката. След минута аз отстъпих назад.
	— _Винаги ще има някой мъж_ — каза той.
	Погледнах го, направих крачка назад и поех дълбоко дъх. Точно в този момент Джордан се появи иззад ъгъла, спря, присви очи към тъмния коридор и извика:
	— Добре ли си, Бри?
	Забелязах как тялото на Арчър се напрегна и за миг затворих очи. Той се обърна и се отдалечи от мен по коридора, подминавайки Джордан.
	— Арчър! — извиках след него, но той не се обърна. — Господи! — изпъшках, притиснах длан към челото си и се отправих към Джордан.
	— Извинявай, Бри. Не знаех, че прекъсвам нещо. Просто дойдох да ползвам тоалетната и ви видях, стори ми се, че се карате.
	Поклатих глава.
	— Не се карахме. Просто Арчър се държи… не знам. Трябва да го настигна. Вие готови ли сте да си тръгваме?
	— Натали е готова. Аз сам ще се прибера. — Той смутено се усмихна.
	Въпреки че бях разстроена заради случката с Арчър, се усмихнах на Джордан и леко го сръчках в рамото.
	— Това е Джордан, когото познавам и обичам. Сигурен ли си, че си в безопасност?
	Приятелят ми се засмя.
	— Да, смятам, че мога да се справя с нея, ако реши да ме нападне.
	Аз също се засмях и поклатих глава.
	— Добре.
	Прегърнах го и той каза:
	— Още веднъж извинявай. Между другото, хубава смучка. Не съм те виждал с такава, откакто бяхме на петнайсет.
	Изсумтях.
	— Мисля, че това беше недвусмислен мъжки начин да покаже на теб и всеки друг мъж в този бар, че съм заета. — Въздъхнах.
	Джордан се усмихна.
	— Е, върви да го увериш, че това не е необходимо. Ние, мъжете, понякога се държим като пълни глупаци, когато се чувстваме несигурни и се нуждаем от подкрепа.
	Повдигнах вежди.
	— Нима?
	Той тихо се засмя и стисна ръката ми.
	— Ще се справиш. Ще се прибера на сутринта.
	Кимнах и отново стиснах ръката му, а после се върнах в бара, където ме чакаше Натали.
	— Хей — посрещна ме тя, — твоето момче играчка току-що излезе през вратата.
	Въздъхнах тежко.
	— Той не е моето момче играчка, Нат. Не разбирам какво става с него.
	Тя повдигна вежди.
	— Ами ако искаш експертното ми мнение, бих казала, че е влюбен и не знае какво да прави с това.
	— Така ли мислиш? — тихо попитах.
	— Аха — кимна тя. — Всички признаци са налице. Стиснати челюсти, кръвнишки погледи към другите мъже, които се приближат до теб, мрачно настроение, непредсказуемо поведение, маркиране на територия… — Тя посочи смучката ми. — Ще отидеш ли да го избавиш от мъките му?
	Тихо се засмях, но се получи по-скоро въздишка. Няколко секунди обмислях ситуацията, после промърморих:
	— Надявам се. Готова ли си?
	Приближихме се до моята кола и връчих ключовете на Натали, тъй като тя се бе съгласила да шофира.
	— Между другото, знам, че той не е твоето момче играчка — рече, когато завъртя ключа в стартера. — Виждам как го гледаш. И разбирам защо го харесваш… а онзи белег… — тя въздъхна при последната дума — изпитвам желание да го залюлея в обятията си, а после да го оближа.
	— Леле! — прихнах аз. — Внимавай, защото и моята челюст ще започне да се стиска и през целия път до вкъщи ще бъда в мрачно настроение.
	Натали се засмя, но когато след секунда я погледнах, изглеждаше замислена.
	— Само се питам дали виждаш бъдеще във вашите отношения? Имам предвид, как точно ще се получи помежду ви? — Гласът й беше нежен.
	— Не знам — тежко въздъхнах. — Всичко е съвсем ново. И да, положението е толкова необичайно — пълно е с предизвикателства. Но искам да опитам. Сигурна съм. Независимо от всичко… Сякаш в секундата, когато го видях, животът ми отново започна. В секундата, когато го обикнах, всичко си дойде на мястото. Колкото и странна и сложна да изглежда нашата ситуация отвън, вътрешно всичко ми се струва идеално.
	За секунда Натали остана мълчалива.
	— Е, това е много романтично, бебче, и вярвам на всяка твоя дума, но животът невинаги е толкова романтичен. Познавам те по-добре от всеки друг. Просто те насърчавам да бъдеш по-голяма реалистка, става ли?
	Тя ме погледна и продължи:
	— Той е увреден, скъпа, и нямам предвид само гласните му струни — имам предвид, Исусе, съдейки по думите ти, той е отраснал в семейна среда на тормоз и насилие, чичо му го е _прострелял_, родителите му са загинали пред очите му, а след това до деветнайсетгодишен е живял изолиран от света заедно с другия си побъркан чичо, да не споменаваме факта, че заради недъга си почти напълно се е затворил в себе си — това не може да няма последствия, бебче. _Чудно_ ли е, че е увреден?
	Изпуснах дълбока въздишка и отпуснах глава върху облегалката.
	— Знам — прошепнах. — И когато го описа така, звучи напълно безумно, че дори за миг може да се повярва, че между нас може да се получи, че той изобщо би могъл да бъде с _когото и било_, но някак си… Аз вярвам в нашето бъдеще. Не мога да го обясня. Въпреки всичко, което ти изреди, той е добър и мил, смел и умен, а понякога дори забавен. — Усмихнах се. — Имам предвид, че е нужно да притежаваш необикновена вътрешна сила, за да преживееш всичко, през което е преминал той, и да не се озлобиш и да не откачиш, а да съхраниш доброто си сърце.
	— Вярно е — съгласи се приятелката ми. — Все пак психически травмираните хора често вършат разни неща, защото не могат никому да се доверят или просто не вярват в доброто. В живота на Арчър никога не е имало нищо добро. Тревожа се, че колкото повече се задълбочават отношенията ви, толкова повече той ще се страхува. Къде ще работи, какво ще прави с живота си, не са най-големите проблеми в сравнение с емоционалната обремененост.
	Погледнах я и прехапах устна.
	— Аз също съм емоционално обременена, Нат. Аз също съм увредена. Нима всички ние не сме такива?
	— Не и в такава степен, скъпа. Не и в такава степен.
	Кимнах и отново отпуснах глава на облегалката.
	— Между другото, кога стана толкова проницателна по отношение на човешката душа? — попитах я й се усмихнах.
	— Аз имам голям опит, бебче — вече го знаеш. — Тя ми смигна и се ухили.
	Спряхме пред вилата и прегърнах Натали и й пожелах лека нощ. Тя слезе с моя ключ и ми помаха през рамо. Заобиколих колата и се настаних зад волана. Вече се чувствах напълно трезва и спокойно можех да шофирам до дома на Арчър.
	Когато пристигнах, минах през портата и закрачих по пътеката към къщата. Тихо почуках и след няколко секунди той ми отвори. Беше облечен само с дънки и подсушаваше косата си с кърпа.
	Погледнах го, докато стоеше пред мен, толкова дяволски красив и толкова дяволски уязвим.
	Меко се засмях.
	— Здравей. — Въздъхнах, влязох в къщата и се извърнах, за да го погледна, когато чух вратата да се затваря зад него.
	— _Защо се смееш?_ — попита той.
	Поклатих глава и вдигнах ръце.
	— _Защото искам да се видиш през моите очи. Искам да прочетеш мислите ми и да разбереш колко много те желая, само теб и никого другиго. В момента може да ме свалят триста мъже и това няма да има значение. Защото никой от тях не си ти, Арчър Хейл._ — За секунда свалих ръце, а после тутакси ги вдигнах. — _Никой от тях не е мъжът, когото обичам._ — Леко поклатих глава и продължих: — _Смятах да почакай, докато ти също бъдеш готов да го кажеш, но… не мога. Защото през цялото време това признание буквално иска да избликне от мен. Ще разбера, ако ти не ме обичаш или не си сигурен в чувствата си. Но аз съм сигурна. И не мога да позволя да мине дори още една минута, без да ти кажа, че те обичам. Защото наистина те обичам. Аз. Те. Обичам. Толкова много те обичам._
	Докато говорех с жестове, той стоеше като замръзнал, но когато започнах последните пет думи, така светкавично прекоси разстоянието, което ни делеше, че дъхът заседна в гърлото ми и ръцете ми се отпуснаха. Арчър ме сграбчи и толкова силно ме притегли към тялото си, че издадох писък — нещо средно между смях и ридание.
	Арчър ме вдигна на ръце и зарови лице във врата ми. Обвих ръце около него, а той още по-силно ме притисна към себе си. Отпуснах глава на рамото му и вдъхнах неповторимия му аромат. Двамата останахме така няколко минути.
	Накрая се освободих от обятията му, улових ръката му и го поведох към дивана. И двамата седнахме.
	— _Съжалявам за случилото се в бара. Може ли да обясня?_ — Той кимна и леко стисна устни, а аз подхванах: — _Джордан е просто мой приятел, винаги е бил просто приятел и нищо повече. Ние отраснахме заедно, запознах се с него, когато бях на дванайсет. От известно време знам, че не е равнодушен към мен, но му дадох съвсем ясно да разбере, че изпитвам единствено приятелски чувства към него._ — Спрях, преди да продължа: — _Той повдигна въпроса след смъртта на татко и настойчивостта му беше последната капка, преляла чашата. Това беше причината да замина._ — Леко се усмихнах. — _Така че, предполагам, трябва да благодариш на Джордан, задето ме изпрати на пътя ти._
	Арчър също се усмихна и сведе поглед към ръцете си, отпуснати върху коленете му. Когато продължих, той отново насочи поглед към ръцете ми.
	— _Както и да е, тази вечер ти видя как Джордан се опитва да свикне с мисълта, че двамата с него никога няма да бъдем нещо повече от приятели; стана свидетел на окончателното изясняване на отношенията ни и на нашето помирение. Това е всичко._
	Арчър кимна, прокара ръка през косата си и заговори с жестове:
	— _Прости ми. Понякога ми се струва, че всичко е прекалено трудно и объркано, за да го разбера. Тогава се чувствам… слаб и гневен, и недостоен за теб. Недостоен за нищо._
	Сграбчих бързо ръката му, сетне я пуснах.
	— _Не. Не се чувствай по този начин, моля те, недей. Господи, дай си малко почивка. Погледни всичко, което вече си постигнал. Виж какъв си станал, въпреки всичко, което си преживял._ — Погалих го по бузата, той затвори очи и се притисна към дланта ми. — _И споменах ли, че те обичам?_ — прошепнах. — _И че не ми е присъщо да обичам недостойни хора?_ — додадох и леко се усмихнах.
	Очите му се отвориха и няколко секунди се взира настойчиво в мен с почти благоговейно изражение на лицето. После раздвижи ръце.
	— _Аз също те обичам._ — Издиша дълбоко. — _Отчаяно те обичам._ — Очите му се разшириха, сякаш изненадан от думите, които току-що бе „изрекъл“. Разтвори устни, а ръцете му ме попитаха: — _Това достатъчно ли е, Бри?_
	Издишах и се усмихнах, позволявайки си да се насладя за минута на щастието, че този красив, чувствителен, храбър мъж, седнал до мен, ме обича.
	— _Това е добро начало_ — казах след секунда. — _Останалото ще разрешим заедно, нали?_
	Взех ръцете му в своите. Той ми кимна, но в очите му се четеше неувереност и виждах, че е обхванат от съмнения. Сърцето ми се сви.
	— _Какво не е наред, Арчър?_
	След няколко секунди той се наклони напред, обхвана лицето ми в шепите си и нежно ме целуна по устата. Устните му се сляха с моите, той опря чело на моето и затвори очи. После се отдръпна и каза:
	— _Толкова силно те обичам, че това ми причинява болка._ — И наистина изглеждаше така, сякаш нещо го болеше.
	Сложих ръка върху бузата му. За секунда той затвори очи, преди да отдръпна ръката си.
	— _Не бива да боли._
	Арчър издиша.
	— _Обаче боли. И това е така, защото се страхувам да те обичам. Боя се, че ще заминеш и аз отново ще остана сам. Само че сега ще бъде сто пъти по-зле, защото ще знам какво ми липсва. Аз не мога…_ — Той пое треперливо дъх. — _Искам да съм способен да те обичам по-силно, отколкото се страхувам да не те загубя, ала не знам как. Научи ме, Бри. Моля те, научи ме. Не ми позволявай да разруша всичко._ — Той ме погледна умолително, болка струеше от всяка черта на прекрасното му лице.
	— _О, господи, Арчър_ — помислих си, а сърцето ми мъчително се сви. Как можеш да научиш един мъж, който бе изгубил всичко, да не се страхува, че това отново може да се случи? Как да научиш човек да вярва в това, което никой от нас не може да гарантира? Този красив мъж, когото обичах, изглеждаше толкова сломен, докато седеше пред мен и ми признаваше любовта си. Изразяваше обожанието си. С цялото си сърце исках да се чувства щастлив, но разбирах защо изпиташе болка.
	— _Да обичаш друг човек, винаги означава да си готов за болката. Аз също не искам да изгубя повече от това, което вече съм изгубила, но нима любовта не го заслужава? Нима не заслужава да й дадем шанс?_ — попитах аз.
	Той се взря в очите ми и кимна, но погледът му подсказваше, че не вярва в това. Поех дълбоко дъх. Моята мисия беше да му помогна да повярва. Ако се налагаше, моята вяра щеше да бъде достатъчно силна и за _двама_ ни. Прегърнах го, а после се покатерих върху коленете му и вдъхнах уханието му.
	— Обичам те, обичам те, обичам те — прошепнах и се усмихнах, опитвайки се да направя този миг щастлив.
	Той ми се усмихна в отговор и притисна устни в моите.
	— _Аз също те обичам_ — безмълвно произнесе, сякаш ми вдъхваше любовта си.
	Продължих да дишам в устните му и след няколко секунди той се размърда, нагласявайки ме по-удобно в скута си. Сърцето ми се разтуптя, когато тялото ми откликна на близостта му, на аромата му, на усещането на този голям и силен мъж редом с мен и особено на нещо твърдо и горещо, притискащо се в бедрото ми.
	Плъзнах надолу ръка, разтрих подутината отпред на дънките му и се усмихнах.
	— Постоянно ли си толкова твърд? — попитах, притиснала устни до шията му.
	Почувствах как той беззвучно се изкиска, а аз се усмихнах, доволна, че тъгата и съмненията отпреди няколко минути като че ли се разсеяха от разгорещяващите ни се тела. Отместих се и го погледнах. В очите му светеха нежност и желание. Арчър вдигна ръце.
	— _Да, когато си наблизо — затова винаги се мръщя._ — Той изобрази страдалческа гримаса.
	Наклоних глава.
	— А аз си мислех, че просто е естественото ти състояние.
	— _И това също._
	Засмях се, а когато стиснах по-силно въпросната част от тялото му, предизвикваща тези мъчителни гримаси, той затвори очи, а устните му леко се отвориха.
	— _Липсват ли ти звуците, които навярно щях да издавам по време на секс, ако можех да говоря?_ — попита, когато отвори очи. Внимателно наблюдаваше лицето ми, докато размишлявах над въпроса му.
	Отметнах кичур коса от челото му и бавно поклатих глава:
	— _Не, не мисля за това. Не се осланям на звуците, за да отгатна какво чувстваш. Гледам изражението на очите ти._ — Наклоних се, докоснах с устни неговите, сетне отново се отдръпнах. — _Слушам твоето дишане, усещам как впиваш пръсти в бедрата ми малко преди да свършиш. Има толкова много начини да разбера какво изпитваш, Арчър Хейл. И аз обичам всеки от тях._
	Очите му заискриха, той изведнъж се наведе напред, сграбчи лицето ми в дланите си, бутна ме да легна върху дивана и ме покри с тялото си. Разбрах, че времето за разговори току-що бе свършило. Кожата ми пламна, а стомахът ми се сви. Простенах, от гърлото ми се изтръгна дълбок, задъхан звук, извих се, а женствеността ми бясно запулсира. Как бе възможно да отдавам тялото си без никакви задръжки на този мъж, който едва преди няколко седмици бе опознал секса, и то с мен? Арчър събуждаше в мен много по-силни чувства и желания, отколкото всички много по-опитни мъже, с които съм била досега. Арчър преуспяваше във всичко. Усмихнах се в устните му и той ми се усмихна в отговор, но не се отдръпна, за да попита на какво се усмихвам. Плъзнах език в устата му, божественият му вкус още повече изостри сетивата ми и имах чувството, че всеки миг ще избухна в пламъци — как можеше нечий вкус мигом да замайва главата ти от страст? Бяха минали няколко часа, откакто бях пила бира, и алкохолът отдавна бе изветрял, но аз бях опиянена от Арчър — опиянена от любов, от желание, от нещо неописуемо, което дори не можех да назова, ала при все това то владееше тялото и душата ми — някаква съдбовна връзка, която е съществувала преди аз да се родя, преди двамата с него да вдъхнем един и същи въздух, нещо, предначертано от звездите.
	Той притисна слабините ми към моите. От гърдите ми се изтръгна рязък стон, откъснах устни от неговите, дишайки учестено, и отметнах глава, докато във вените ми пулсираше огнена лава на удоволствие.
	— Арчър, Арчър — мълвях задъхано, — никога няма да има друг за мен. — Думите ми го възпламениха, дишането му стана тежко и накъсано, с едно движение вдигна тениската ми и разкопча сутиена, освобождавайки гърдите ми.
	Засмука едното ми зърно с горещата си уста; аз изпъшках и зарових пръсти в косата му; електрически искри се стичаха към бедрата ми. Тялото ми се изви към неговото. Въздухът излезе със свистене от гърдите му, Арчър се отдръпна и ме погледна изпод полупритворените си клепачи. Само от този поглед почувствах как се възбуждам още повече, а устата ми се разтвори. В очите му се четеше всеобхватна страст, но такава беше и любовта му към мен. Никога не бях виждала нещо подобно. Силата на погледа му беше толкова поразителна, че няколко секунди можех само да го гледам като омагьосана, докато кръвта ми кипеше, подлудявайки ме от желание. Имах чувството, че цялото ми тяло е като оголена жица, както и сърцето ми. Емоциите бяха прекалено силни.
	Внезапно Арчър се изправи и с жестове показа да вдигна ръце над главата си. Подчиних се и той изхлузи тениската през главата ми, а след това се зае с дънките, разкопча ги и ги смъкна надолу. Събу обувките ми, а после издърпа докрай дънките и ги захвърли на пода при другите дрехи. Моят любим постоя няколко секунди надвесен над мен, дишайки тежко. Отпред дънките му бяха издути, красивата му гръд бе открита, а погледът жадно обхождаше тялото ми. Очите ми се разшириха, не можах да се сдържа; мушнах ръка между краката си и пъхнах палец в горещата влага. Застенах от наслада. Очите на Арчър заблестяха, докато гледаше ръката ми, после се надвеси над мен и ме преобърна по корем. Стресната, рязко поех въздух. Погледнах през рамо и видях как смъква дънките си и отново се надвесва над мен. Беше толкова близо, че усещах топлината му, но не и кожата.
	Пак погледнах през рамо и видях същия напрегнат поглед. Мозъкът ми беше замъглен от желание, но трябваше да призная, че макар да обичах милия, нежен Арчър, покорителят Арчър също ми харесваше. Каквото и да бе събудило тази негова страна, аз възторжено я приветствах и исках още.
	— Моля те — прошепнах отмаляло. Той улови погледа ми и очите му се проясниха, сякаш излизаше от транс.
	Започна да гали падината между полукълбата ми, докато не започнах да дишам тежко и се притиснах към възглавниците на дивана. Накрая проникна нежно в мен, много бавно, сантиметър по сантиметър и аз простенах от облекчение. Не можех да разтворя крака, защото той ги стискаше със своите; приливът на емоции, докато ме изпълваше, беше прекалено наситен, аз — твърде тясна, а мъжествеността му — прекалено голяма, за да се побере под този ъгъл. Но той застина за миг, позволявайки на тялото ми да се нагоди, а когато изпуснах дъх, Арчър започна да се плъзга навън и навътре с бавни, лениви движения.
	Пъхнах ръце под възглавницата, върху която лежеше главата ми, и извърнах лице към него. Той се наклони напред и завладя устните ми с изгаряща целувка, ближеше и смучеше езика ми в синхрон с движенията си. Когато прекъсна целувката и се отдръпна назад, зърнах нашето отражение в големия прозорец срещу дивана — всеки можеше да ни види, но разбира се, никой не идваше в това оградено, отдалечено имение, така че не се тревожех за това. Просто наблюдавах очарована гледката, завладяна от чувства.
	Арчър бе подпрял едното си коляно върху дивана, а другият му крак все още беше на пода. Свиваше коляното си, докато проникваше в мен. Гледката беше примитивна, но усещането — прекрасно. Сякаш искаше да ме завладее, да ме притежава, да слее телата ни в едно цяло. Не можех да се движа, можех само да приемам това, което Арчър ми даваше, да му доверя тялото и сърцето си. И точно това правех. Вярвах му с всяка своя частица.
	Извърнах лице към възглавницата и я захапах, за да забавя оргазма, исках това блаженство да продължи до безкрай. _Той ме обича_ — пееше сърцето ми. _И аз го обичам, а той ме притежава цялата — и душата, и тялото. Не ме е грижа за всичко останало. Всичко ще се разреши от само себе си._ — И в този миг го вярвах с цялото си същество.
	Арчър започна да се движи все по-бързо и по-бързо, все по-грубо нахлувайки в мен, като че ли ме наказваше, и на мен ми харесваше. Толкова много ми харесваше, че не можах да сдържа оргазма, който ме сграбчи внезапно, пронизвайки мускулите ми бавно, с почти мъчителна сладост, която се разпростираше от тръпнещата женственост нагоре към корема и надолу до пръстите на краката. Изкрещях във възглавницата, заровила лице в нея, докато тялото ми се тресеше от спазмите на екстаза.
	Тласъците на Арчър се ускориха и накъсаха, дишането му се учести и аз почувствах, че всеки миг ще достигне върха. След още няколко движения той се притисна към мен, а ръцете му се опряха върху дивана от двете страни на тялото ми, докато задържаше тежестта си. Усетих освобождението му, след което той падна върху мен, но малко настрани, така че по-голямата част от тежестта на тялото му да е върху дивана.
	Няколко минути двамата дишахме тежко, опитвайки се да овладеем бесните удари на сърцата си. Арчър зарови лице в тила ми и обсипа с целувки гърба ми, докъдето можеха да стигнат устните му, без да движи тялото си. Аз се успокоих под топлината на устата му, затворих очи и доволно въздъхнах. Той прокара нос по кожата ми, а после почувствах как устните му пишат по моята кожа думите:
	_Обичам те, обичам те, обичам те._

	* * *

	Малко по-късно, след като си бяхме легнали в леглото, аз се събудих сама. Надигнах се сънено и се огледах, но Арчър никъде не се виждаше. Станах, увих чаршафа около голото си тяло и отидох да го търся. Открих го да седи на един стол във всекидневната, облечен само по дънки. Златистата му кожа проблясваше на лунната светлина, проникваща през прозореца, а той изглеждаше толкова красив и печален. Беше свел поглед, подпрял лакти на коленете си, и разтриваше тила си с ръка.
	Приближих и коленичих пред него.
	— Какво не е наред? — попитах.
	Той ме погледна и ми се усмихна със сладка усмивка, която ми напомни за мъжа, който бе излязъл от банята със свежо обръснато лице, гледайки ме толкова неуверено. Отметна кичур коса от лицето ми и попита:
	— _Искаш ли деца, Бри?_
	Смръщих вежди, наклоних глава и леко се усмихнах.
	— В бъдеще, да. Защо питаш?
	— _Просто се чудех. Предположих, че ще искаш._
	Обърках се.
	— Ти не искаш ли деца, Арчър? Аз не…
	Той поклати глава.
	— _Не става дума за това. Аз просто… как ще издържам семейство? Няма да мога. Едва смогвам да изхраня себе си. Останали са ми малко пари от застраховката на родителите ми, но повечето отиват за плащане на медицинските ми сметки. Моят чичо ни издържаше с инвалидната си пенсия от армията и сега имам доход от малката застраховка, която ми е оставил — ще ми стигнат, ако не доживея до сто и десет… но това е всичко._ — Той отмести поглед и го отправи към прозореца.
	Въздъхнах и раменете ми се отпуснаха.
	— Арчър, ти ще си намериш работа, ще правиш нещо, което ти харесва. Нима смяташ, че хората, страдащи от едно или друго увреждане, не могат да имат кариера? Те могат…
	— _Искаш ли да ти разкажа за първия път, когато напуснах границата на дома си?_ — прекъсна ме той.
	Погледнах изпитателно лицето му и кимнах утвърдително. Внезапно ме обзе необяснима тъга.
	— _Чичо ми почина преди четири години. Той предварително бе уредил подробностите по погребението си и беше кремиран. Екипът от медицински експерти пристигна да вземе тялото и след седмица донесоха праха му. През следващите шест месеца не видях друг човек._
	— _Чичо се бе запасил с храна в мазето — следствие от безумната му параноя — и това ми позволи да преживея толкова дълго, без да излизам. Оставих косата си да расте, пуснах брада… тогава не знаех защо, но сега мисля, че това е бил още един начин да се скрия от хората, с които знаех, че някой ден ще ми се наложи да се срещна. Безумно, нали?_ — Очите му отново се впериха в мен.
	Енергично поклатих глава.
	— Не, изобщо не е безумно — тихо промълвих.
	Той замълча, вперил поглед в мен, сетне продължи. Затаих дъх. За пръв път Арчър наистина ми разкриваше душата си, сам, без натиск от моя страна.
	— _Първия път, когато напуснах границите на имота, защото продуктите свършиха, ми бяха нужни два часа, за да извървя пътеката до портата, Бри_ — показа той с жестове на пресекулки.
	— О, Арчър — пророних и в очите ми запариха сълзи. Обхванах с ръце бедрата му и се притиснах към него. — Но въпреки това си го направил; било е трудно, но си го направил.
	Той кимна.
	— _Да, направих го. Хората ме гледаха, шепнеха си. Грабнах набързо хляб и буркан фъстъчено масло и така преживях една седмица. Събирах смелост, за да отида отново в града._ — Той издиша леко и лицето му се сгърчи от болка. — _Не бях напускал този имот от седемгодишен, Бри._
	Зарея поглед край мен, очевидно потънал в спомени.
	— _След известно време стана по-лесно. Не обръщах внимание на хората и те не ми обръщаха внимание — предполагам, че просто съм станал невидими за тях. Ако някой ме заговореше, гледах на друга страна. Оттогава нещата потръгнаха. Занимавах се с благоустройството на къщата и имота и се стараех постоянно да съм зает. Бях самотен, дяволски самотен._ — Прокара ръка през косата си, лицето му доби изтерзано изражение. — _Но през повечето дни се изтощавах от работа…_
	Усетих как сълзите ми напират. Сега още по-добре разбирах каква смелост е била нужна на Арчър да направи дори една крачка извън дома си.
	— После ти излезе с Травис… и дойде да ме видиш в закусвалнята — казах аз. — Ти го направи, Арчър. И това беше невероятно смело.
	Той въздъхна.
	— _Да, направих го. Но вече бяха минали четири години. Бяха ми нужни четири години, за да направя следващата стъпка — и дори не ми хареса._
	— Не ти е харесало да излезеш с Травис, защото не е бил подходящият човек. Той е ненадежден, но с мен ти хареса, нали? Тогава ти беше хубаво?
	Той сведе поглед към мен, очите му се изпълниха с нежност, когато сложи ръка върху бузата ми за секунда.
	— _Да, винаги ми е хубаво, когато съм с теб._
	Притиснах се към него.
	— Аз няма да те изоставя, Арчър — прошепнах, преглъщайки сълзите си.
	Изражението му стана още по-нежно, докато се взираше в мен.
	— _Това е голямо бреме за един човек, Бри. Да чувстваш, че ако напуснеш някого, целият му живот ще се срине. За това си мислех. Какво голямо бреме може да се окажа за теб, за напрежението, на което ще бъдеш подложена дори само заради това, че ме обичаш._
	Поклатих глава.
	— Не — изрекох, ала сърцето ми глухо туптеше в гърдите, защото разбирах за какво говори той. Не бях съгласна и що се отнасяше до мен, в този момент не можеше да има никаква причина на земята, заради която да го напусна. Ала неговата несигурност ми подейства като юмрук в стомаха, защото в думите му имаше смисъл.
	Арчър протегна ръка и леко наклони главата ми настрани. Погледът му се придвижи към шията ми, към мястото, където беше смучката — все още тъмночервена, белег на гнева му. Той се сви, пусна ме, сетне вдигна ръце.
	— _Не знам какво да правя. Ти заслужаваш много повече, а аз нищо не мога да ти дам. Но адски ме боли при мисълта да те оставя да си идеш._ — Въздъхна, погледът му блуждаеше по лицето ми. — _Има толкова много неща, които ми предстои да узная, и толкова много неща, които са против нас._ — Вдигна ръка и отново я прокара през косата си. Лицето му се изкриви от болка. — _Главата ме заболява, когато мисля за това._
	— Тогава нека сега да не мислим за това — нежно изрекох. — Нека да вървим стъпка по стъпка и да се справяме проблемите, когато възникнат, става ли? Сега нещата изглеждат сложни и непреодолими, защото мислиш за всичко наведнъж. Нека да решаваме едно по едно.
	Няколко секунди той се взира в мен, после кимна. Изправих се, седнах в скута му и се сгуших до него, заровила глава във врата му. Още няколко минути поседяхме прегърнати, сетне той ме вдигна на ръце и ме отнесе в леглото. Докато се унасях в сън в обятията му, изведнъж осъзнах нещо — бях се надявала, че признанието ни в любов ще ни направи по-силни, ала вместо това за Арчър залозите се бяха вдигнали още по-високо.


>	Глава 26
#	Бри

	На следващата сутрин станах рано, за да отида на работа. Арчър стана с мен, изпрати ме до вратата и ме целуна. Изглеждаше сънен и секси и аз се задържах малко по-дълго, отколкото трябваше, тъй като устните ми не можеха да се откъснат от неговите. Налагаше се да отскоча до вкъщи, да взема душ и да облека униформата. Надявах се, че Натали бе извела Фийби и я бе нахранила. Най-после се отдръпнах от Арчър и заговорих с жестове:
	— _Натали и Джордан ще ме вземат веднага след работа, затова ще се видим чак след като се върна, нали?_
	Той кимна със сериозно лице.
	— _Хей, възползвай се от това време, за да се наспиш_ — пошегувах се. — _Смятай го за седмична почивка след постоянната необходимост да задоволяваш ненаситните ми сексуални потребности._
	Той се усмихна сънено и отвърна:
	— _Обичам ненаситните ти сексуални потребности. Връщай се по-бързо при мен._
	Засмях се.
	— _Обещавам. Обичам те, Арчър._
	— _Обичали те, Бри._ — Той ми се усмихна със сладката си усмивка и аз продължих да се помайвам, никак не ми се искаше да се сбогуваме. Накрая той ме шляпна игриво по дупето и рече: — _Върви._
	Засмях се и закрачих по пътеката. Когато стигнах до средата, се обърнах и му помахах, а преди да затворя портата зад себе си, му изпратих въздушна целувка. Той стоеше там, в дънки и без риза, пъхнал ръце в предните джобове, а върху устните му играеше едва доловима усмивка. Господи, вече ми липсваше.

	* * *

	В закусвалнята имаше много работа, което беше добре, защото денят мина бързо и нямах време да мисля колко много щеше да ми липсва Арчър — по дяволите, целият град щеше да ми липсва. Всъщност беше минало малко време, откакто живеех тук, но вече се чувствах в Пелион като у дома. Мъчно ми беше за приятелите ми в Охайо, но знаех, че сега животът ми е тук.
	Натали и Джордан дойдоха да ме вземат точно в три часа, аз се преоблякох в дънки и тениска и набързо се сбогувах с Маги и Норм. Всички скочихме в моята кола и потеглихме. Джордан беше зад волана, а Фийби тихичко джафкаше от кучешката чанта.
	— Какво правихте през деня? — попитах, опитвайки се да се разсея от буцата с емоции, вече заседнала в гърлото ми, когато излязохме на магистралата и започнахме да се отдалечаваме от Пелион.
	— Малко се разходихме край езерото — отвърна Натали. — Но беше доста студено и не останахме дълго. Прекосихме моста над езерото и отидохме в другата част на града, където обядвахме и обиколихме магазините. Наистина беше приятно, Бри. Разбирам защо тук ти харесва.
	Кимнах.
	— Лятото беше красиво, но есента е… — Телефонът ми изжужа и ме прекъсна. Имах ново съобщение. Намръщих се. Кой можеше да бъде? Може би Ейвъри? Останалите хора, които ми пишеха есемеси, седяха с мен в колата.
	Извадих телефона и видях съобщение от непознат номер. Отново се намръщих и кликнах върху него.
	_Прекалено рано ли е да ми липсваш? Арчър._
	Очите ми се разшириха и от изумление едва не изтървах телефона. Рязко поех въздух. _Арчър? Как, за Бога, беше възможно?_
	Погледнах към пасажерската седалка отпред, където седеше Натали.
	— Арчър ми пише! — възкликнах. — Как така Арчър ми пише есемес?
	Натали многозначително се усмихна.
	— О, боже! — слисах се аз. — Да не си му купила мобилен телефон?
	Натали поклати глава, усмихна се и посочи Джордан, който седеше зад волана. Той ме погледна смутено в огледалото за обратно виждане.
	— Купил си мобилен телефон на Арчър? — прошепнах и сълзите нахлуха в очите ми.
	— Хей, хей. Не се вълнувай толкова. Това е просто мобилен телефон. Как иначе ще си общувате, докато те няма? Изненадан съм, че сама не си се сетила за това.
	Сега вече сълзите се търкаляха по бузите ми, а аз се засмях задавено, клатейки глава.
	— Ти си… аз не мога… — заекнах и се извърнах към Натали, която също се смееше и плачеше едновременно, бършейки сълзите от страните си.
	— Не е ли супер? — попита приятелката ми.
	Кимнах и нов порой сълзи рукна от очите ми, докато се смеех и ги бършех. Бяхме като побъркани — и двете плачехме и се смеехме.
	Погледнах към Джордан в огледалото за обратно виждане. Той търкаше с юмрук едното си око, леко потръпна и рече:
	— Нещо ми влезе в окото. Добре де, стига с това циврене. Засрамете се. И най-после му отговори. Той чака, сигурен съм.
	— Какво ти каза той, когато му занесе телефона? — попитах, докато го зяпах с широко отворени очи.
	Джордан сви рамене и ме погледна в огледалото за обратно виждане.
	— Погледна ме, сякаш се опитваше да разбере какви са скритите ми мотиви. Но аз просто му показах как да го използва, и си тръгнах. — Джордан отново сви рамене, сякаш не бе направил нищо особено.
	— Обичам те, Джордан Скот — промълвих, наведох се напред и леко го целунах по бузата.
	— Знам — отвърна той и отново ми се ухили в огледалото за обратно виждане. — А и прекараната гореща нощ със секси блондинка ме направи щедър, така че това е положението. Засмях се, подсмръкнах и отново взех телефона.
	__Аз:__ _Надявам се, че не е рано, защото ти започна да ми липсваш още преди да замина. Излязохме от града преди двайсет минути. Какво правиш?_
	Почаках минута, преди да пристигне следващият му есемес.
	__Арчър:__ _Чета. Навън тъкмо започна да вали. Надявам се, че няма да ви настигне._
	__Аз:__ _Така ми се струва. Над нас небето е ясно. Иска ми се да се сгуша до теб. Какво четеш?_
	__Арчър:__ _Аз също искам да си тук. Но това, което правиш, е важно. Чета „Итън Фром“ от Едит Уортън. Чела ли си я?_
	__Аз:__ _Не. Хубава ли е?_
	__Арчър:__ _Да, Ами не. Романът е много добре написан, но навярно е най-потискащата книга на света._
	__Аз:__ _Lol. Вече чел ли си я? Защо я препрочиташ, щом е потискаща? За какво се разказва?_
	__Арчър:__ _Какво е Lol?_
	Спрях да пиша и се усмихнах, осъзнавайки, че Арчър за пръв път пишеше есемес. Естествено, че не знаеше какво означава _Lol_.
	__Аз:__ _Смея се на глас. Това е есемес съкращение._
	__Арчър:__ _О, ясно. Не знам защо избрах точно тази книга днес. Моят чичо, изглежда, я харесваше. Разказва се за един нещастен мъж, приклещен в капана на брак без любов, който се влюбва в съпругата на братовчед си. Двамата се опитват заедно да се самоубият, но накрая остават съсипани, парализирани и както преди нещастни._
	__Аз:__ _О, боже! Това е… ужасно! Зарежи тази депресираща книга, Арчър Хейл!_
	__Арчър:__ _Lol._
	Аз също се засмях на глас, когото прочетох отговора му.
	— Я се усмири там, на задната седалка — сгълча ме Натали със затворени очи, но когато се извърна леко назад, видях, че се усмихваше. Телефонът ми отново изжужа, сигнализирайки за нов есемес от Арчър.
	__Арчър:__ _Не, честно, книгата е за самотата и едно момиче, което олицетворява щастието за един мъж, който никога не е бил щастлив. Мисля, че някои от темите са ми близки._
	Преглътнах с усилие и сърцето ми се сви от мъка за мъжа, когото обичах.
	__Аз:__ _Обичам те, Арчър._
	__Арчър:__ _Аз също те обичам, Бри._
	__Аз:__ _Спираме на бензиностанция. Ще ти пиша след малко._
	__Арчър:__ _Добре._

	* * *

	__Аз:__ _Какво съдържа щастливият ти списък?_
	__Арчър:__ _Какво означава „щастлив списък“?_
	__Аз:__ _Просто кратък списък с няколко неща, които те правят щастлив._
	Няколко минути телефонът ми мълча, после най-накрая дойде есемес.
	__Арчър:__ _Мирисът на земя след дъжд, усещането преди да заспиш, малката луничка от вътрешната страна на дясното ти бедро. А какво съдържа твоят щастлив списък?_
	Усмихнах се и отпуснах глава на облегалката на седалката.
	__Аз:__ _Летните вечери, когато облаците се разпръскват и сред тях неочаквано пробива златиста светлина, вярата, че си мой._
	__Арчър:__ _Завинаги._
	Отново се облегнах назад, върху устните ми играеше лека, замечтана усмивка. След минута или две телефонът ми отново се обади.
	__Арчър:__ _Кога мислиш, че ще стигнете до Охайо?_
	__Аз:__ _Навярно около осем сутринта. Аз съм следващата, която ще шофира, затова по-добре да се опитам да поспя. Постоянно ще ти пиша, за да знаеш как вървят нещата, става ли?_
	__Арчър:__ _Добре. Ще предадеш ли на Джордан моите благодарности за телефона? Бих искал да му го платя. Не се сетих да му предложа, когато дойде._
	__Аз:__ _И без това се съмнявам, че щеше да приеме. Но ще му кажа. Обичам те._
	__Арчър:__ _И аз те обичам._

	* * *

	__Аз:__ _Поспах няколко часа. Сънувах те. Спираме да хапнем, а през следващите пет часа ще съм зад волана._
	__Арчър:__ _Сънувала си ме? Какъв беше сънят?_
	Засмях се.
	__Аз:__ _Много, много хубав сън. :) Помниш ли онзи ден, когато бяхме на брега на езерото?_
	__Арчър:__ _Никога няма да го забравя. След това цяла седмица се наложи да отмивам пясък от места, където не би трябвало да го има._
	__Аз:__ _Lol. Обаче си струваше, нали? Липсваш ми._
	__Арчър:__ _Абсолютно. Ти също ми липсваш. Познай какво? Ходих в града, за да купя някои неща, и сега вървя по улицата на път за вкъщи и ти пиша есемес. Мисля, че госпожа Грейди едва не получи инфаркт. Веднъж, когато минавах покрай нея в магазина, я чух да ме нарича Унабомбър* младши. Трябваше да отида в библиотеката и да потърся информация кой е бил. Разбрах, че не е било комплимент._
	[* Прякор на Теодор Казински, анархист, който извършва поредица от атентати с писма бомби в продължение на дванайсет години, при които убива 3 и ранява 23 души — Б.пр.]
	Изпъшках, не знаех дали да се смея, или да плача. Някои хора са толкова невежи. Представих си самотния юноша, който храбро се е борил със страха си, докато е вървял по пътеката към портата, за да пристъпи в света за пръв път, откакто е бил малко дете. И после получава подобно посрещане. Настръхнах. Всяка клетка в тялото ми крещеше да го защитя, но не беше възможно. Това вече се бе случило. Тогава дори не съм го познавала, ала при мисълта, че в онзи миг не съм била до него, чувства на вина и скръб пронизаха тялото ми. Това не беше логично. Беше любов.
	__Аз:__ _Прочетох манифеста ти, Арчър Хейл. Всяка дума. Заявявам, че е прекрасен._
	__Арчър:__ _Lol. Макар че в моя случай трябва да бъде Los (смея се мълчаливо)._
	__Аз:__ _Да не би да се шегуваш?_
	__Арчър:__ _Да. Какъв е твоят списък с неща, които те карат да се смееш?_
	Усмихнах се и се замислих за секунда, преди да отговоря.
	__Аз:__ _Да наблюдавам как кутретата се клатушкат, като вървят, защото коремчетата им са прекалено тлъсти, да слушам как хората се смеят (заразно е), смешни моменти на несполуки. А какъв е твоят смешен списък?_
	__Арчър:__ _Господин Бивънс с абсурдната му прическа, муцуната на куче, промушило главата си през прозореца на преминаваща кола, хора, които пръхтят, когато се смеят._
	__Аз:__ _В момента се смея (може би пръхтя), докато влизам в ресторанта. Ще ти пиша утре сутринта. Ilu*._
	[* Обичам те (съкр. от I love you — англ.). — Б.пр.]
	__Арчър:__ _Добре. Лека нощ, Ilu._
	— Боже, Бри, не съм очаквала, че ще пишеш цели романи в есемеси. Сигурно палците ти ще имат мускулна треска, когато се прибереш — пошегува се Натали.
	Аз се засмях и въздъхнах, преструвайки се, че примирам от емоции. Натали завъртя очи.
	— Харесва ми. Имам чувството, че по този начин го опознавам по-добре.
	Натали ме прегърна през рамо и двете влязохме усмихнати в ресторанта.

	* * *

	__Аз:__ _Добро утро. Стана ли вече? Остава ни още един час път. Сега Натали шофира._
	__Арчър:__ _Да, станал съм. Разхождам се по брега с кучетата. Хок току-що изяде една мъртва риба. Днес няма да го пусна в къщата._
	Засмях се, все още сънена. Седнах и разкърших врат. Никак не беше удобно да спиш на предната седалка на колата. Натали беше зад волана, отпивайки от чашата с кафе от „Макдоналдс“, Джордан похъркваше леко на задната седалка.
	__Аз:__ _Брр, гадост! Хок! Какъв е списъкът ти с отвратителни неща?_
	__Арчър:__ _Много дългите закривени нокти, малките раци по скалите, гъбите. А какво влиза в твоя списък с отвратителни неща?_
	__Аз:__ _Почакай — ти не обичаш гъби? Когато се върна, щети сготвя някое ястие от тях и завинаги ще промениш мнението си._
	__Арчър:__ _Не, благодаря._
	Засмях се.
	__Аз:__ _Тютюнев дъх, личинки, тоалетните в бензиностанциите. Арчър: Сега се връщам. Трябва да взема душ._
	__Аз:__ _Lol._
	Малко почаках, преди да пиша.
	__Аз:__ _Благодаря ти, имах нужда от това. Малко съм нервна за днес._
	__Арчър:__ _Всичко ще бъде наред. Обещавам, всичко ще бъде наред. Ще се справиш._
	Усмихнах се.
	__Аз:__ _Можеш ли да ми направиш услуга? Ако ти се обадя, преди да вляза в полицейския участък, и сложа телефона в джоба си, ти просто ще… ще бъдеш ли с мен?_
	__Арчър:__ _Да, да. Разбира се, че ще го направя. И обещавам да не казвам нито дума._
	Засмях се.
	__Аз:__ _Смешно. Ilu, Арчър._
	__Арчър:__ _Ilu, Бри._

	* * *

	Намирах се в полицейския участък и разглеждах снимките, лежащи пред мен. Детективът седеше срещу мен със скръстени ръце и внимателно ме наблюдаваше.
	Очите ми се приковаха в лицето, което никога нямаше да забравя. _Лягай долу_, чух да прозвучава командата в главата ми. Затворих очи и поех дълбоко дъх. Знаех, че мога да чуя дишането на Арчър в телефона, намиращ се до тялото ми. Сякаш той е редом с мен, прегръща ме здраво и шепне в ухото ми: _Можеш да го направиш, ти си смела, можеш да направиш това_. И докато седях там, гласът на Арчър ставаше по-силен и по-висок. Гласът му беше единственото, което чувах.
	— Този — заявих и посочих с пръст мъжа върху фотографията пред мен. Дори не треперех.
	— Сигурна ли сте? — попита детективът.
	— Сто и десет процента — твърдо казах. — Това е мъжът, който уби баща ми.
	Детективът кимна и прибра снимките.
	— Благодаря, госпожице Прескот.
	— Ще го арестувате ли?
	— Да. Ще ви се обадим веднага, след като го доведем в участъка.
	Кимнах.
	— Много ви благодаря, детектив. Благодаря.
	Двайсет минути по-късно, след като попълних необходимите документи, слизах по стъпалата пред полицейския участък. Извадих телефона от джоба и казах:
	— Чу ли всичко? Аз го познах, Арчър! Дори не се поколебах. Видях го на снимката пред мен и го познах в мига, когато го погледнах. О, господи, в момента треперя като лист. — Тихо се засмях. — Благодаря, че беше там с мен. Заради теб всичко беше различно. Сега ще затворя, за да можеш да ми пишеш. Боже, обичам те. Благодаря ти.
	След секунда телефонът ми изжужа.
	__Арчър:__ _Ти се справи добре, Бри. Много, много добре. Това наистина е трудно. Искам в този миг да те прегърна._
	__Аз:__ _Знам, знам, Арчър. Аз също го искам. Уф! Дишам дълбоко. О, боже, сега пък сълзите ми потекоха. Но съм щастлива. Не мога да повярвам. Убиецът на баща ми ще бъде наказан._
	__Арчър:__ _Много се радвам._
	__Аз:__ _О, господи, аз също. Какво правиш сега? Трябва да говоря за нещо друго, докато се успокоя._
	__Арчър:__ _Тъкмо започнах да тичам._
	Засмях се и подсмръкнах.
	__Аз:___Ти тичаш и едновременно ми пишеш???_
	__Арчър:__ _Станах много добър в писането на есемеси._
	__Аз:__ _Без майтап, ти си добър във всичко. Защо ли не съм изненадана?_
	__Арчър:__ _Не би трябвало. Технологиите ме обичат._
	Смеех се и плачех, емоциите ме заливаха.
	__Аз:__ _Благодаря, че беше с мен. Това промени всичко. Ти ми вдъхна смелост._
	__Арчър:__ _Не, ти си била смела много преди да ме срещнеш. Какво има в списъка ти с нещата, които те успокояват?_
	Поех дълбоко дъх, замислена за нещата, които ме успокояваха, отпускаха и умиротворяваха сърцето ми.
	__Аз:__ _Шумът на вълните, разбиващи се в брега, чаша горещ чай. Ти. А какво има в твоя списък с успокояващи средства?_
	__Арчър:__ _Бархетни чаршафи, да гледам звездите, ти._
	__Аз:__ _Хей, Натали спира до тротоара. Ще отидем в дома на татко, за да взема някои вещи. По-късно ще ти пиша. Благодаря ти, благодаря ти. Ilu._
	__Арчър:__ _Ilu2*._
	[* Аз също те обичам. — Б.пр.]

	* * *

	__Аз:__ _Познай какво? Отново съм на път._
	__Арчър:__ _Какво? Как така?_
	__Аз:__ _Липсваш ми. Трябва да се прибера у дома._
	__Арчър:__ _Твоят дом тук ли е, Бри?_
	__Аз:__ _Да, Арчър, моят дом е там, където си ти._
	__Арчър:__ _Спала ли си тази сутрин? Не бива да шофираш, когато си уморена._
	__Аз:__ _Всичко ще бъде наред. Ще спирам често, за да пия кафе._
	__Арчър:__ _Шофирай внимателно. Шофирай внимателно. Върни се при мен, Бри. Толкова много ми липсваш, сякаш липсва част от мен._
	__Аз:__ _И с мен е така, Арчър. Моят Арчър. Връщам се при теб. Скоро ще бъдем заедно. Обичам те._
	__Арчър:__ _Аз също те обичам. Винаги ще те обичам._

	* * *

	__Арчър:__ _Не ми пиши, докато шофираш, но следващия път, когато спреш, ми пиши къде си._

	* * *

	__Арчър:__ _Бри? Минаха два часа, а не съм получил нито ред от теб…_

	* * *

	__Арчър:__ _Бри? Плашиш ме. Моля те, нека си добре._

	* * *

	__Арчър:__ _Бри… моля те… започвам да откачам. Моля те, пиши ми. Моля те, нека си добре. Моля те, нека си добре. Моля те, нека си добре._


>	Глава 27

	_Арчър — седемгодишен, май_
	— Арчър! — извика мама. Гласът й звучеше малко изплашено. — Бебче, къде си?
	Бях под масата в трапезарията, плътната покривка ме скриваше, докато седях на колене на пода с моите войници.
	Поколебах се, но когато мама ме повика отново, този път с по-голяма тревога в гласа, изпълзях изпод масата и отидох при нея. Не исках мама да е изплашена, но също така знаех, че става нещо, затова аз също бях изплашен.
	Цяла сутрин мама шепна нещо по телефона, а през последния половин час беше на горния етаж, събираше дрехи и ги подреждаше в куфари.
	Тогава се скрих под масата и чаках да видя какво ще последва.
	Знаех, че каквото и да ставаше, то се случваше, защото татко вчера се прибра много късно, отново миришеше на парфюма на друга жена и зашлеви мама през лицето, когато тя му каза, че вечерята вече е изстинала.
	Имах чувството, че мама повече не можеше да издържа. Ако трябваше да отгатна с кого е говорила по телефона, щях да кажа, че е чичо Конър.
	Мама тъкмо завиваше зад ъгъла, за да влезе в трапезарията, когато аз се подадох изпод масата.
	— Арчър, скъпи — дълбоко въздъхна тя, погали ме по бузата и се приведе така, че очите й да са на едно ниво с моите. — Разтревожих се за теб.
	— Извинявай, мамо.
	Лицето й омекна, тя ми се усмихна и отметна кичур коса от челото ми.
	— Всичко е наред, но трябва да направиш нещо за мен. Наистина е много важно. Как мислиш, ще можеш ли да ме изслушаш и да направиш това, за което ще те помоля, без сега да ми задаваш въпроси?
	Кимнах.
	— Добре, много добре. — Тя се усмихна, но после усмивката изчезна и лицето й отново добри тревожно изражение. — Ще заминем, Арчър — аз, ти и твоят… чичо Конър. Знам, че в момента това ти се струва странно, и предполагам, че имаш много въпроси за твоя татко, но…
	— Искам да замина — прекъснах я и се изправих. — Повече не желая да живея с него.
	Няколко секунди мама просто се взира в мен, после стисна устни. Издиша и отново прокара ръка през косата ми. В очите й заблестяха сълзи.
	— Не бях добра майка — промълви тя и поклати напред-назад глава.
	— Ти си добра майка! — заявих аз. — Ти си най-добрата майка на света. Но аз искам да живея с чичо Конър. Не желая татко да те удря или да те кара да плачеш.
	Тя подсмръкна, изтри една сълза от бузата си, а после кимна към мен.
	— Ние ще бъдем щастливи, Арчър, чуваш ли ме? Ти и аз, ние ще бъдем щастливи.
	— Добре — съгласих се, без да откъсвам очи от красивото й лице.
	— Добре — каза тя и най-накрая се усмихна.
	Точно в този миг входната врата се отвори и чичо Конър бързо влезе вътре. Лицето му изглеждаше напрегнато.
	— Готова ли си? — попита, гледайки мама.
	Тя кимна.
	— Куфарите са ето там. — Тя наклони глава към четирите куфара, които стояха в подножието на стълбата.
	— Добре ли си? — попита чичо Конър и погледът му се плъзна по нея, сякаш искаше да се увери, че е цяла.
	— Ще бъда. Отведи ни оттук — прошепна тя.
	За няколко секунди лицето на чичо Конър доби такова изражение, като че ли нещо го болеше, но после се усмихна и погледна към мен.
	— Готов ли си, шампионе?
	Кимнах и последвах него и мама до входната врата. Двамата се огледаха, а чичо Конър сложи куфарите в багажника на колата. Въпреки че на улицата нямаше никого, сякаш и двамата изпитаха облекчение, когато седнахме в колата и потеглихме.
	Щом излязохме от Пелион, видях как на предната седалка чичо Конър сграбчи ръката на мама, а тя се извърна към него, издаде въздишка на облекчение и върху устните й се мярна едва забележима усмивка.
	— Аз, ти и нашето момче — нежно каза чичо Конър. — Само ние.
	— Само ние — прошепна мама и онова нежно изражение пробяга по лицето й.
	После мама извърна поглед към мен и замълча за секунда, преди да каже:
	— Взех твоя „Лего“ и няколко от книжките ти, бебче. — Усмихна се и подпря глава на облегалката на седалката, без да отделя поглед от мен. Изглежда, с всеки километър напрежението малко по малко я напускаше.
	Аз само кимнах. Не попитах къде отиваме. Не ме интересуваше. Стига да съм по-далеч оттук, всяко място беше хубаво.
	Чичо Конър погледна към мама.
	— Сложи си колана, Лис.
	Мама се усмихна.
	— За пръв път от няколко години имам чувството, че не съм вързана против волята си — рече тя и тихо се засмя. — Но всичко е наред, безопасността е на първо място. — Тя наклони глава, смигна му и се усмихна. Това беше мама, която обичах да виждам — когато очите й сияеха, а гласът й беше нежен и закачлив. Можеше да каже нещо, което ще те накара да се посмееш над себе си, но мило, така че да усетиш нейната топлота и доброта.
	Мама се протегна към своя колан и внезапно почувствахме силен удар. Колата се отклони рязко встрани. Мама изкрещя, а чичо Конър изруга: „О, по дяволите!“, докато се опитваше да ни задържи на пътя.
	Колата започна да се преобръща, чух писъци, стържене на метал в метал, звън на строшени стъкла и собствените си викове. Колата продължи да се преобръща и тресе, както ми се стори, с часове, накрая спря със силен скърцащ звук.
	Обхвана ме ужас, започнах да плача и да крещя:
	— Помощ! Помогнете ми!
	Чух висока въздишка отпред, а после чичо Конър започна да вика името ми, повтаряйки, че всичко ще бъде наред. Чух го как разкопчава колана си и с ритник отваря вратата. Не можех да отворя очи, струваше ми се, че са залепени.
	Чух как задната врата се отваря, после почувствах топлата ръка на чичо Конър върху рамото си.
	— Всичко ще бъде наред, Арчър. Аз ще разкопчая колана ти. Допълзи до мен. Можеш да го направиш.
	Най-накрая се заставих да отворя очи и да погледна в лицето на моя чичо. Ръката му беше протегната към мен. Сграбчих я и той ме издърпа навън на топлото пролетно слънце.
	Чичо Конър отново говореше и гласът му звучеше странно.
	— Арчър, трябва да дойдеш с мен, но искам да се обърнеш с гръб, когато ти кажа, става ли?
	— Става. — Ужасът и неизвестното ме накараха да се разплача още по-силно.
	Чичо Конър ме улови за ръката и ме поведе по пустото шосе, аз вървях съвсем малко зад него. Той постоянно поглеждаше назад към колата, с която се бяхме сблъскали, но когато веднъж набързо се озърнах, не видях някой да излиза от нея. Дали всички вътре бяха мъртви? Какво се бе случило?
	— Обърни се, Арчър, и почакай тук, синко — каза чичо Конър, а гласът му звучеше, като че ли нещо го давеше.
	Послушах го и отметнах глава назад, за да гледам чистото синьо небе. Как можеше нещо толкова лошо да се случи под толкова чисто, безоблачно и синьо небе?
	Изведнъж чух зад гърба си сърцераздирателен вопъл и се обърнах въпреки забраната. Не можах да се сдържа.
	Чичо Конър беше паднал на колене отстрани на пътя, главата му бе отметната назад и той ридаеше, вперил поглед в небето. Държеше в ръце отпуснатото тяло на мама.
	Наведох се и повърнах в тревата. След няколко минути се изправих, дишах трудно и едва смогвах да си поема дъх. Политнах назад и се препънах в собствените си крака.
	Тогава _го_ видях да идва към нас. Моят баща. С пистолет в ръка. Лицето му бе изкривено от омраза, докато се клатушкаше по пътя. Беше пиян. Мислех, че ще почувствам страх, но разбирах, че той вече беше сторил най-страшното. Вцепенено се отправих към чичо Конър.
	Той внимателно положи тялото на мама върху земята и се изправи. Погледът му бе прикован в баща ми. Чичо Конър тръгна към мен и ме бутна зад гърба си.
	— Не приближавай, Маркъс! — изкрещя той.
	Баща ми спря на няколко метра и ни погледна свирепо. Олюляваше се и очите му бяха кървясали. Приличаше на чудовище. Той _беше_ чудовище. Неистово размахваше пистолета и чичо Конър ме сграбчи здраво, за да остана плътно зад гърба му.
	— Хвърли проклетия пистолет, Маркъс — процеди чичо Конър. — Нима не направи достатъчно днес? Алиса… — Издаде звук, приличащ на вопъл на ранено животно и аз почувствах как за миг коленете му се подгъват, но той бързо се окопити.
	— Мислеше, че просто ще офейкаш от града с моето семейство? — изкрещя чудовището.
	— Те никога не са били твое семейство, откачен кучи сине! Алиса… — Той отново издаде онзи задавен звук и не довърши мисълта си. — А Арчър е _мой_ син. Той е _моето_ момче. И ти го знаеш, както и аз.
	Имах чувството, че някой ми е забил юмрук в корема. Изписках немощно, а ръката на Конър ме стисна още по-силно. Аз бях негов син? Опитах се да проумея чутото. Не бях свързан с чудовището? Не бях част от него? Аз бях син на Конър. Конър беше моят татко. И моят татко беше от добрите.
	Надзърнах, за да погледна чудовището, което ни гледаше.
	— Алиса винаги е била курва. Не се съмнявам в това. И момчето все едно ти е одрало кожата, не мога да го отрека. — Думите се изляха като порой, както винаги, когато той беше пиян.
	Конър стисна ръце в юмруци и когато вдигнах поглед към него, видях, че челюстта му не се движеше, докато говореше.
	— Ако нашата майка можеше да те види сега, щеше да си изплаче очите, задето си се превърнал в такъв мерзавец.
	— Майната ти! — озъби се чудовището. Очите му пламтяха от ярост и той продължи още по-злобно: — Знаеш ли кой ми каза, че се опитваш да избягаш от града с _моята съпруга_? _Твоята_ съпруга. Аха, тя дойде при мен и ми каза, че смяташ да офейкаш и по-добре да отида да си взема това, което ми принадлежи. И затова съм тук, вземам си своето. Макар да виждам, че в случая малко съм закъснял. — Той посочи мама, която лежеше отстрани на пътя.
	Неистов гняв замъгли мозъка ми. Конър беше моят баща. Той искаше да отведе мен и мама далеч от чудовището, а чудовището бе провалило всичко. Както винаги, чудовището бе провалило всичко. Пъргаво заобиколих краката на Конър и хукнах към чудовището толкова бързо, колкото ме държаха краката. Гръмък рев се изтръгна от гърдите на Конър и аз го чух да крещи: „Арчър!“, сякаш животът му зависеше от това. Чух го как тича след мен, чудовището вдигна пистолета и стреля, и аз извиках, но прозвуча като някакво бълбукане. Почувствах как нещо остро и горещо проряза шията ми като нож, и паднах на земята. Вдигнах ръце към гърлото си и когато ги свалих, за да ги погледна, целите бяха в кръв.
	Чух нов, по-гръмовен рев и всичко потъна в мрак. Когато се свестих, чичо Конър, _не, почакайте_, мина ми смътната мисъл, моят татко, _моят истински татко_, ме люлееше в ръцете си, а по страните му се стичаха сълзи.
	Очите ми откриха чудовището, беше паднало на колене там, където бе стояло допреди няколко минути. Или бяха часове? Всичко беше като в мъгла, забавено.
	— Моето момче, моето момче, моето мило момче — отново и отново повтаряше Конър. Той говореше за мен. _Аз бях неговото момче._ Огромно щастие преизпълваше гърдите ми. Имах баща, който беше щастлив, че съм негов син.
	— Вината е само _негова_ — изкрещя чудовището. — Ако не беше той, Алиса нямаше да се залепи за жалкия ти задник! Ако не беше _той_, Алиса сега нямаше да лежи на пътя със счупен врат! — Крещеше като побъркан, но изведнъж ме заля тъга, исках някой да ми каже, че това не беше вярно. _Моя_ ли беше вината? Конър, моят баща, трябваше да си го напомня, не му каза, че не е, просто притискаше нещо на шията ми с обезумял поглед.
	Продължих да гледам със замъглен поглед моя истински баща и внезапно видях как лицето му пребледня и посегна към нещо встрани. Не носеше ли там своя пистолет? Помислих, че май точно така беше. Обикновено кобурът с оръжието му висеше от тази страна дори когато не беше на работа. Няколко пъти го бях молил да ми даде да го видя, но той все ми отказваше. Каза, че когато порасна, ще ме заведе на стрелбището и ще ме научи как правилно да си служа с оръжие.
	Измъкна ръката си изпод мен и насочи пистолета към чудовището. Очите ми бавно се извърнаха към него и видях точния миг, когато той осъзна какво смята да направи истинският ми баща. Чудовището също вдигна оръжието си.
	Двата пистолета изгърмяха едновременно и аз почувствах как истинският ми баща подскочи и падна. Опитах се да извикам, ала бях прекалено уморен, замръзнал и вцепенен. Очите ми отново се насочиха към чудовището. То лежеше на земята, а под него бавно се образуваше локва кръв.
	Клепачите ми натежаха, очите ми искаха да се затворят и аз почувствах как тялото на истинския ми баща натежа върху мен. Но как бе възможно това, когато той стоеше над мен, а мама беше до него? Двамата изглеждаха толкова ведри и спокойни. _Вземете ме със себе си!_ — крещях в главата си. Но те само се спогледаха, а мама се усмихна нежно и тъжно промълви: _Не още. Не още, мое сладко момче._
	И изчезнаха.
	Някъде в далечината чух да изскърцват спирачки и да спира друга кола, раздадоха се приближаващи стъпки. За десетте минути, през които животът, който познавах, рухна, покрай нас не бе минала нито една друга кола.
	Силен писък разцепи въздуха и аз усетиха как тялото ми потрепери.
	— Ти! — крещеше женски глас. Беше леля Тори. Познах гласа й. — О, господи, о, господи! Вината е само _твоя_! — Отворих очи. Тя сочеше с пръст към мен, а очите й бяха пълни с омраза. — Вината е само _твоя_! — После тя продължи да крещи отново и отново, и отново, докато светът около мен избледняваше и синьото небе се превърна в черно.


>	Глава 28
#	Бри

	Беше много рано сутринта — слънцето още дори още не бе изгряло, когато тихо отворих портата на Арчър, пуснах Фийби от чантата й и закрачих по пътеката към къщата му.
	Натиснах дръжката, вратата се оказа отключена и за да не го събудя, влязох на пръсти. Поех рязко дъх и замръзнах. Във всекидневната цареше пълен погром — всички книги бяха съборени на пода, мебелите и лампите бяха преобърнати, наоколо бяха пръснати парчета от строшени фотографии в рамки. Кръвта във вените ми се смрази. _О, боже, о, боже, о, боже!_ Какво се бе случило тук?
	Вратата на банята беше открехната и светлината, струяща оттам, осветяваше късия коридор достатъчно добре, за да виждам къде стъпвам, докато вървях към стаята на Арчър. Краката ми сякаш се бяха превърнали в желе, към гърлото ми се надигаше горчилка.
	Влязох в спалнята му и тутакси го видях да лежи на леглото, напълно облечен, свит на кълбо. Очите му бяха отворени и втренчени в стената.
	Спуснах се към него. Кожата му беше студена и влажна, той леко трепереше.
	— Арчър? Арчър? Скъпи, какво не е наред?
	Той се извърна. Очите му сега се взираха в мен, но не ме виждаше — сякаш гледаше през мен. Започнах да плача.
	— Арчър, плашиш ме. Какво става с теб? О, господи, трябва ли ти лекар? Какво се е случило тук? Говори с мен.
	Погледът му леко се проясни, придвижи се по лицето ми. Внезапно, само с едно светкавично движение, той седна и ме сграбчи, а ръцете му започнаха да опипват лицето ми, косата, раменете. Очите му напълно се избистриха за миг, преди лицето му да се сгърчи от болка, и той толкова грубо ме притегли към себе си, че извиках. Стискаше ме като менгеме, а тялото му толкова силно трепереше, все едно получаваше епилептичен припадък в ръцете ми.
	О, господи, той си бе помислил, че нещо ми се е случило.
	— О, Арчър, съжалявам, толкова съжалявам. Телефонът ми се повреди. Много съжалявам. Изпуснах го в една локва пред „Макдоналдс“. Докато бях в Охайо, взех стария си телефон, но нямах зарядно. Прости ми — плачех, заровила лице в гърдите му, вкопчена в ризата му. — Толкова съжалявам, Арчър, скъпи. Но и без това нямах номера ти… толкова глупаво. Трябваше да го запиша. Моля те, прости ми, Арчър, аз съм добре. Аз съм добре. Толкова съжалявам.
	Останахме прегърнати така сякаш с часове, докато дишането му се нормализира. Тялото му се успокои, хватката му отслабна. Арчър най-после се отдръпна и ме погледна в очите. Неговите все още бяха измъчени и сякаш в тях беше стаена печал от загуба.
	— Тук съм — прошепнах и отметнах косата от челото му. — Тук съм, Арчър.
	Той вдигна ръце.
	— _Почти бях забравил това чувство_ — каза той, внезапно заприличал на малко момченце, което се е изгубило. Сърцето ми бясно туптеше в гърдите, разкъсвано от жал към мъжа, когото обичах, толкова вцепенен от преживените загуби, че съзнанието му бе изключило, за да може да се справи с мъчителния страх. О, Арчър. Сподавих риданието си. Последното, което му беше нужно в този миг, беше аз да изгубя самообладание.
	— Кое чувство? — прошепнах.
	— _Да бъдеш напълно сам._
	— Ти не си сам, скъпи. Аз съм тук. Никъде няма да ходя. Аз съм тук.
	Той ме погледна и най-после се усмихна, макар и с печална усмивка.
	— _Точно за това бреме говорех, Бри. Ето как изглежда бремето да ме обичаш._
	— Да те обичам, не е бреме. Да те обичам, е чест и радост, Арчър. — Използвах гласа си, за да мога да държа ръцете му със своите. Контактът беше много важен, не само за него, но и за мен. — Не можеш да ме убедиш да не те обичам дори и да се опиташ. За мен това не е въпрос на избор. Това е просто реалност.
	Той поклати глава, отново приличаше на изгубен.
	— _Ако не се бе върнала, щях да лежа тук, докато умра. Щях просто да се заставя да умра._
	Поклатих глава.
	— Не, нямаше да го направиш. Само така ти се струва, но всъщност нямаше да умреш. Някак си щеше да намериш сили да продължиш. Вярвам го. Но няма да ти се наложи, защото аз съм тук.
	— _Не. Аз просто щях да се превърна в пепел, точно тук. Какво мислиш сега за мен? Изглеждам ли ти силен? Аз ли съм мъжът, когото искаш?_
	Той се взря в очите ми, умолявайки ме да му кажа това, което искаше да чуе, но аз не знаех какво е то. Дали искаше да му кажа, че не бе способен да обича? Или че аз не бях достатъчно силна, за да го обичам? Че не бих могла да му дам уверението, от което той отчаяно се нуждаеше?
	Арчър ме привлече към себе си и след няколко минути лежахме върху леглото. Изритах обувките си и завих двама ни с пухената завивка.
	Заслушах се в тихото дишане на Арчър в ухото ми и след малко също затворих очи. Заспахме с лице един към друг, ръцете и краката ни бяха преплетени, а сърцата ни биеха в равномерен, спокоен ритъм.
	По-късно, когато лъчите на обедното слънце проникнаха през краищата на щората върху прозореца в спалнята на Арчър, аз се събудих, докато той смъкваше дънките ми надолу по краката и изхлузваше тениската ми през главата. Милваше с длани кожата ми, затворил очи, и ме целуваше, сякаш му беше нужен постоянен физически контакт, за да се убеди, че наистина съм тук, редом с него. Когато обвих крака около бедрата му и силно го притиснах към себе си, облекчението, разляло се по лицето му, едва не ми разкъса сърцето. Той се движеше в мен с дълбоки, мощни тласъци, а аз отпуснах глава на възглавницата и въздъхнах от наслада.
	Удоволствието нарастваше все повече, докато не полетях от ръба, разтърсвана от трънките на оргазма и мълвяща името му. Няколко секунди по-късно, след два последни тласъка, той също достигна оргазъм. Притисна се дълбоко в мен, после зарови лице в шията ми и няколко минути остана да лежи, без да се движи, дишайки дълбоко.
	Прокарвах ръце по гърба му нагоре и надолу, нашепвайки любовни слова в ухото му отново и отново.
	След няколко минути той се претърколи на една страна, привлече ме отново в обятията си и почти веднага заспа.
	Аз останах да лежа в полумрака на стаята, заслушана в спокойното му дишане. Трябваше да отида до тоалетната и бедрата ми лепнеха, но се боях да помръдна. Инстинктивно усещах, че той имаше нужда да бъда плътно до него. След известно време аз също заспах, притиснала лице до гладката му гръд, дъхът ми гъделичкаше кожата му, а краката ми бяха преплетени с неговите.

	* * *

	Когато по-късно се събудих, бях сама в леглото, а слънцето клонеше към залез. Светлината около краищата на щората сега беше приглушена и златиста. Нима бяхме проспали целия ден?
	Седнах и се протегнах, схванатите ми мускули протестираха срещу движението. Не мисля, че изобщо бях помръднала, обхваната от здравата прегръдка на Арчър.
	Вдигнах очи и видях Арчър да влиза в стаята, увил една кърпа около бедрата си. С друга подсушаваше косата си, която бе пораснала и вече бе започнала да се къдри леко на тила му, а няколко непокорни кичура падаха върху челото му. Това много ми харесваше.
	— Здравей — изрекох пресипнало и придърпах завивката върху гърдите си. Той свенливо ми се усмихна и приседна на края на леглото. Около минута продължи разсеяно да подсушава косата си, сетне остави кърпата и ме погледна.
	— _Извинявай за снощи, Бри. Изгубих самообладание. Бях толкова изплашен, не знаех какво да правя. Отново се почувствах самотен и безпомощен. — _Спря и стисна устни, очевидно събирайки мислите си. — _Аз… предполагали, че съвсем откачих. Дори не помня какво съм направил във всекидневната._
	Улових ръцете му и поклатих глава.
	— _Арчър, помниш ли как реагирах, когато попаднах в онази мрежа?_ — Кимнах към прозореца. — _Разбирам те. Понякога страхът просто те сграбчва и заличава всякакъв разум. Наистина разбирам. И аз съм последният човек, пред когото трябва да се извиняваш за това. Тогава ти ми помогна, а сега е мой ред да сторя същото за теб. Така се прави, нали?_
	Той кимна, вперил сериозен поглед в мен.
	— _Проблемът е в това, че ти явно се справяш все по-добре със своите страхове, а аз не._
	— _Аз съм готова да приема предизвикателството_ — отвърнах, повдигнах вежди и се усмихнах, опитвайки се да го окуража.
	Получи се, защото той издиша и кимна.
	— _Гладна ли си?_
	— _Умирам от глад._
	Арчър се усмихна, ала очите му останаха тъжни. Гледах го около минута, после се приведох и обвих ръце около него.
	— Обичам те — прошепнах в ухото му. Тялото му леко се напрегна, но той ме прегърна в отговор и силно ме притисна към гърдите си.
	Известно време двамата останахме така и накрая промълвих, долепила устни до врата му:
	— Имам нужда от душ — спешно. Много, много спешно.
	Най-накрая той се засмя, вдигна ме, остави ме на пода и оправи кърпата си.
	— _Обичам да си изцапана с мен_ — изрече с жестове.
	— _О, знам._ — Многозначително му смигнах, опитвайки се да изкопча още една усмивка от него. Отправих се към вратата, а когато се обърнах, казах на глас: — По-късно можеш отново да ме изцапаш. Но сега ще отида да се изкъпя, а ти ще ме нахраниш.
	— _Да, госпожо_ — откликна той и ме дари с още една срамежлива усмивка.
	Усмихнах му се в отговор, излязох от стаята и закрачих надолу по коридора към банята. Затворих вратата зад себе си и около минута просто стоях от другата страна, опитвайки се да разбера защо продължавах да изпитвам тревога.


>	Глава 29
#	Бри

	На следващия ден се върнах на работа. Маги ме посрещна с голяма мечешка прегръдка, притискайки ме към пищната си гръд, а аз се засмях, докато се опитвах да си поема глътка въздух. Норм просто каза: „Бри“, но ме дари със своята рядка усмивка и кимна, преди да се извърне към грила, където обръщаше палачинките. Незнайно защо, но мечешката прегръдка и краткото кимване еднакво ме изпълниха с топлина. Аз си бях у дома.
	Докато работех, бъбрех с местните, които вече бях опознала. Лавирах ловко между масите, разнасях поръчките и обслужвах клиентите.
	През цялото време Арчър не излизаше от мислите ми. Разбирах колко трудно беше за него да се привърже към друг човек. Преди да замина за Охайо, имах някаква представа, но не го осъзнавах докрай. Обичах го, бих направила всичко, което бе необходимо, за да го убедя, че никога няма да го изоставя. Но разбирах и какво преживяваше. Виждах, че неговата зависимост от мен го караше да се чувства слаб.
	Предишния ден се бе държал почти боязливо с мен — отместваше поглед, когато видеше, че го наблюдавам, докато заедно подреждахме всекидневната. Бях вдигнала „Итън Фром“ от пода и когато зърнах заглавието, я отворих, за да прочета един пасаж. Драматично притиснах длан към гърдите си и започнах да мълвя с престорено задъхан, изтерзан шепот:
	— Искам да протегна ръка и да те докосна. Искам да направя всичко за теб, да се грижа за теб. Искам да бъда редом с теб, когато си болен и самотен. — Замълчах и ръката ми безволно се отпусна. Оставих книгата и вдигнах ръце. — _Всъщност беше красиво_ — додадох с жестове.
	Той ми се усмихна и просто отвърна:
	— _Предполагам, че ако не беше красиво, трагичният край нямаше да бъде толкова печален._
	Но после съвсем притихна, сякаш се срамуваше от мен. Опитах се да го разведря с шеги и се държах както обикновено, но той беше леко отчужден дори когато вечерта го целунах на сбогуване, взех Фийби и се отправих към вилата, за да се приготвя за следващия ден. Навярно щяха да са нужни ден или два, за да се почувства по-добре.
	И наистина след няколко дни той отново заприлича на предишния Арчър; единствената разлика, която забелязах, беше настървението, с което ме любеше, което отсъстваше преди. Сякаш се опитваше да се слее докрай с мен. Беше почти груб в страстта си. Нямах нищо против; всъщност ми харесваше всичко, което правеше Арчър в спалнята. Ала не можех да си обясня промяната и копнеех той да се открие пред мен и да сподели чувствата си. Но когато го попитах, той просто сви рамене, усмихна се и ми каза, че много съм му липсвала, докато ме е нямало, и се опитва да навакса. Не му повярвах, но както винаги, Арчър Хейл щеше да сподели, когато бъдеше напълно готов, и нито секунда по-рано. Много бързо бях научила, че настойчивостта нямаше да доведе доникъде. Трябваше да чакам и да се надявам, че той ми вярва достатъчно и рано или късно ще ми открие сърцето и душата си по своя тих начин. Мислех, че това е свързано с желанието му първо сам да се справи със собствените си преживявания, преди да ги сподели с мен. Вероятно самият Арчър не разбираше напълно какво става с него.

	* * *

	Четири дни след завръщането ми от Охайо почуках на вратата на Ан. Тя ми отвори все още по халат.
	— О, Бри, скъпа! — възкликна и отвори широко вратата. — Извини ме за вида. Днес съм решила да мързелувам — през последната седмица толкова се уморих. — Тя поклати глава. — Старост — нерадост, това ще ти кажа.
	Усмихнах се и влязох в топлия й гостоприемен дом. Както винаги, във въздуха се усещаше успокояващият аромат на евкалипт.
	— Ти? Стара? — Поклатих глава. — В никакъв случай.
	Тя се засмя и ми смигна.
	— Чудесно послъгваш, но днес се чувствам стара като света. Може би ме е пипнал някакъв грип. — Поклати глава и с жест ме покани да седна на дивана. Подадох й малка кутия с пай, който бях донесла.
	— Опекох ти пай с ябълки — казах. — Малко се позанимавах с пекарство и наистина ми достави удоволствие.
	— О! Чудесно. Да печеш отново сладкиши — това е прекрасно. — Тя прие пая с усмивка. — Ще си хапна по-късно с чая. Като заговорихме за чай, искаш ли една чаша?
	Поклатих глава, пристъпих до дивана и седнах.
	— Не, всъщност дойдох само за минутка. Имам среща с Арчър, ще ме води в някакви пещери, за които ми е разказвал.
	Ан кимна, остави кутията с пая върху малката масичка за кафе и се отпусна в удобното кресло вляво от дивана.
	— Пелионските пещери. Ще ти харесат. Има водопад — наистина е красиво. Ходила съм там няколко пъти с Бил.
	— Звучи чудесно.
	— Да, а и пътят до тях е много красив, особено сега, когато листата жълтеят.
	Усмихнах се.
	— Денят се очертава прекрасен. Ще ни се отрази добре — допълних с въздишка.
	За секунда Ан остана мълчалива.
	— Арчър спомена ли ти, че го посетих, докато ти беше в Охайо?
	— Не — изненадах се аз. — Наистина ли?
	Възрастната ми съседка кимна.
	— Това момче не ми излиза от ума, откакто за пръв път ме попита за баща си и чичовците си. Трябваше да го навестя още преди години. — Тя въздъхна и поклати глава. — Занесох му мъфини — използвах последните замразени боровинки. — Тя махна с ръка, сякаш искаше да каже, че това не беше важно. — Както и да е, той изглеждаше… подозрителен в началото и не мога да го виня, но аз побъбрих малко и той се отпусна — дори ме покани в дома си. Нямах представа, че имотът му е толкова красив. Казах му го и той, изглежда, се почувства горд.
	Кимнах, незнайно защо ми се доплака.
	— Той много се труди.
	— Да, така е. — За минута Ан ме изгледа изпитателно. — Разказах му някои неща за Алиса, неговата майка, и това също му хареса.
	Наклоних глава в очакване тя да продължи.
	— Говорих и за теб и това му хареса най-много — пролича си по лицето му. — Ан нежно се усмихна. — Как се промени, когато споменах името ти, о, Бри, скъпа — никога не съм виждала някой толкова ясно и открито да изразява чувствата си. — Очите й се изпълниха с топлина. — Това ми напомни как Бил ме гледаше понякога. — Тя отново се усмихна. Аз също се усмихнах, а сърцето ми се разтуптя по-силно.
	— Той те обича, скъпа.
	Кимнах и сведох поглед към ръцете си.
	— Да, аз също го обичам. — Прехапах устна. — За нещастие на Арчър, мисля, че любовта се превърна за него в поредното изпитание.
	Ан тъжно се усмихна.
	— Разбирам. След като знам какъв живот е водил, да те обикне, за него е много рисковано.
	Кимнах и очите ми се наляха със сълзи. Разказах й какво се бе случило, след като се върнах от Охайо. Тя ме слушаше, а по лицето й се четеше болка.
	— Какво да правя, Ан? — попитах, когато свърших разказа си.
	— Мисля, че най-доброто, което можеш да направиш за Арчър… — Тя млъкна насред изречението, очите й се разшириха от изненада и ръката й се притисна към гърдите.
	— Ан! — възкликнах, скочих на крака и се спуснах към нея. Сега тя дишаше тежко, отпусната в креслото. — О, боже! Ан! — Измъкнах телефона от джоба си и с треперещи ръце набрах 911.
	Съобщих адреса на оператора и казах, че според мен съседката ми е получила сърдечен пристъп, а момичето от другия край на линията ме увери, че линейката е на път.
	Върнах се при Ан и се опитах да я окуража, като не спирах да я уверявам, че „Спешна помощ“ е на път. Тя продължаваше да притиска ръка към гърдите си, но очите й бяха фокусирани в мен и според мен разбираше какво й говоря.
	_О, господи!_ — помислих си. — _Какво щеше да стане, ако не бях тук?_
	След десет дълги минути сирената на линейката проехтя на малката улица. Сълзите се стичаха по лицето ми, докато наблюдавах как преглеждат Ан, отпусната в креслото. Няколко пъти поех дълбоко въздух, за да успокоя собственото си сърцебиене.
	— Тя ще се оправи ли? — попитах санитаря, който донесе носилката, за да я пренесат. Върху лицето й имаше кислородна маска и изглеждаше малко по-добре, страните й донякъде бяха възвърнали цвета си.
	— Изглежда добре — увери ме мъжът. — В съзнание е, дойдохме навреме.
	— Добре — кимнах и обвих ръце около тялото си. — Тя си няма никого. Дали да отида да я посрещна в болницата?
	— Ако желаете, можете да се качите в линейката при нея.
	— Да, моля ви, щом ми разрешавате — избъбрих, последвах ги навън и затворих вратата на дома на Ан.
	Докато вървях към линейката, погледнах вдясно и зърнах Арчър да тича към мен с обезумяло лице, това беше най-точното описание. Сърцето ми се свлече в петите. О, господи, той беше тичал през целия път дотук — сигурно бе чул воя на сирените на линейката. Запътих се бързо към него. Той се закова на място, когато ме видя. Не помръдваше, очите му бяха широко разтворени и се взираше немигащо в мен, със стиснати юмруци. Взех на бегом последните няколко метра и извиках:
	— Арчър! Ан получи сърдечен пристъп. Мисля, че е добре, но смятам да отида в болницата с нея. Всичко е наред. Всичко ще бъде наред. Аз съм добре.
	Той сложи ръце върху главата си и стисна зъби. Изглежда, с все сили се стараеше да обуздае емоциите си. Запристъпва бавно, описвайки кръг, после се извърна към мен и кимна веднъж. Очите му все още се стрелкаха обезумяло, но изглеждаше по-спокоен. Изведнъж лицето му доби странно, безстрастно изражение.
	— Веднага ще дойда при теб, след като се уверя, че тя ще бъде добре — казах аз. Озърнах се през рамо и видях задните колела на носилката да изчезват в линейката. Запристъпвах заднешком. — Ще взема такси и ще дойда право у вас — уверих го още веднъж.
	Арчър безизразно кимна, после се извърна, без да каже нито дума, и се отдалечи от мен.
	Аз се поколебах за секунда, после хукнах към линейката и скочих вътре миг преди вратите да се затворят.

	* * *

	Останах в болницата, докато не се уверих, че Ан щеше да се оправи. Когато лекарят най-после излезе, ми съобщи, че в момента състоянието й е стабилно и тя спи, но той щял да й каже, че съм била там. Освен това се обадили на сестра й, чийто телефон Ан им дала, когато я докарали. Жената ги уверила, че утре сутринта щяла да бъде в Пелион. От новините ми олекна и най-после извиках такси. Имах чувството, че от раменете ми се е свлякъл голям товар.
	Обаче се тревожех за Арчър. Написах му есемес веднага, когато пристигнахме в болницата, а после му писах и след като лекарят разговаря с мен, но той нито веднъж не ми отговори. Нямах търпение да отида при него.
	Хапех устни в продължение на трийсетте минути, необходими на таксито да стигне до дома ми. Бях обещала на Арчър, че веднага след като изляза от болницата ще отида при него, но исках първо да взема Фийби. Предполагах, че вече би трябвало да се е успокоил. Знаеше, че съм добре, въпреки че първоначалният страх го бе извадил от равновесие. Макар че не бях сигурна защо не отговаряше на съобщенията ми и стомахът ми се бе свил на топка от притеснение.
	Платих на шофьора и изскочих от колата. Хукнах към къщата, като пътьом виках Фийби. Тя доприпка, чувах как ноктите й драскат по дървения под от другата страна на вратата.
	Няколко минути по-късно спрях пред портата на Арчър и двете с Фийби влязохме. Отправихме се към входната врата и аз тихо почуках, преди да я отворя и да пусна Фийби. Навън вече бе започнало да ръми, а небето бе притъмняло от надвисналите сиви облаци.
	В къщата на Арчър беше почти тъмно, единствената светлина идваше от стоящата лампа в ъгъла на всекидневната. Арчър седеше в креслото в срещуположния ъгъл. В първия момент не го забелязах, а когато го съзрях, се стреснах, притиснах ръка към гърдите си и рязко поех дъх. Изражението му беше мрачно, а очите — притворени. Тутакси приближих към него, свлякох се на колене, отпуснах глава в скута му и въздъхнах.
	След няколко секунди осъзнах, че той не реагира на присъствието ми, и въпросително го погледнах.
	— _Как е Ан?_ — попита той с жестове.
	Вдигнах ръце.
	— _Ще се оправи. Сестра й ще пристигне утре сутринта._ — Въздъхнах. — _Съжалявам, че цялата случка толкова те е изплашила. Не исках да те оставям, но не можех да зарежа Ан сама в болницата._
	Арчър вдигна ръце.
	— _Разбирам_ — отвърна той, без да отваря очи.
	Кимнах, хапейки устна.
	— _Добре ли си? За какво мислиш?_
	Той толкова дълго мълча, че помислих, че няма да ми отговори. Накрая вдигна ръце и показа с жестове:
	— _За онзи ден._
	Наклоних глава.
	— _Онзи ден?_ — попитах объркано.
	— _За деня, когато ме простреляха. Тогава моят чичо дойде, за да отведе мама и мен от татко._
	Очите ми се разшириха, но не промълвих нито дума, просто го гледах и чаках да продължи.
	— _Баща ми беше в бара… навярно щеше да бъде зает известно време._ — Няколко секунди Арчър остана неподвижен, отвърнал поглед от мен, после отново насочи очи към мен.
	— _Той невинаги е бил такъв, както накрая. По-рано беше забавен и очарователен, когато искаше. Но после започна да пие и всичко тръгна зле. Биеше мама, обвиняваше я в неща, които той правеше. Но и без това мама обичаше само един мъж и това беше чичо Конър. Аз го знаех, баща ми го знаеше, целият град го знаеше. А истината беше, че и аз също го обичах повече._
	Той отново замълча, вперил поглед някъде покрай мен. Накрая продължи:
	— _И в онзи ден, когато той дойде, за да ни отведе, аз разбрах, че съм негов син, а не син на Маркъс Хейл. Бях щастлив. Ликувах._
	Арчър ме погледна, но изражението му беше отчуждено, сякаш се бе вглъбил в себе си.
	— _Моят чичо ме простреля, Бри. Маркъс Хейл ме простреля. Не зная дали е било умишлено, или пистолетът просто е изгърмял, когато хукнах към него в пристъп на гняв. Но каквото и да е било, той ме простреля и това беше последицата._ — Арчър вдигна ръка към гърлото си и прокара пръсти по белега.
	После я свали и посочи към себе си.
	— _И това е последицата._
	Сърцето ми се сви.
	— О, Арчър — пророних. Той продължаваше да се взира в мен. Сякаш се бе вцепенил.
	— Какво се случи с тях? С майка ти? — попитах, примигвайки насреща му в опит да преглътна буцата, заседнала на гърлото ми и заплашваща да ме задави.
	Той се забави само секунда.
	— _Маркъс удари колата ни отзад, за да ни изтласка от шосето. Нашата кола се преобърна. Мама умря при катастрофата._ — Затвори очи за миг, замълча, после отново продължи: — _След като Маркъс ме простреля, между него и Конър имаше сблъсък на пътя._ — Той отново потъна в мълчание, очите му приличаха на дълбоки кехлибарени езера, пълни с тъга. — _Те се застреляха взаимно, Бри. Право там на магистралата, под синьото пролетно небе, те се застреляха един друг._
	Прималя ми от ужас.
	Арчър продължи.
	— _След малко се появи Тори и аз смътно помня, че след минута приближи още някаква кола. Следващото, което помня, беше, когато се събудих в болницата._
	В гърлото ми се надигна ридание, но аз го сподавих.
	— _През всички тези години_ — поклатих глава, неспособна дори да си представя какво мъчение бе преживял — _ти си живял с това през всички тези години, сам с мъката и болката. О, Арчър._ — Поех дълбоко дъх, опитвайки се да овладея собствените си емоции.
	Той ме погледна, за секунда в очите му проблесна някакво чувство, но бързо угасна.
	Аз се преместих по-близо до него, вкопчих се в тениската му и притиснах глава към корема му. Сълзите се стичаха по страните ми, докато отново и отново шептях:
	— Толкова ми е мъчно. — Не знаех какво друго да кажа в отговор на безмерния ужас, който бе преживяло едно малко момче.
	Но най-сетне разбрах цялата дълбочина на болката му, неговата травма, бремето, което носеше. И разбрах защо Виктория Хейл го ненавиждаше. Тя не само бе отнела гласа му, но и увереността му, самоуважението му, самоличността му. Защото Арчър беше живото доказателство, че съпругът й бе обичал друга жена по-силно от нея и не само бе отдал на тази жена сърцето си, но и я бе дарил със своя първороден син. И този син можеше да й отнеме всичко.
	Продължих да прегръщам Арчър.
	Измина сякаш цяла вечност, преди да се отдръпна.
	— _Ти притежаваш земята, на която е построен този град. Ти си най-големият син на Конър._
	Той кимна, без да ме поглежда, сякаш това ни най-малко не го интересуваше.
	— _Не искаш ли наследството си, Арчър?_ — попитах, бършейки сълзите от мокрите си бузи.
	Той ме погледна.
	— _И какво, по дяволите, ще правя с него? Аз дори не мога да общувам с никого освен с теб. Още по-малко да управлявам цял град. Хората ще ме възприемат като най-забавната шега, която някога са чували._
	Поклатих глава.
	— _Това не е вярно. Ти си добър във всичко, което правиш. Всъщност ще бъдеш страхотен управленец._
	— _Не го искам_ — отвърна той и лицето му се сгърчи от болка. — _Нека Травис да получи всичко. Не искам да имам нищо общо с това. Не само че съм неспособен да управлявам града, но и не го заслужавам. Вината е моя. В онзи ден те умряха заради мен._
	Отдръпнах се изумено и рязко поех въздух.
	— _Вината е твоя? Та ти си бил само едно малко момче. Как е възможно вината да е твоя?_
	Арчър отново ме погледна с неразгадаемо изражение.
	— _Самото ми съществуване е причината за смъртта им._
	— _Техният собствен избор е бил причината за смъртта им. А не едно седемгодишно дете. Извинявай, но никога няма да ме убедиш, че имаш дори капка вина за това, което се е случило онзи ден между четирима зрели хора._ — Поклатих енергично глава, опитвайки се физически да подчертая думите, които току-що бях „изрекла“.
	Арчър погледна над рамото ми и няколко минути се взира в нещо невидимо.
	— _Свикнах да мисля, че съм прокълнат_ — рече той. Слаба усмивка трепна в ъгълчетата на устните му, преди да се превърне в горчива гримаса. Прокара ръка по страната си, преди отново да вдигне двете си ръце. — _Изглежда невъзможно, че някой може да преживее толкова гадости в живота си. Но после осъзнах, че това навярно не е било проклятие, а наказание._
	Отново поклатих глава.
	— _В живота не става така._
	Очите му срещнаха моите и аз шумно издишах.
	— _Някога и аз доста размишлявах за това, Арчър. Но… осъзнах, че ако мисля по този начин, ще трябва да повярвам, че татко е заслужавал да бъде застрелян в кафенето си, а аз знам, че това не е истина._ — Замълчах, опитвайки да си припомня какво беше чувството да мислиш, че си прокълнат. — _Лошите неща не се случват на хората, защото те го заслужават. Не става така. Това е просто… животът. И без значение кои сме ние, се налага да приемем това, което ни поднася съдбата, колкото и да е гадно, и да се опитаме да продължим напред_ въпреки всичко, _да обичаме_ въпреки всичко, _да се надяваме_ въпреки всичко… _да вярваме, че има смисъл в нашето съществуване на тази земя._ — За секунда взех ръцете му в своите, после ги пуснах, за да мога да продължа — _И да се стараем да вярваме, че може би тези, които са понесли най-много страдания в този живот, носят в душата си най-много светлина._
	Арчър внимателно ме изучава няколко секунди, после вдигна ръце и каза:
	— _Не знам дали мога. Наистина се старая, ала не знам дали мога._
	— _Можеш_ — уверих го и размахах ръце, за да придам по-голяма тежест на думите си. — _Можеш._
	За минута той остана мълчалив, после отвърна:
	— _Всичко изглежда толкова сложно и объркано._ — Прокара ръка през късата си коса. — _Не мога да се оправя с всичко това — моето минало, живота ми, любовта ми към теб._
	Вдигнах поглед към него, наблюдавайки чувствата, минаващи през лицето му. След секунда вдигнах ръце.
	— _Нямам много спомени за майка ми._ — Леко поклатих глава — _Тя почина от рак, когато бях много малка._ — Облизах устни и замълчах. — _Но помня как тя шиеше тези кръстчета — цели картини, бродирани с малки кръстчета._
	Арчър следеше ръцете ми, местейки погледа си към лицето ми между думите.
	— _Както и да е, веднъж взех едно от ръкоделията й и то изглеждаше ужасно — цялото на възли, отвсякъде стърчаха неравни кончета. Едва успях да разбера каква картина трябваше да се получи._ — Не откъсвах поглед от Арчър и стиснах леко ръката му, преди да вдигна своята и да продължа: — _Но после дойде мама, взе парчето плат от ръцете ми и го обърна — от другата страна беше истински шедьовър._ — Издишах и се усмихнах. — _Тя обичаше птиците. Помня картината — гнездо, пълно с малки птиченца, а майка им току-що се бе върнала._ — Спрях и се замислих. — _Понякога, когато животът ми се струва объркан и неразбираем, мисля за онези малки ръкоделия. Опитвам се да затворя очи и да повярвам, че макар да не мога да видя другата страна, а тази, която гледам, е грозна и отвратителна, някъде съществува шедьовър, създаден от всички възелчета и стърчащи кончета. Опитвам се да повярвам, че от нещо уродливо може да се получи нещо красиво, че ще дойде време, когато ще мога да го видя. Ти ми помогна да видя моята картина, Арчър. Позволи ми да ти помогна да видиш своята._
	Арчър продължи да се взира в мен, но не каза нищо. Просто нежно дръпна ръцете ми, притегли ме в скута си, прегърна ме и силно ме притисна към гърдите си. Топлият му дъх погали шията ми.
	Няколко минути поседяхме така, после прошепнах в ухото му:
	— Толкова съм уморена. Знам, че още е рано, но ме занеси в леглото, Арчър. Прегръщай ме. Позволи ми аз да те прегръщам.
	Двамата станахме и отидохме в спалнята му. Там бавно се съблякохме и се пъхнахме под завивките. Той ме привлече към себе си и здраво ме прегърна, но не се опита да ме люби. Изглеждаше по-добре, но някак си дистанциран, сякаш се бе изгубил вътре в себе си.
	— Благодаря ти, че ми разказа своята история — прошепнах в мрака.
	Арчър само кимна и ме придърпа по-близо.


>	Глава 30
#	Бри

	На следващия ден в Пелион се провеждаше парадът на полицията, посветен на паметта на Конър Хейл. Стоях до прозореца на закусвалнята и с уморен поглед наблюдавах преминаващите коли и камиони и строените на тротоара хора, махащи със знаменца. Чувствах се вцепенена, потисната и болна.
	Не бях спала много добре. Усещах как Арчър през цялата нощ се върти неспокойно в леглото. Когато на сутринта го попитах дали не е могъл да заспи, той само ми кимна, но не се впусна в повече обяснения.
	Почти не проговори и докато закусвахме. Аз се приготвих да се отбия у дома, за да взема униформата си и да оставя Фийби. Той изглеждаше вглъбен, все още изгубен сред мислите си. Но преди да тръгна, ме притисна здраво към себе си.
	— Арчър, скъпи, говори с мен — помолих го, без да ме е грижа, че ще закъснея за работа.
	Той само поклати глава, усмихна ми се с усмивка, която не достигна до очите му, и ми каза, че ще се видим след работа и тогава ще поговорим.
	А сега стоях до прозореца на закусвалнята, изпълнена с безпокойство. Заведението беше почти празно, тъй като почти целият град се бе изсипал на парада, и аз можех да се потопя за няколко минути в собствените си мисли, без никой да ме прекъсва.
	Наблюдавах преминаващите стари патрулки и тълпата, която особено възторжено посрещаше ретро колите, и изведнъж ме прониза горчива тъга. Арчър трябваше да бъде тук. Арчър трябваше да присъства на тържествената вечеря в чест на баща му. А той дори не е бил поканен. Какво беше сбъркано в този град? Виктория Хейл, тази изключително злобна кучка, ето какво беше сбъркано в този град. Как изобщо тази жена можеше да живее в мир със себе си? Тя бе съсипала живота на толкова много хора — и заради какво? Пари? Престиж? Власт? Гордост? Просто заради самата победа?
	И сега целият град й се кланяше от страх да не пострада.
	Докато стоях там и мислех за всичко, което Арчър ми бе разказал миналата нощ, стомахът ми се преобърна и имах чувството, че ще повърна. Самата представа за това какво е преживяло седемгодишното момче през онзи ден, беше потресаваща и ужасяваща. Искаше ми се да върна времето назад, да го прегърна, да го прилаская, да залича всичко. Но не можех и от това ме болеше.
	От мислите ме изтръгна телефонът, който завибрира в джоба на униформата ми. Бързо го извадих и видях, че звънят от Охайо. Отидох до бара, зад който седяха двама посетители, отдръпнах се встрани до масата за персонала и приех обаждането.
	— Ало — тихо казах.
	— Здравей, Бри, обажда се детектив Макинтайър. Звъня, защото имам новини.
	Погледнах към бара, убедих се, че клиентите не се нуждаят от нищо, и се обърнах с гръб.
	Смътно чух, че входното звънче издрънча, но не се извърнах. Маги можеше да се погрижи за новите клиенти, докато приключа с разговора.
	— Имате новини, детектив?
	— Да. Арестувахме заподозрения.
	Пое шумно въздух.
	— Арестували сте го? — прошепнах.
	— Да. Казва се Джефри Пъркинс. Това е мъжът, когото разпозна. Извикахме го на разпит и отпечатъците му съвпаднаха с тези, които открихме на местопрестъплението. Той разполага с екип от добри адвокати и отказва да говори. Баща му е собственик на голяма местна компания, фигурираща в списъка с петстотинте най-могъщи компании в света.
	Замълчах, хапейки устна.
	— Джефри Пъркинс? — попитах. — Баща му е Луис Пъркинс, нали? — попитах и затворих очи, разпознавайки името на мъжа, собственик на една от най-големите застрахователни компании в Синсинати.
	— Да — отвърна след кратка пауза детективът.
	— Защо някой като Джефри Пъркинс ще ограбва малко кафене? — попитах вцепенено.
	— Ще ми се да можех да ти отговоря — рече той. — Предполагам, че е свързано с наркотици.
	— Хмм — промърморих, припомняйки си стрелкащите, блестящи, разширени очи на Джефри. Да, наистина трябва да е бил под въздействието на някаква дрога. Богато наркозависимо момче? Потръпнах и поклатих глава, опитвайки се да се върна в настоящето.
	— И какво ще стане сега, детектив?
	— Ами освободен е под гаранция. Делото ще се гледа след няколко месеца, така че засега ни остава само да чакаме.
	Замълчах за минута.
	— Освободен под гаранция. Отново трябва да се чака — въздъхнах.
	— Знам. Трудно е. Но, Бри, ние разполагаме с достатъчно улики срещу него. А и ти го идентифицира, аз съм оптимист за изхода на делото.
	Поех дълбоко дъх.
	— Много ви благодаря, детектив. Моля ви, уведомете ме, ако изникне нещо друго. Мога да разчитам на вас, нали?
	— Разбира се, непременно. Приятен ден.
	— На вас също, детектив. Дочуване.
	Затворих и около минута останах с гръб към салона. Това бяха добри новини. Тогава защо не изпитвах радост или облекчение, както би трябвало? Стоях права и гризях нокътя на палеца си, опитвайки се да разбера чувствата си. Накрая поех дълбоко дъх и се обърнах. Виктория Хейл и Травис Хейл седяха в края на барплота, точно вдясно от мен.
	Очите ми се разшириха. Издържах ледения поглед на Виктория, а след това — и смръщената физиономия на Травис.
	Завъртях се на пети и извиках:
	— Маги! Вземем си кратка почивка. Не се чувствам много добре.
	Маги се извърна към мен и тревожно ме погледна.
	— Добре, скъпа — извика в отговор, а аз се скрих в задната стаичка. Смятах да остана там, докато Травис и Тори не напуснат закусвалнята.
	Те се задържаха не повече от десетина минути, вероятно колкото да изпият по нещо. След като излязоха, аз се заех да бърша масата близо до прозореца и забелязах Арчър на отсрещния тротоар. Сърцето ми бясно запрепуска.
	— Маги, — извиках, — ей сега се връщам!
	— О, добре! — чух смутения отговор на Маги, която седеше до масата за персонала и четеше списание. Сигурно се чудеше какво става днес с мен.
	Излязох отпред и извиках Арчър. Той се бе спрял от другата страна на улицата и с напрегнато изражение наблюдаваше преминаващите полицейски коли. Дали си мислеше същото, което и аз?
	Тъкмо смятах да сляза от тротоара, когато някой сграбчи ръката ми и аз спрях. Извърнах се и видях Травис. Погледнах вдясно от него и забелязах Виктория Хейл, която се преструваше, че не съществувам. Беше вирнала брадичка, погледът й бе прикован в парада, а върху устните й бе застинала фалшива усмивка.
	Погледнах през рамо към Арчър, който тъкмо пресичаше улицата, запътен към нас.
	— Трябва да вървя, Травис — казах, опитвайки се да се изскубна.
	— Хей, почакай — рече той, отказвайки да ме пусне. — Чух твоя разговор по телефона. Разтревожен съм за теб. Просто исках да…
	— Травис, пусни ме — прекъснах го, а сърцето ми заби още по-бързо. Това беше последното, от което в момента се нуждаеше Арчър.
	— Бри, знам, че не съм от любимците ти, но ако има нещо, с което да помогна…
	— Пусни ме, Травис! — изкрещях аз и измъкнах ръката си. Внезапно хората около нас притихнаха, погледите им се извърнаха от бавно точещото се шествие и се насочиха към нас.
	Преди да успея да се обърна, един юмрук полетя към лицето на Травис и той рухна тежко на паважа. Като в забавен кадър във въздуха пред мен прелетяха капки кръв. Аз ахнах, както и Тори Хейл и неколцината зрители, застанали редом.
	Отново погледнах към Арчър. Той стоеше отзад и дишаше тежко. Очите му бяха широко отворени и нервно свиваше и отпускаше юмруци.
	Зяпнах го слисано, а после се извърнах към Травис, който тъкмо се изправяше. Очите му святкаха от ярост, когато се насочи към Арчър.
	— Ти, кучи син! — изсъска Травис през стиснати зъби.
	— Травис! — възкликна Тори Хейл. Лицето й не можеше да скрие явната й тревога.
	Аз разперих ръце в опит да ги разтърва, но беше прекалено късно. Травис ме заобиколи и се нахвърли върху Арчър. Двамата се строполиха, а околните се засуетиха и стъписано се отдръпнаха, някои се препънаха в бордюра, а други се опитаха да ги задържат.
	Арчър успя да забие още един юмрук, преди Травис грубо да го претърколи. Гърбът на Арчър се блъсна със силен тъп удар в паважа. Чух как въздухът изсвистя от гърдите му и той стисна зъби от болка. Травис замахна и го цапардоса в челюстта.
	Аз изхлипах, страхът плъзна по цялото ми тяло като бързо разпростиращ се горски пожар.
	— Спрете! — изкрещях. — Спрете! — Травис вдигна ръка, за да стовари отново юмрука си върху лицето на Арчър. О, боже, той щеше да го премаже до смърт право тук, пред очите на всички, пред моите очи. Сякаш всичко в мен се преобърна, сърцето ми бумтеше в ушите, а пулсът ми се ускори като ракета, изстреляна в небето. — Спрете! — изкрещях, а викът ми премина в ридание. — Вие сте _братя_! Веднага спрете това!
	Времето сякаш замря, юмрукът на Травис застина във въздуха, а погледът на Арчър се стрелна към мен. Чух как Тори рязко поема въздух.
	— Вие сте братя — повторих, а сълзите се стичаха по лицето ми. — Моля ви, не го правете. Днес се отдава почит на вашия баща. Той не би искал това. Моля ви. Моля ви, спрете.
	Травис бутна Арчър в гърдите, но се отдръпна и се изправи. Арчър също бързо стана. Разтриваше челюстта си и оглеждаше хората, които слисано го зяпаха. Изражението на лицето му беше смесица от смущение, гняв и страх. Всички тези три емоции проблясваха една след друга в златистокафявите му очи.
	Друг чифт златистокафяви очи се срещна с моите, докато Травис отблъскваше Арчър от пътя си, но не много силно.
	— Ние не сме братя. Ние сме братовчеди — процеди той и ме погледна, сякаш бях откачила.
	Поклатих глава, приковала очи в Арчър, но той не ме гледаше.
	— Прости ми, Арчър — промълвих. — Случайно се изтървах. Съжалявам — прошепнах. — Иска ми се да можех да си взема думите обратно.
	— Какво, мамка му, означава това? — изуми се Травис.
	— Да си вървим! — изкрещя Тори Хейл към Травис. — Той е животно! — изплю думите тя, сочейки Арчър. — Те са луди и двамата. Нито секунда повече няма да слушам тези глупости. — Опита се да сграбчи ръката на Травис, но той без усилие я измъкна.
	Взря се напрегнато в майка си; нещо, изглежда, се регистрира в очите му, като че ли започна да разбира.
	— Е, това може много лесно да се докаже с помощта на обикновен кръвен тест — заяви спокойно Травис, без да откъсва поглед от майка си. Тори пребледня и извърна глава. Травис я наблюдаваше.
	— О, боже — изрече. — Вярно е. Ти си знаела.
	— Не знам нищо подобно! — изписка тя, но паниката в гласа й бе очевидна.
	— Така си и мислех — прозвуча друг глас в тълпата. Извърнах глава и видях Манди Райт да върви към нас. — В мига, в който ти ме погледна от ръцете на майка си, си го помислих. Това бяха очите на Конър Хейл — очите на баща ти — прошепна Манди, вперила поглед в Арчър.
	Аз затворих очи и по страните ми се затъркаляха още сълзи.
	О, боже.
	— Дотук беше! — изкрещя Тори. — Ако не дойдеш, си тръгвам сама. Вие говорите за моя съпруг! От всички дни избрахте точно този, за да опетните паметта му. Всички вие би трябвало да се засрамите от себе си. — Тя посочи всеки от нас с костеливия си пръст с яркочервен маникюр. После ни измери с ледения си поглед, обърна се и си запроправя път през множеството.
	Аз хвърлих бегъл поглед към Травис, но после отново насочих очи към Арчър. Арчър ме погледна, после — Травис и Манди, а накрая — останалите присъстващи, които ни зяпаха. Лицето му се сгърчи от ужас и осъзнах, че хората го зяпат изумено и шепнат помежду си. Сърцето ми се сви и пристъпих към него, но той направи крачка назад, очите му отново блуждаеха из тълпата.
	— Арчър — казах и протегнах ръка към него. Той се обърна и започна да се промъква през застиналото множество от хора. Спрях, отпуснах безволно ръка и сведох глава.
	— Бри? — обади се Травис, а аз го изгледах кръвнишки.
	— Остави ме на мира — процедих през стиснати зъби. Обърнах се и изтичах към закусвалнята. Маги стоеше на прага.
	— Върви след него, скъпа — нежно рече тя и сложи ръка на рамото ми. Очевидно бе видяла цялата сцена. Целият град я бе видял.
	Поклатих глава.
	— Той трябва да остане сам — казах. Не знаех защо, но бях сигурна в това. Просто интуиция.
	— Добре — съгласи се Маги, — тогава поне си върви у дома. Днес и без това няма почти никакви посетители.
	Кимнах.
	— Благодаря ти, Маги.
	— Няма за какво, скъпа.
	— Ще изляза през задната врата. Колата ми е паркирана в уличката, така че няма да се наложи да се промъквам през задръстените улици.
	Маги кимна. Добрите й очи ме гледаха със съчувствие.
	— Ако имаш нужда от нещо, обади ми се — каза тя.
	Успях да изобразя подобие на усмивка.
	— Ще се обадя.
	Шофирах на автопилот и дори не помнех как съм стигнала до вилата. Добрах се вътре и се свлякох върху дивана, а когато Фийби скочи на коленете ми и започна да ближе лицето ми, сълзите рукнаха като порой от очите ми. Как можа всичко толкова да се обърка само за два дни?
	Чувствах, че Арчър е като тиктакаща бомба, готова всеки миг да избухне. Исках да му помогна да преживее това ново изпитание, ала не знаех как. Чувствах се безпомощна, неподготвена. Избърсах сълзите си и дълго време седях, опитвайки се да намеря решение.
	Може би трябваше да заминем от този град — просто да нахвърляме малко багаж в колата и да отпратим към някое ново място. Господи, това звучеше познато. Не е ли била точно това идеята на Конър Хейл? И виж как бе завършило всичко. С трагедия.
	А и как щеше да се почувства Арчър? Той винаги се е измъчвал от убеждението, че не е истински мъж. Как щеше да се почувства, ако аз си намеря работа в някой нов град, а той е принуден по цял ден да стои в някакъв апартамент? Тук поне имаше земя, постройките, които градеше, къщата, езерото…
	Макар че сега аз навярно бях разрушила неговия свят. Лицето ми се сгърчи от чувство на вина. Беше му отнело толкова дълго време, докато събере смелост да излезе от къщата, а сега отново щеше да му се наложи да се крие в имението, за да не вижда как хората си шепнат и го зяпат, обсъждат недъга му, карайки го да се чувства непълноценен.
	След известно време станах, изведох Фийби на разходка, после се прибрах и взех душ. Не спирах да прехвърлям в ума си това, което се бе случило на парада. Трябваше да отида при него и да му се извиня. Нямах намерение да изтърсвам пред всички тайната му, която той толкова ревниво бе пазил. Ала го бях сторила. И сега на него щеше да му се наложи да живее с последствията, каквито и да бяха те.
	Облякох топли дрехи, но не успях да прогоня студа, сковал костите ми. Бавно изсуших косата си, после легнах на леглото и тъгата отново ме завладя. Чувствах се слаба и не виждах нищо хубаво в създалата се ситуация освен факта, че отчаяно обичах Арчър. Навярно всичко ми се струваше безнадеждно, защото бях толкова уморена. Може би ако си почина няколко минути…
	Отворих очи след няколко минути, както си мислех, и погледнах часовника. О, боже, бях спала два часа. Скочих като ужилена и пригладих косата си.
	Час по-скоро трябваше да видя Арчър. Щеше да се чуди защо не съм отишла направо при него. Той се бе отвърнал от мен…, но аз го бях оставила сам за няколко часа. Надявам се, че вече се чувстваше по-добре. Господи, Арчър, моля те, не ми се сърди — помислих, докато сядах в колата и завъртах ключа в стартера.
	След няколко минути минах през портата и крачех към къщата. Почуках, завъртях дръжката и ме посрещна пълна тишина. Здрачът вече се бе спуснал и в стаята цареше полумрак.
	— Арчър? — извиках, обхваната от зловещо предчувствие. Сподавих го и отново извиках: — Арчър? — Никакъв отговор.
	Чак тогава видях писмото, подпряно на масичката до дивана. Отгоре беше написано моето име.
	Взех го с треперещи ръце и го разгърнах, докато страхът сковаваше тялото ми.
C>
	Бри,
	Не се обвинявай, това, което се случи днес на парада, не беше по твоя вина. Вината е моя, изцяло моя.
	Аз заминавам, Бри. Ще взема пикапа на чичо. Все още не знам къде ще отида, но имам нужда да се махна оттук. Трябва всичко да обмисля и да се опитам да разбера какъв мога да бъда в този свят — ако изобщо съм способен да бъда който и да е било. Самата мисъл ме изпълва със страх, но да остана тук, да изпитвам чувствата, които изпитвам, ми се струва още по-плашеща алтернатива. Знам, че е трудно да се разбере. Дори и аз не го разбирам докрай.
	Два пъти помислих, че съм те загубил, и само вероятността това да се случи, ме съсипа. Знаеш ли какво направих, когато ти закъсня само с няколко минути и чух сирените на линейката да се разнасят откъм твоята къща? Повърнах върху ливадата и хукнах към теб. Това ме изплаши до смърт. Истината е, че винаги ще има нещо — не непременно линейка на „Спешна помощ“, но може да се случи да закъснееш от работа или някой мъж да флиртува с теб, или… милион различни ситуации, които в момента дори не мога да си представя. Винаги ще има нещо, заплашващо да те отнеме от мен, дори да е нещо незначително, съществуващо единствено в моята глава. И в крайна сметка нещо ще разруши нашите отношения. Аз ще започна да те наранявам, защото ти няма да можеш да ме поправиш — никога няма да можеш напълно да ме разубедиш, че не съм непълноценен. И накрая ще започнеш да ме презираш, защото ще ти се наложи постоянно да носиш това бреме. Не мога да позволя това да се случи. Аз те помолих да ми помогнеш да не унищожаваме това, което имаме, но не мисля, че съм способен на нещо друго.
	Миналата нощ, когато ти заспа, не можех да спра да мисля за историята, която ми разказа, за картините, които майка ти е бродирала. Днес също мислех за тях и толкова силно исках да повярвали, че това, което ми каза, е истина, че от нещо уродливо може да се получи нещо красиво — от цялата болка, от всичко преживяно, което ме е направило такъв, какъвто съм. Искам да видя какво има от другата страна. Но мисля, че за да го направя, трябва сам да обърна бродерията. Трябва сам да предприема някои стъпки. Трябва сам да разбера как всичко се съчетава, как придобива смисъл, как изглежда моята картина.
	Не те моля да ме чакаш — никога няма да бъда толкова егоистичен. Но моля те, не ме мрази. Аз никога, никога не съм искал да те нараня, но не съм добър за теб. В момента не съм добър за никого и трябва да узная дали мога да бъда.
	Моля те, разбери ме. Моля те, знай, че те обичаи. Моля те, прости ми.
@	Арчър
C$
	Сега ръцете ми трепереха като листа от вятъра, а сълзите се лееха по страните ми. Изхлипах, изпуснах писмото и притиснах длан към устата си.
	Под писмото лежаха връзка ключове, телефонът му и фактура за платен престой в кучешки приют за неопределен срок от време. Отново изхлипах и се свлякох върху дивана, където Арчър ме бе люлял в прегръдките си, след като ме спаси от капана на чичо си, на същия диван, където за пръв път ме бе целунал. Зарових лице във възглавницата, разтърсвана от ридания. Исках той да се върне, отчаяно жадувах да чуя стъпките му, докато влиза през вратата зад мен. Всяка клетка на тялото ми копнееше за него. Но в къщата цареше тишина, нарушавана единствено от задавените ми вопли.


>	Глава 31
#	Бри

	Дните унило се влачеха. Имах чувството, че сърцето ми се е пропукало и лежи тежко в гърдите ми, а сълзите постоянно напираха да бликнат. Арчър толкова силно ми липсваше, че в някои дни се чувствах, все едно съм в аквариум — гледах света около мен и се питах защо съм откъсната, защото всички и всичко ми се струваше мътно, далечно, недостижимо.
	Освен това постоянно се притеснявах за Арчър. Какво правеше той? Къде нощуваше? Как общуваше с хората, с които се налагаше да го прави? Дали беше изплашен? Опитвах се да блокирам тези мисли, защото това беше една от причините той да замине. Арчър се чувстваше непълноценен човек, защото толкова много зависеше от мен във външния свят. Не го бе казал, но аз знаех, че е вярно. Той не искаше да ме приема като своя майка, а да бъде мой равноправен партньор, мой закрилник, мъжът, на когото да мога да разчитам, ако се наложи.
	Разбирах това. Ала фактът, че заминаването му бе неговото решение на този проблем, разбиваше сърцето ми. Щеше ли да се върне? _Кога?_ А когато се върне, щеше ли все още да ме обича?
	Не знаех. Но щях да чакам. Бях готова да чакам цяла вечност, ако се наложеше. Бях му казала, че никога няма да го напусна, и щях да удържа обещанието си. Щях да бъда тук, когато той се върне.
	Работех, посещавах Ан, която бързо се възстановяваше след болестта, разхождах се край езерото, поддържах чист и подреден дома на Арчър и тъгувах за него. Дните ми бавно и еднообразно се точеха един след друг.
	В града известно време клюкарстваха разпалено, но след като всичко излезе наяве, от слуховете, които достигаха до мен, разбрах, че никой не е бил особено изненадан, че Арчър също е син на Конър. Хората правеха предположения дали Арчър ще се върне и ще поиска това, което му се полага по право, или изобщо няма да се появи. Но мен не ме беше грижа за това. Аз исках само него.
	Учудващо, но след деня на парада повече нищо не се чу за Виктория Хейл. Минаваше ми смътната мисъл, че това беше донякъде обезпокоително — тя не приличаше на човек, който мирно и кротко ще се примири със загубата, но аз страдах прекалено много, за да предприема нещо. Навярно тя просто смяташе, че Арчър не представлява заплаха за нея. И може би наистина беше така. Сърцето ми се раздираше от болка.
	Травис се опита да поговори с мен още няколко пъти след парада, но аз бях твърде сдържана и малко рязка с него и за щастие, той не настоя повече. Не го мразех, но бе пропуснал прекалено много възможности да бъде по-добър човек, що се отнасяше до Арчър. Вместо това бе избрал да унижава и подценява някого, който и без това вече бе понесъл толкова много страдания. Вече никога нямаше да го уважавам. Той беше брат на Арчър само по име.
	Есента се смени със зима. Ярко обагрените листа увехнаха и опадаха от дърветата, температурата рязко спадна и езерото замръзна.
	Един ден през ноември, няколко седмици след като Арчър бе заминал, Маги дойде при мен, докато попълвах запасите от продукти зад бара, и сложи ръка на рамото ми.
	— Смяташ ли да се прибереш у дома за Деня на благодарността, скъпа?
	Изправих се и поклатих глава.
	— Не. Оставам тук.
	Маги ме погледна тъжно.
	— Скъпа, ако той се върне, докато отсъстваш, ще ти се обадя.
	Отново поклатих глава, този път много по-енергично.
	— Не, трябва да бъда тук, ако той се върне.
	— Добре, скъпа, добре — съгласи се тя. — Е, тогава ще дойдеш у дома за Деня на благодарността. Нашата дъщеря и семейството й ще бъдат в града. А Ан и сестра й също ще дойдат. Ще си прекараме чудесно.
	Усмихнах се на Маги.
	— Добре, Маги. Благодаря ти.
	— Отлично. — Тя се усмихна, ала очите й останаха тъжни.
	По-късно същия ден Норм седеше редом с мен до масата за персонала. Последните клиенти си бяха тръгнали и вече бяхме затворили. Пред него имаше чиния с голям резен от моя тиквен пай и той си отряза дебело парче.
	— Правиш най-вкусния тиквен най, който някога съм опитвал — заяви той и аз избухнах в сълзи право там, до масата за персонала, защото знаех, че това беше начинът на Норм да ми каже, че ме обича.
	— И аз те обичам — заекнах през сълзи.
	Норм се изправи, смръщил лице.
	— Дявол да го вземе. Маги! — извика той. — Бри има нужда от теб.
	Навярно бях прекалено емоционална.

	* * *

	Ноември се изтърколи, дойде декември и в Пелион падна първият сняг. Той покри всичко, придавайки приказен вид на града, който изглеждаше още по-старомоден, сякаш излязъл от картина на Томас Кинкейд*.
	[* Американски художник (1958–2012), наричан „майстор на светлината“, автор на красиви зимни и коледни картини, които стоплят душата и в най-студените дни. — Б.пр.]
	На втори декември беше рожденият ден на Арчър. Аз си взех свободен ден и го прекарах пред камината в дома му, четейки „Итън Фром“. Не беше най-добрият избор — той се оказа прав, това беше най-потискащата книга, писана някога. Но това беше неговият ден и исках да се почувствам близо до него.
	— Честит рожден ден, Арчър — прошепнах в нощта, пожелавайки си най-съкровената мечта. _Върни се при мен._
	Един студен съботен ден около седмица по-късно седях на дивана, гушнала Фийби, завита с одеяло и с книга в ръка, когато на вратата тихо се почука. Сърцето ми подскочи в гърдите и аз бързо станах и надникнах през прозореца. Видението на мъж, подгизнал в дъжда, проблесна като мълния в главата ми.
	Но на верандата стоеше Мелани, облечена в огромна пухенка, с яркорозов шал и шапка. Сърцето ми се сви. Обичах Мелани, но за секунда си бях позволила да се надявам, че Арчър се връща при мен. Отидох да й отворя.
	— Здравей — усмихна се Мелани.
	— Влизай — подканих я и потръпнах от ледения полъх, нахлул през отворената врата.
	Мелани пристъпи вътре и затвори вратата зад себе си.
	— Тук съм, за да те взема за запалването на коледната елха на Пелион. Хайде. Обличай се — нареди ми тя.
	— Мелани… — въздъхнах аз.
	Гостенката поклати глава.
	— Ъхъ. Не приемам „не“ за отговор. Няма да позволя да се превърнеш в „дамата с котките“ на Пелион.
	Неволно се засмях.
	— „Дамата с котките“ на Пелион?
	— Хмм. — Тъга забули красивото й лице. — Него го няма вече два месеца, Бри. Знам, че той ти липсва, наистина разбирам. Но няма да ти позволя да седиш в тази вила и ден и нощ да страдаш по него. Това не е здравословно. — Гласът й омекна. — Той реши да замине, скъпа. И знам, че е имал своите причини. Но твоят живот продължава. Имаш приятели. Той ти липсва, но моля те, не спирай да живееш.
	Една сълза се търкулна по бузата ми, побързах да я изтрия и подсмръкнах. Кимнах, когато още една сълза се търкулна по другата ми буза. Мелани обви ръце около мен и ме прегърна. След минута отстъпи назад.
	— Навън е студено. Облечи нещо топло, без котешка козина.
	Аз вяло се засмях и изтрих още една сълза от бузата си.
	— Добре — прошепнах и отидох да се облека.
	Докато пътувахме към центъра на града, навсякъде проблясваха коледни светлини. За пръв път, откакто Арчър бе заминал, изпитах нещо като умиротворение, докато оглеждах малкия град, който толкова силно бях обикнала, пълен с хора, които сега бяха част от сърцето ми.
	Срещнахме Лиза сред тълпата в центъра на града и тази вечер се усмихвах повече, отколкото през последните два месеца. Двете момичета ми разказваха истории за последните си срещи и ме хванаха за ръцете, когато дървото светна сред аплодисменти и подсвирквания.
	Вдъхнах свежия декемврийски въздух, погледнах към небето, обсипано със звезди, и прошепнах наум: _върни се при мен_. Обзе ме чувство на покой и докато се оглеждах наоколо и прегръщах приятелките си, усмивката не слизаше от лицето ми.

	* * *

	Коледата дойде и отмина. Въпреки че Натали ме умоляваше да се върна у дома и да прекарам празника с нея, аз отказах и предпочетох да бъда с Маги и Норм. Вече се чувствах по-добре, опитвах се да живея живота си, но трябваше да бъда в Пелион. Трябваше да бъда у дома, за да може Арчър да ме намери.
	Дали всичко с него беше наред? Стоях до прозореца, зареяла поглед към замръзналото езеро, снегът меко се сипеше и аз се питах дали той е на топло, дали има достатъчно пари. Дали онзи стар пикап се движеше? Дали му липсвах толкова силно, колкото той на мен?
	— Върни се при мен — прошепнах за хиляден път, откакто бе заминал.
	В навечерието на Нова година закусвалнята беше отворена само до обед. Мелани и Лиза ме поканиха да отида с тях на големия прием от другата страна на езерото, в дома на техен познат, който живеел тук през цялата година. Аз се съгласих, но сега, докато обличах малката черна рокля, която купих за случая от бутика на Манди, обмислях дали да не се обадя на момичетата и да им кажа, че съм се отказала. Нямах настроение за купон. Но знаех, че няма да ме оставят на мира и ще ме повлекат със себе си, затова въздъхнах и продължих да се вчесвам и гримирам.
	Отделих повече време на косата си и я вдигнах нагоре. Прическата ми стоеше добре и старателно се гримирах. За пръв път се чувствах красива, откакто Арчър бе заминал. Припомних си погледа му, пълен със страст и обожание, който ме караше да се чувствам най-желаната жена на земята. Затворих очи, поех дълбоко дъх и преглътнах буцата, заседнала на гърлото ми.
	Лиза и Мелани ме взеха в осем часа и половин час по-късно пристигнахме на мястото на приема — просторно имение в покрайнините на града. Ахнах удивено, когато поехме по алеята за коли.
	— Момичета, вие не ми казахте, че отиваме в дома на кинозвезда!
	— Готино е, нали? Гейдж Бюканън. Баща му притежава курорт тук. Когато реши, може да бъде голям кретен, но устройва страхотни купони и обикновено сме поканени, защото сме приятелки със сестра му Лекси.
	Кимнах, оглеждайки красиво осветената къща и колите, паркирани отпред. Когато спряхме, камериер в червено сако отвори вратите на колата и Мелани му подаде ключовете.
	Заобиколихме големия фонтан отпред и се запътихме към входа, където ни посрещна иконом, който не се усмихна, но с жест ни покани да влезем. Лиза се изкиска, когато пристъпихме към гардероба.
	Отвътре къщата беше още по-смайваща: вдясно във фоайето се извиваше широко стълбище, навсякъде бе пълно с мрамор и искрящи полилеи, мебелите бяха скъпи, в класически стил и достатъчно големи, за да запълнят огромните зали. Всичко изглеждаше грандиозно и внушително. Почувствах се като Алиса в Страната на чудесата, докато пристъпвах по широкия коридор с големи портрети по стените и високи до тавана прозорци, водещи към самостоятелни тераси.
	Разхождахме се из къщата, а аз оглеждах пищната обстановка, докато слушах с половин ухо бърборенето на Лиза и Мелани.
	Къщата беше красиво украсена за празненството, със златни и черни гирлянди, навсякъде висяха балони, а масите бяха отрупани с новогодишни свирки и конфети, които да бъдат хвърлени в полунощ. Хората се смееха и разговаряха, но аз не можех да преборя потиснатото си настроение. Чувствах се неспокойна, развълнувана, сякаш трябваше да бъда някъде точно в тази секунда, но не знаех къде или защо. Бавно се обърнах, шарейки с поглед из тълпата около мен, търсех нещо…, ала не знаех какво.
	Когато влязохме в балната зала, към нас се приближи жена с поднос и ни предложи по чаша шампанско. Взехме по една, а аз разсеяно се огледах.
	— Бри? Земята вика Бри! — засмя се Лиза. — Къде си?
	Усмихнах й се и се върнах в настоящето.
	— Извинете ме, но това място наистина е впечатляващо.
	— Е, пийни! Чакат ни луди танци!
	— Добре. — Засмях се и се опитах да се отърся от странното усещане.
	Изпихме шампанското и се отправихме към дансинга. Докато танцувахме и се смеехме, се изпълних с въодушевление от изпитото шампанско и за миг се почувствах изпълнена с енергия.
	Мелодията се смени с бавна и понечихме да напуснем дансинга.
	— О, хей, ето ги Стивън и Крис! — възкликна Мелани, насочила поглед към двама млади мъже, които разговаряха отстрани на дансинга. Те забелязаха Лиза и Мелани и им махнаха да се присъединят към тях.
	Отпуснах ръка върху рамото на Мелани.
	— Вървете да поговорите с тях. Аз имам нужда от малко чист въздух.
	Мелани се намръщи.
	— Сигурна ли си? Можем да те придружим.
	Поклатих отрицателно глава.
	— Не, не, наистина, всичко е наред. Кълна се.
	Те се поколебаха за миг.
	— Добре — съгласи се Мелани, — но ако се забавиш, ще дойдем да те потърсим. — Тя се усмихна и ми смигна. — И ако те заварим в празна стая да галиш семейната котка, _ще_ се намесим.
	Засмях се.
	— Обещавам, че няма да се бавя.
	Прекосих балната зала, запътена към широката тераса, която бях видяла отвън. Пристъпих навън и дълбоко поех въздух. Беше хладен, но не леденостуден и след всички танци бях благодарна за нощната прохлада върху кожата си.
	Разхождах се по протежение на терасата, прокарвайки ръка по каменното перило. Всичко наоколо приличаше на вълшебна приказка — покрай стените на къщата бяха подредени дървета в големи сандъци, украсени с блещукащи гирлянди, а между тях бяха разположени малки уютни пейки за двама. Надвесих се над перилото и погледнах към гостите, които говореха и се смееха на терасата на долния етаж. После се изправих и просто постоях там няколко минути, вдишвах дълбоко свежия въздух и гледах звездите.
	Имах странното усещане, че някой ме наблюдава. Бавно се обърнах, същото чувство, което изпитах вътре в къщата, отново ме завладя. Поклатих леко глава, за да се върна в настоящето.
	Влюбена двойка изскочи на терасата, а смехът им огласи нощта. Мъжът прегръщаше жената, а тя игриво го отблъсна, преди да му позволи да я целуне.
	Извърнах се, сърцето ми се сви от копнеж при вида на близостта им. _Моля те, върни се при мен_ — за сетен път си пожелах.
	Отправих се към вратата и заобиколих щастливата двойка, за да не нарушавам уединението им, и отново влязох в къщата. Когато се озовах в коридора, спрях и още веднъж поех дълбоко въздух, преди да се върна в балната зала. Стреснах се, когато нечия ръка се отпусна върху моята. Дъхът ми секна и бавно се обърнах. Озовах се лице в лице с висок привлекателен мъж със смолисточерна коса и красиви тъмносини очи, които се взираха в мен.
	— Един танц? — попита той просто и ми подаде ръка, сякаш съгласието ми се подразбираше.
	— Хм, добре — тихо отвърнах, издишах и поех ръката му.
	Мъжът ме поведе към дансинга, спря в средата и ме привлече към себе си.
	— Как се казваш? — прошепна той в ухото ми, дълбокият му глас галеше като коприна.
	Отметнах назад глава и го погледнах в сините очи.
	— Бри Прескот.
	— Приятно ми е да се запознаем, Бри Прескот. Аз съм Гейдж Бюканън.
	— О, това е твоята къща. Благодаря за поканата. Аз съм приятелка на Мелани и Лиза Шол. Домът ти е много красив.
	Гейдж се усмихна, после с лекота ме завъртя, движейки тялото си в ритъма на музиката. Водеше прекрасно, макар че, длъжна съм да го призная, аз не съм много добра танцьорка.
	— И защо не съм те срещал до тази вечер? Трудно е да се повярва, че такова красиво момиче не е предмет на разговор на целия град. В противен случай щях непременно да се постарая да се срещна с теб.
	Засмях се и леко се отдръпнах назад.
	— Живея в Пелион — осведомих го. — Може би… — Млъкнах рязко, когато шумът наоколо започна да стихва, сред тълпата се понесе нисък шепот, песента „В кръвта ми“ сякаш зазвуча по-силно, а гласовете постепенно стихнаха. Гейдж спря насред танца, аз също и двамата смутено се огледахме.
	И тогава го видях. Стоеше до дансинга, великолепните му очи с цвета на отлежало уиски бяха вперени в мен с непроницаемо изражение на лицето.
	Сърцето ми се качи в гърлото, ахнах високо и ръцете ми се стрелнаха към устата. Безкрайно щастие изпълни всяка клетка на тялото ми. Той приличаше на бог, застанал там — като че ли по-висок, по-едър, много по-уверен, ала в очите му светеше все същата прекрасна нежност. Примигнах омагьосана. Тъмната му коса беше по-дълга и се къдреше покрай яката на ризата. Беше облечен в черен костюм и светла риза с вратовръзка. Раменете му изглеждаха още по-широки, могъщата му красота беше още по-изразителна. Аз се опивах от него, сърцето ми диво препускаше.
	С периферното си зрение забелязах, че хората ни гледат, когато пристъпих към него, а той се отправи към мен. Бяхме като два магнита, привличани от сили, които нито един от нас не можеше да контролира.
	— Той е одрал кожата на Конър Хейл, нали? — чух да промърморва възрастна жена сред тълпата, гласът й беше мек и мечтателен.
	Хората на дансинга се отдръпнаха, за да му освободят път, и аз стоях в очакване. Светлините блестяха около мен, а музиката се извиси, когато Арчър приближи до мен на дансинга. Погледът му бе насочен вдясно от мен.
	Почувствах някаква ръка върху моята и когато откъснах очи от Арчър и вдигнах глава, видях Гейдж. Съвсем бях забравила за него. Той се усмихна, приведе се към мен и прошепна:
	— За мен внезапно стана ясно, че вече си заета. Приятно ми беше да се запознаем, Бри Прескот.
	Издишах и му се усмихнах.
	— На мен също, Гейдж. — Изглежда, Гейдж Бюканън беше по-приятен човек, отколкото го смятаха Лиза и Маги. Той кимна на Арчър и изчезна в тълпата.
	Отново погледнах към Арчър. Няколко минути ние не правехме нищо, просто се взирахме един в друг. Накрая вдигнах ръце и с жестове заговорих:
	— _Ти си тук._ — Сълзите нахлуха в очите ми, заля ме вълна на безмерна радост.
	Той издиша, а очите му грееха топло, когато вдигна ръце.
	— _Тук съм заради теб_ — рече той. И в този миг лицето му се озари от най-красивата усмивка, която някога бях виждала в живота си. Хвърлих се в обятията му, плачех и се опитвах да си поема дъх, заровила глава в шията му, вкопчена здраво, сякаш животът ми зависеше от това, в мъжа, когото обичах.


>	Глава 32
#	Арчър

	Притисках я към гърдите си, вдъхвайки успокояващото й ухание, усещах тялото й в ръцете си и сърцето ми тръпнеше от божествена радост. Моята Бри. Толкова отчаяно ми бе липсвала, че през онези първи седмици мислех, че ще умра без нея. Но не умрях. Имах толкова много да й разказвам, толкова да й споделя.
	Отдръпнах се и се вгледах в изумрудените й очи, златните точици сияеха още по-ярко под трепкащите сълзи. Тя беше ослепителна. Молех се на Бог все още да е моя.
	— _Не ме бива много в танците_ — казах, неспособен да откъсна взор от нея.
	Тя въздъхна и леко се усмихна.
	— _Мен също не ме бива особено._
	При все това аз я привлякох в прегръдките си и двамата започнахме да се полюшваме в такт с музиката. Справяхме се.
	Плъзнах ръка по голия й гръб и тя потрепери в ръцете ми. Двамата гледахме, докато пръстите на другата ми ръка се сплетоха с нейните, сетне очите ми бързо се насочиха към лицето й. Тя преглътна и устните й се разтвориха, когато срещна погледа ми.
	Привлякох я по-близо и я притиснах към себе си, усещайки как ме залива чувство на блажено спокойствие.
	— _Това истина ли е?_ — попита Бри, когато песента свърши.
	Усмихнах й се.
	— _Не знам. Така мисля. Но прилича на сън._
	Тя въздъхна и тихо засмя.
	— _Как разбра, че съм тук?_
	— _Отидох у вас — отвърнах с жестове. — Ан ме видя и ми каза къде си._
	Тя вдигна ръка и я сложи върху бузата ми, сякаш искаше да се увери, че действително съм там, а аз затворих очи и притиснах лице към дланта й. След секунда тя отпусна ръка и попита с жестове:
	— _Къде беше, Арчър? Какво…_
	Взех ръцете й в своите, прекъсвайки я, и тя удивено примигна към мен. Пуснах я и вдигнах ръце.
	— _Имам да ти разказвам толкова много, трябва да поговорим за много неща._
	— _Още ли ме обичаш?_ — попита тя. Изглеждаше толкова крехка и уязвима, когато ме погледна, а очите й отново плувнаха в сълзи. Върху лицето й като в огледало се отразяваха най-съкровените й чувства и аз я обичах толкова силно, че усещах тази любов до мозъка на костите си.
	— _Никога няма да спра да те обичам, Бри_ — отвърнах с надеждата, че тя ще види в очите ми чувствата, бушуващи в душата ми, във всяка фибра на моето същество.
	Бри няколко секунди се взира в лицето ми, после сведе очи към гърдите ми и рече:
	— _Ти ме напусна._
	— _Трябваше да го направя_ — отвърнах.
	Погледът й обхождаше лицето ми, внимателно изучвайки ме.
	— _Отведи ме у дома, Арчър_ — каза тя и не беше нужно да ме моли два пъти. Улових ръката й и двамата започнахме да си проправяме път през тълпата, за която съвсем бях забравил.
	— Почакай, Мелани и Лиза… — рече Бри, когато излязохме и ни облъхна студеният нощен въздух.
	— _Те ме видяха_ — отвърнах. — _Ще се досетят, че си тръгнала с мен._
	Тя кимна.
	Камериерът докара пикапа ми, който изглеждаше съвършено неуместно сред множеството беемвета и аудита. Но на мен не ми пукаше. Бри Прескот държеше ръката ми и аз нямах намерение да я пускам.
	Усмихнах й се и завъртях ключа в стартера. Тъкмо потеглях, когато ауспухът изгърмя и хората наоколо подскочиха и закрещяха, а една жена в палто от норка се хвърли на земята. Сигурно са помислили, че някой е открил огън. Смръщих се и им махнах с ръка в знак на извинение.
	Докато се отдалечавахме, се извърнах към Бри, която хапете устна и очевидно се опитваше да сдържи смеха си. Тя ме погледна, аз я погледнах, сетне и двамата вперихме погледи напред. След няколко секунди тя отново ме погледна, отметна глава назад и избухна в гръмогласен смях. Очите ми се разшириха, не можах да се сдържа и също прихнах с нея, като се стараех да следя пътя.
	Тя толкова силно се смееше, че по страните й се търкаляха сълзи, а аз стисках гърдите си, опитвайки се да контролирам това безумно веселие.
	След няколко секунди отново я стрелнах с поглед, лицето й се внезапно се сгърчи и тя избухна в отчаяни ридания. Смехът ми тутакси секна и нервно я погледнах, чудейки се какво, по дяволите, се бе случило току-що.
	Сложих ръка върху крака й, но тя я избута и се разплака толкова неудържимо, че се задъха, неспособна да си поеме въздух. Обхвана ме паника. Какво ставаше тук? Не знаех какво да правя.
	— Нямаше те три месеца, Арчър. Три месеца! — Едва изрече думите, задавена от сълзи, и гласът й почти секна при последната дума. — Не ми писа. Не взе със себе си телефона. Дори не знаех дали си жив. Не знаех дали си на топло. Не знаех как общуваш с хората, с които е нужно да контактуваш. — Тя издаде още едно ридание.
	Отбих и спрях отстрани на шосето, на малък кален участък близо до брега на реката. Извърнах се към Бри, но в този миг тя отвори вратата на пикапа, изскочи навън, а после бързо закрачи по банкета в малката си черна рокля. Какво, по дяволите, правеше тя? Аз също изскочих и хукнах след нея, чакълът хрущеше под краката ми, докато Бри вървеше напред, леко олюлявайки се на високите си токчета.
	Луната, голяма и кръгла над нас, осветяваше нощта, затова можех ясно да я виждам пред себе си.
	Когато най-после я настигнах, сграбчих ръката й, а тя рязко се извърна. Сълзите продължаваха да се стичат по лицето й.
	— _Не бягай от мен_ — казах аз. — _Не мога да те извикам. Моля те, не бягай от мен._
	— Ти избяга от мен! — обвинително възкликна тя. — Ти избяга от мен, а аз всеки ден умирах по малко! Дори не ми съобщи по някакъв начин, че си добре! Защо?
	Гласът й се скърши на последната дума и аз усетих как сърцето ми се свива в гърдите.
	— _Не можех, Бри. Ако ти бях писал или се бях свързал с теб, нямаше да мога да остана далеч. А трябваше да го направя, Бри. Трябваше. Ти си моето убежище, а аз трябваше да премина през всичко това, без да се чувствам в безопасност. Длъжен бях._
	Бри остана мълчалива няколко минути, очите й бяха сведени към неподвижните ми ръце и тя отказваше да ме погледне. Сега и двамата треперехме, дъхът ни излизаше на малки бели облачета.
	Внезапно разбрах. Бри цели три месеца бе сдържала емоциите си, докато ме нямаше, а моето завръщане бе отприщило бента. Знаех какво е усещането, когато емоциите изригнат на повърхността, карат те да се чувстваш болен, губиш контрол — знаех го по-добре от всеки друг. Точно заради това заминах. Но сега се върнах. И сега беше моят ред да бъда силен заради Бри. Сега най-после бях способен на това.
	— _Да се върнем в пикапа, моля те. Позволи ми да те стопля, а после ще поговорим._
	— Имаше ли други жени?
	Аз се отдръпнах и заговорих с ръце, взрян в очите й, а тя местеше поглед между лицето и ръцете ми.
	— _Винаги си била само ти. Винаги. Ще. Бъдеш. Само. Ти._
	Тя затвори очи и сълзите отново рукнаха по страните й. После ги отвори и двамата стояхме мълчаливо, диханията ни се издигаха и разсейваха във въздуха.
	— Аз помислих — Бри поклати бавно глава, — помислих, че си осъзнал колко си бил самотен. — Издиша тежко и дълбоко. — И навярно си решил, че си щял да се влюбиш във всяко момиче, появило се на пътеката ти през онзи ден…, че може би си искал да провериш дали е вярно. — Тя сведе поглед.
	Повдигнах брадичката й с пръсти, заставяйки я да ме погледне. Когато очите й отново се взряха в моите, отпуснах ръка и казах:
	— _Нямаше нищо за проверяване. Единственото, което знам със сигурност, е това, че когато през онзи ден ти мина през моята порта, аз изгубих сърцето си. Но не защото това би могло да бъде което и да е момиче, а защото беше точно ти. Аз отдадох сърцето си на теб. И, Бри, в случай че се питаш, никога няма да поискам да ми го върнеш обратно._
	Тя мигом затвори очи и аз видях как тялото й се отпусна.
	— Какво прави през цялото това време? — тихо попита накрая, обгръщайки се с голите си ръце.
	— _Моля те, позволи ми да те стопля_ — повторих и й протегнах ръка.
	Тя не каза нищо, но взе ръката ми и двамата заедно се върнахме при пикапа. Помогнах й да се качи, заобиколих го, влязох, седнах на седалката и се извърнах с лице към нея.
	За секунда погледнах в прозореца зад нея, замислен за всички неща, които бях правил през последните три месеца, и се опитах да отговоря на въпроса й.
	— _Ходих в ресторанти, кафенета… веднъж отидох на кино._ — Усмихнах се, когато очите й се стрелнаха към лицето ми.
	Тя примигна насреща ми, сълзите й пресъхнаха.
	— Наистина ли? — прошепна.
	Аз кимнах.
	Няколко секунди тя разглежда лицето ми, преди да попита:
	— И какво гледа?
	— _„Тор“_ — отвърнах.
	Бри тихо се засмя и този звук беше музика за ушите ми.
	— Хареса ли ти?
	— _Много. Гледах го два пъти. Дори си купих пуканки и безалкохолно, макар че зад мен се бе наредила голяма опашка._
	— И как го направи? — Тя ме гледаше с широко отворени очи.
	— _Наложи се да посоча с жестове, но продавачът ме разбра. Беше много любезен._ — Замълчах за минута. — _Осъзнах нещо много важно около месец след като заминах. Когато отивах някъде и се налагаше да общувам с някого, а хората виждаха белега ми и разбираха защо не мога да говоря, всеки реагираше различно. Някои се чувстваха неловко, неудобно, други бяха мили, искаха да помогнат, а имаше и такива, които нямаха търпение да си тръгнат._
	Погледът на Бри омекна и тя ме слушаше със затаен дъх.
	— _Разбрах, че реакциите на хората зависеха от самите тях, а не от това какъв съм аз. Все едно ме порази мълния, Бри._
	В очите й отново заблестяха сълзи, тя протегна ръка и докосна крака ми, после сложи ръка върху коляното ми.
	— Същото беше и с татко — кимна. — Какво друго? — подкани ме тя.
	— _Намерих си работа._ — Усмихнах се, когато видях изумлението, появило се върху лицето й. Кимнах. — _Да, спрях в един малък град в щата Ню Йорк и видях обява, че се търсят товарачи за доставки на летището. Написах писмо за моето положение, обясних, че мога да чувам и да разбирам инструкции, че съм усърден работник, но не мога да говоря. Дадох го лично на служителя и той веднага ме назначи._ — Усмихнах се, припомняйки си гордостта, която бях изпитал в онзи момент.
	— _Работата беше скучна, но се запознах с един друг работник, Луис, който неспирно говореше, разказваше ми историята на живота си, докато работехме. Как дошъл от Мексико, без изобщо да знае езика, как се борил с трудностите, за да издържа семейството си, но те били щастливи, защото били заедно. Той много говореше. Останах с впечатлението, че преди никой никога не го бе слушал._ — Усмихнах се при спомена за първия си истински приятел освен Бри.
	— _Той ме покани в дома си за коледната вечеря. Малката му дъщеря бе научила няколко жеста, преди да отида, а аз я научих на още няколко._ — Отново се усмихнах, като си спомних малката Клаудия. — _Тя ме попита какъв е жестът за любов, и аз й показах твоето име._
	Бри издаде тих звук, нещо средно между смях и ридание.
	— Значи, сега, ако иска да каже на някого, че го обича, ще показва: „Аз те Бри“? — попита тя и нежно се усмихна.
	Кимнах.
	— _Да._ — Сега се извърнах почти целия към нея, съсредоточавайки поглед върху лицето й. — _Все пак не се отказвам от своята логика. Смятам, че любовта е понятие и всеки човек има индивидуална дума, за да я изрази. Моята дума за любовта е „Бри“._
	Гледахме се мълчаливо за няколко удара на сърцата ни и аз се опивах от нейната красота, от сладкото й съпричастие. И преди знаех колко е прекрасна, но никога с такава всеобхватност, както сега.
	— Защо реши, че е дошло време да се върнеш у дома? — попита тя накрая.
	Обмислих въпроса й.
	— _Преди два дни седях в малко кафене и погледът ми попадна върху един старец, който седеше на отсрещната маса. Той изглеждаше толкова самотен, толкова тъжен. Аз също, но внезапно ме осени мисълта, че някои хора изживяват живота си, без никога да бъдат обичани или да обичат толкова силно, колкото те обичам аз. Винаги ще съществува риск да те изгубя в този живот. Никой от нас не е застрахован от вероятността да изгуби любимия си. Ала в онзи миг реших, че най-важното за мен сега е да се съсредоточа върху огромната привилегия да те имам в живота си._
	В очите й отново заблестяха сълзи и тя прошепна:
	— _Ами ако не бях тук, когато се върна?_
	— _Тогава щях да те търся. Щях да се боря за теб. Но нали разбираш, първо трябваше да се боря за себе си. Трябваше да се почувствам достоен да те спечеля._
	Тя ме погледна за секунда, очите й отново се наляха със сълзи.
	— И кога помъдря толкова? — попита с тих смях, сетне леко подсмръкна.
	— _Аз вече бях мъдър. Просто трябваше да придобия малко опит и да опозная външния свят. Имах нужда от Тор._
	Тя се подсмихна, после се широко се ухили.
	— _Да не би да се шегуваш?_
	Аз й се ухилих в отговор и забелязах, че тя най-сетне отново бе използвала ръцете си, за да говори.
	— _Не, никога не се шегувам с Тор._
	Бри се засмя, но смехът й бързо секна и тя мълчаливо ме погледна със сериозно изражение.
	Аз също станах сериозен и попитах:
	— _Защо остана, Бри? Кажи ми._
	Тя издиша и за секунда сведе поглед към ръцете си, отпуснати в скута й.
	Накрая ги вдигна и отговори:
	— _Защото те обичам. Защото щях вечно да те чакам._ — Взря се в очите ми, а от красотата й дъхът ми секна. — _Отведи ме у дома, Арчър_ — рече тя.
	Сърцето ми едва не се пръсна от щастие. Включих двигателя и отново излязох на шосето. Изминахме останалата част от пътя в уютно мълчание. Когато почти пристигнахме, Бри протегна ръка и през останалата част от пътуването се държахме за ръце.
	Спрях пред оградата и минахме през портата и стигнахме до входната врата, без да промълвим нито дума.
	Когато влязохме вътре и тя се извърна към мен, аз казах:
	— _Ти си поддържала моя дом чист и подреден._
	Бри се огледа, сякаш едва сега си спомняше, а после кимна.
	— _Защо?_ — попитах.
	Тя се замисли.
	— _Защото това ми вдъхваше увереност, че ще се върнеш, че много скоро ще се прибереш у дома._
	Сърцето ми се сви.
	— _Прости ми, Бри._
	Тя поклати глава и ме погледна с широко отворени, уязвими очи.
	— _Не ме напускай отново, моля те._
	Поклатих глава и приближих към нея.
	— _Никога вече_ — казах и я взех в обятията си. Бри приближи уста към моята, а аз притиснах устни към нейните, мълчаливо стенейки от наслада, докато езикът ми бавно проникваше в устата й. Не можах да сдържа тръпките, които ме разтърсиха, когато вкусът на праскови на Бри избухна върху езика ми. Тя издиша в устата ми и колкото и да бе невъзможно, се възбудих още повече. Имах чувството, че цяла вечност не съм бил в нея.
	Тя откъсна устни от моите и рече:
	— Толкова много ми липсваше, Арчър. Толкова много.
	Пуснах я за секунда и показах с жестове:
	— _Ти също ми липсваше, Бри. Толкова много._
	Започнах да свеждам глава, за да я целуна отново, а тя вдигна ръка към косата ми и каза:
	— Станала е по-дълга. Май ще трябва пак да те подстрижа. — Ухили се. — Може би този път няма да ме изхвърлиш от дома си, когато започна да те задирям.
	Аз безмълвно се изсмях, после широко се ухилих и вдигнах ръце.
	— _Има голям шанс, че няма да го направя. Освен това, Бри, сега смятам да престана да говоря и ще използвам ръцете си за други неща, става ли?_
	Очите й се разшириха, устните й леко се разтвориха и тя прошепна:
	— Добре.
	Вдигнах я на ръце и я понесох по коридора към спалнята. Пуснах я на пода до леглото.
	Изритах обувките си, развързах вратовръзката и започнах да разкопчавам ризата си, а в това време Бри свали своите обувки и се обърна с гръб към мен, за да сваля ципа на роклята й.
	Аз бавно го смъкнах, разкривайки все повече и повече от кожата й. Линиите на загара бяха изчезнали и кожата й беше кремава и по-светла от последния път, когато я бях видял. Тя беше толкова красива. И моя, цялата моя. Бях завладян от дълбоко задоволство и отчаян копнеж да бъда в нея.
	Тя отново се извърна към мен, а малката черна рокля се скупчи в нозете й. Кръвта ми кипна, когато тя ме погледна през миглите си, а розовите й устни се разтвориха.
	Наведох се и събух чорапите, а после се изправих, разкопчах колана и панталоните, оставяйки ги да паднат на пода, и ги изритах настрани. Очите й се разшириха и заблестяха.
	Протегнах се към нея, разкопчах сутиена без презрамки и той се присъедини към останалите дрехи на пода. Обхванах в шепи съвършените й гърди.
	Погледнах зад нея и кимнах към леглото. Бри седна и се отпусна назад, а аз се притиснах към нея с цялото си тяло, кожа до кожа. Топлината й ме галеше, изпращайки импулси на дива възбуда по гръбнака ми; очите й ми казваха, че бях обичан. Бях обичан от красивата жена, легнала под мен, готова да ме приеме в тялото си.
	Преди, когато я любех, гласът в главата ми винаги отчаяно крещеше: _Моя!_ ала сега той звучеше като нежно признание, като успокояваща истина. _Моя, моя, винаги моя._
	Приведох глава и поех едното зърно в устата си, милвайки го с език. Бри простена и притисна бедра към твърдата ми мъжественост. О, боже, толкова беше хубаво! Да чувствам вкуса й, нейната гореща копринена кожа под моята, да знам, че много скоро ще се потопя в стегнатата й кадифена топлина…, но не прекалено скоро. Исках това никога да не свършва.
	Милвах я с устни по гърдите няколко минути, докато тя прокарваше пръсти през косата ми и нежно я подръпваше. Въпреки волята ми тялото ми се притисна към корема й, опитвайки се да облекчи пулсиращата ми нужда.
	Бри изви гръб и от гърдите й се изтръгна дълбока въздишка.
	— Арчър, о, боже, моля те — простена тя.
	Протегнах ръка надолу към нежните гънки между краката й и почувствах влага, което означаваше, че тя беше готова за мен, повече от готова за мен. Започнах нежно да ги галя, бавно описвайки кръгове, но Бри задъхано се замоли:
	— О, господи, Арчър, моля те, ще свърша, а не искам. Искам да свърша, когато си в мен. Моля те.
	Наклоних се и отново завладях устата й, езикът й се преплете с моя в мек, влажен и невероятно вкусен танц. Никога не можех да се наситя на устата й, на цялата нея.
	Най-сетне проникнах в бленуваните глъбини. Затворих очи, премалял от прелестта на плътта й, и за няколко секунди застинах неподвижен.
	Бри се притисна към мен, безмълвно умолявайки ме да се раздвижа, и аз се подчиних. Отначало се движех бавно, удоволствието да бъда вътре в нея, беше толкова силно, че исках този миг никога да не свършва. Но след минута моето собствено тяло настоя да се движа и аз ускорих тласъците си.
	Бри застена, пророни задъхано: „Да“, и затвори очи, отпуснала глава върху възглавницата.
	_Моя, моя, винаги моя_ — отекваше вълшебната песен в съзнанието ми, докато я обладавах и гледах красивото й лице, засияло от удоволствие; косите й, пръснати като ореол върху бялата възглавница, сякаш беше богиня или ангел.
	Не спирах да прониквам в нея, като се държах с ръце, докато тя се задъхваше от наслада. Подпъхнах едната си ръка под дясното й коляно и повдигнах крака й нагоре, за да мога да вляза по-надълбоко, а тя простена отново, отвори очи и впи нокти в задника ми. Господи, колко ми харесваше това!
	След няколко минути страните й поруменяха — признак за наближаващия оргазъм.
	Ръцете й се плъзнаха нагоре и надолу по напрегнатите ми бицепси, очите й се забулиха, а устните й образуваха едно безмълвно „О!“ миг преди да почувствам как мускулите й се стягат още по-здраво и тялото й потреперва от екстаз. Тя изохка, изви гръб към мен, прекрасното изражение на върховно задоволство озари лицето й, тихо простена и тялото й се отпусна.
	Бри ме погледна отмаляло, докато продължавах да се движа в нея, и тихо пророни:
	— Обичам те.
	— _И аз те обичам_ — отвърнах с устни, после затворих очи, когато почувствах първите тръпки в гръбнака си, а удоволствието се извисяваше все по-високо и високо.
	— О, боже! — ахна Бри и се притисна към мен, а аз почувствах как я връхлетя още един оргазъм. Очите й се отвориха и тя ме погледна изумено. Исках да отвърна с усмивка на шокирания й поглед, но удоволствието, което циркулираше в стомаха ми, беше толкова силно, че почти изгубих контрол.
	Тласнах веднъж, два пъти, а после светът ми експлодира в милион светли точици. Въздухът около мен сякаш затрептя в екстаз, дълбок и помитащ, препускащ из цялото ми тяло.
	Когато дойдох на себе си, Бри продължаваше да се взира удивено в мен. Навярно и моето изражение бе същото.
	Погледнах към Бри — изражението на лицето й бе умиротворено, пълно с любов. Тя изглеждаше сънена и доволна, с натежали клепачи.
	Вдигнах ръце.
	— _Обичам те._
	Тя ми се усмихна, протегна ръце и ме притегли към себе си. Лежах отгоре й, а тя галеше с пръсти гърба ми, докато не почувствах, че ще заспя върху нея. Бързо целунах устните й, после станах и я повлякох със себе си в банята, където се изкъпахме един друг, но този път без сексуално желание, а просто с любов и нежност.
	Когато свършихме, се подсушихме, върнахме се в леглото и се сгушихме голи под завивките. Привлякох я към себе си и я прегърнах. Никога в живота си не съм се чувствал по-доволен и по-щастлив.
	Обърнах я с лице към мен и вдигнах ръце.
	— _Някой ден_ — казах, — _когато остареем и косите ни посивеят, ще те гледам, докато лежиш в леглото до мен, също както сега, ще надникна в очите ти и ще знам, че винаги си била само ти. И това ще бъде най-великата радост в живота ми, Бри Прескот._
	Тя се усмихна, а очите й се наляха със сълзи, които знаех, че са сълзи на щастие. Притиснах я към гърдите си, прегръщайки я здраво, вдишвайки я с всяка пора на съществото си.
	Малко по-късно се събудих за миг и чух фойерверките в далечината. В просъница осъзнах, че бе полунощ и беше настъпила Новата година, новото начало. Притиснах моето красиво момиче по-близо към гърдите си, тя въздъхна в съня си, а аз затворих очи. Най-после бях у дома.


>	Глава 33
#	Бри

	През следващите два дни излизахме от дома на Арчър само два пъти — за наш късмет, през тази седмица имах подред два почивни дни. На сутринта след завръщането му ходихме в бакалията и на обратния път взехме Фийби. Същата вечер отидохме да хапнем на другия бряг на езерото. Гордостта в очите на Арчър, когато поръча чаша вино за мен и кока-кола за себе си, ме накара да се усмихна и да му смигна. Беше прекрасно да наблюдавам новопридобитата му увереност и се чувствах избрана, че бях свидетел на това. Едва се сдържах да не въздишам и да не припадна от възторг заради непринуденото му обаяние и красива усмивка. Видях, че сервитьорката, която ни обслужваше, изпитваше същото, защото, след като забеляза белега му, през цялата вечер се суетеше около него и всячески се стараеше да му угоди. Нямах нищо против; всъщност ми харесваше. Обичах това. И кой би могъл да я вини? Както бе казала Натали, той събуждаше у жените желание да го приласкаят, а после да го оближат. Но той беше мой. Аз бях най-голямата щастливка на земята.
	Той ми разказа подробно за това, което бе правил през тези три месеца, докато беше отсъствал, за хората, които бе срещнал, за квартирите, в които бе живял, за преживяната самота, която била не по-малка от предишната, но този път била различна. Разликата, осъзнал той, се дължала на това, че най-после бе открил _себе си_, бе разбрал, че е много по-силен, отколкото някога е допускал.
	— _Трябва да получа шофьорска книжка_ — каза той, докато се хранехме.
	Кимнах.
	— Да, знам, ти си нелегален шофьор — отбелязах и повдигнах вежди.
	Той се усмихна над чинията.
	— _Ако Травис ме залови, ще ме заключи в килията и ще изхвърли ключа._ — Повдигна и двете си вежди. — _Като заговорихме за Травис, изобщо виждала ли си го?_ — Арчър застина в очакване на отговора ми.
	Поклатих глава.
	— Няколко пъти, но го избягвах. Бях доста хладна и сдържана и той не настоя. И за Виктория Хейл нищо не се е чуло.
	Той ме изучава около секунда, после кимна.
	— _Оставих те сама да се оправяш с цялата бъркотия и много съжалявам за това. Аз съм този, когото ненавижда Тори, а не ти. Макар да предположих, че в това отношение може да ти е по-лесно, ако ме няма._ — Извърна се за секунда, сетне отново ме погледна. — _Смятам да поговоря с Травис и Тори. Чудех се дали би дошла с мен, за да превеждаш?_
	Смаяно примигнах насреща му.
	— Разбира се, че ще дойда, Арчър, но какво точно смяташ да им кажеш?
	— _Мисля да предявя правата си над земята, Бри… над града._ — Очите му бяха приковани в моите в очакване на реакцията ми.
	От изумление ченето ми увисна за няколко секунди, после затворих уста.
	— Готов ли си за това? — прошепнах.
	— _Не знам_ — отвърна той и отново се замисли. — _Може би не съм… но чувствам, че бих могъл. Струва ми се, че в града навярно има неколцина души, които ще ме подкрепят… Маги, Норм, Ан, Манди… и някои други. И това ще се окаже решаващо. Това ме кара да мисля, че си заслужава да опитам._
	Той отхапа една хапка и продължи:
	— _Моите родители са направили много грешки, до самия си край. Но са били добри хора. Любящи хора. Моят чичо Маркъс не беше добър човек. Травис също е съмнителен. А Виктория е най-лошата от всички. Те не заслужават да управляват града. Може би аз също не съм най-подходящият за целта, но може и да съм. Ала тъкмо тази вероятност ме подтиква да опитам._
	Протегнах се и сграбчих ръката му, преизпълнена с гордост.
	— От каквото и да се нуждаеш, аз съм с теб. Без значение какво е.
	Арчър ми се усмихна, а после се хранихме мълчаливо известно време, преди да си спомня за обаждането от детектива в деня на парада, и разказах на Арчър за това. Той се разтревожи.
	— _Пуснат е под гаранция? Това може ли да е опасно за теб?_
	Поклатих глава.
	— Не, не, не мисля. Той няма представа къде съм, и е заобиколен от адвокати. Полицията знае кой е той. Разочароващо е, че целият процес отнема толкова дълго време. Аз просто искам всичко да приключи, а сега навярно ще има голям съдебен процес и ще ми се наложи да пътувам до Охайо. — Отново поклатих глава.
	Арчър се пресегна и улови ръката ми. Стисна я, после я пусна и показа с жестове:
	— _Тогава ще дойда с теб. А и съдът ще го осъди. Всичко ще приключи. А междувременно ти си в безопасност тук с мен, редом с мен._
	Усмихнах му се, преизпълнена с топлина.
	— Не искам да бъда никъде другаде — прошепнах.
	— _Нито пък аз._
	Завършихме вечерята и се отправихме обратно към дома на Арчър, където прекарахме остатъка от нощта и по-голяма част от следващия ден в леглото, преоткривайки телата си, опивайки се един от друг. Щастието ни обгръщаше. Бъдещето изглеждаше ярко и пълно с надежда и поне през тези мигове светът беше идеален.

	* * *

	На следващата сутрин станах рано, изтръгнах се с неохота от обятията на Арчър и го целунах за довиждане, без да го будя. Ръката му се стрелна и той ме притегли обратно към себе си. Шумно се засмях, а той ми отвърна с крива, сънена усмивка. Сърцето ми подскочи в отговор на абсурдната красота на тази ранна сутрешна усмивка. Отдръпнах се леко и казах:
	— Остани тук, така както си в момента. Аз ще се върна колкото се може по-скоро.
	Той мълчаливо се засмя, отвори едно око и кимна. Отново се засмях, изправих се и се запътих към вратата, преди да реша окончателно да зарежа работата.
	Когато излизах от стаята, се обърнах още веднъж, за да го погледна. Той отново ми се усмихна, вдигна ръце и каза:
	— _Толкова съм щастлив с теб, Бри Прескот._
	Спрях на прага, наклоних глава и му се усмихнах. Нещо в този момент изглеждаше много, много важно. Нещо ми подсказваше да остана тук и да запомня, да съхраня този миг. Не знаех защо ме бе обзело това чувство, но облегнах глава на рамката на вратата и се взирах в него още минута.
	— Ще продължа да те правя щастлив, Арчър Хейл. — Сетне се ухилих и излязох през вратата.
	С Арчър бяхме решили да се срещнем в закусвалнята за ранен обяд, преди да нахлуе обичайната тълпа, затова знаех, че скоро ще го видя. Не биваше да ми липсва толкова много.
	Тази сутрин закусвалнята беше препълнена и часовете незабелязано отлетяха. Около единайсет без петнайсет сервирах последната закуска и започнах да разчиствам масите.
	— Хей, Норм — извиках аз. — Как се продаваха мъфините „Червено кадифе“, докато ме нямаше? — Бях изпекла една доза в навечерието на Нова година, преди да си тръгна от работа. Господи, струваше ми се, че е било преди милион години. Напуснах това място с огромен копнеж по Арчър, а се бях върнала, оставяйки го в леглото. Моят силен, красив, мълчалив мъж. Толкова безумно се гордеех с него.
	— Хората, изглежда, ги харесват — отвърна Норм. — Може би трябва да изпечеш още една доза.
	Подсмихнах се. Това означаваше, че са пожънали голям успех и той ще е благодарен, ако изпека още. Напоследък се бях научила, че всеки човек има свой особен език за изразяване на любовта.
	— Ще ми правиш ли компания за чаша кафе? — попита Маги, когато събрах съдържанието на две шишета кетчуп в едно. — Мисля, че ми дължиш около три часа разкази за последните новини. Но ще се съглася и на петнайсетминутна версия — засмя се тя.
	Усмихнах се.
	— Всъщност, Маги, Арчър ще дойде след петнайсет минути. Какво ще кажеш за трийсетминутна версия след обяда?
	Тя изсумтя.
	— Хубаво. Предполагам, че се налага да се задоволя с това, което ми се предлага. — Престори се на сърдита, но аз се засмях, защото изражението на лицето й по-рано сутринта и сълзите, които се стичаха по лицето й, ми бяха казаха всичко, което трябваше да знам. Тя беше на седмото небе от щастие заради мен и се радваше, задето Арчър се е върнал цял и невредим.
	След няколко минути звънчето на входната врата издрънча и въпросният мъж застана на прага с усмивка. Спомних си какъв беше той в онзи ден преди няколко месеца, когато за пръв път бе събрал смелост да влезе през вратите на закусвалнята, а вижте го сега! Видях същия мил и нежен поглед, когато очите му срещнаха моите и той се усмихна, но сега в него се усещаше увереност, че ще бъде посрещнат с радост.
	Позволих си да му се полюбувам в продължение на няколко минути, преди забързано да заобиколя бара и да се хвърля в прегръдките му. Той ме вдигна и ме завъртя във въздуха, преди да ме пусне на пода, смутено поглеждайки към Маги.
	Маги махна с ръка.
	— Не се притеснявайте от мен. Нищо не може да ме направи по-щастлива от това да ви видя двамата заедно. Добре дошъл у дома, Арчър.
	Арчър килна глава и се усмихна, а после вдигна поглед, когато Норм влезе.
	— Защо вие двамата не престанете да устройвате представление и не седнете на онази маса отзад? Достатъчно е уединена. — Той погледна към Арчър и лицето му леко омекна. — Арчър — додаде, — изглеждаш добре.
	Арчър му се усмихна, протегна ръка и се ръкува с Норм, а после отново ме дари с прелестната си усмивка. Аз му се усмихнах в отговор, сърцето ми пееше.
	— Да отидем ли да седнем? — попитах.
	Настанихме се край масата в дъното на закусвалнята и Маги извика:
	— Какво да ви донеса?
	— Всичко е наред, Маги — викнах в отговор. — След минута ще поръчам обяд.
	— Добре — отвърна тя и отново се настани на масата за персонала.
	Протегнах се през масата и взех ръката на Арчър, когато входното звънче отново издрънча. Вдигнах глава; кръвта се смрази във вените ми, кожата ми настръхна и от гърлото ми се изтръгна задавен звук. Това беше _той_.
	_Не. О, господи. Не, не, не._ Звъненето отекваше високо в ушите ми. Аз застинах.
	Обезумелите му очи почти мигом откриха моите и върху лицето му се изписа неподправена омраза.
	_Това не е реално. Това не е реално_ — повтаряше гласът в главата ми, докато жлъчката се надигаше към гърлото ми. Преглътнах с усилие и немощно изписках.
	Арчър извърна глава в посоката, в която бяха приковани очите ми, и тутакси се изправи, когато видя мъжа зад гърба си. Аз също станах, краката ми трепереха толкова силно, че не бях сигурна дали ще мога да се задържа права, огромен приток на адреналин изпълни кръвта ми.
	Мъжът, изглежда, дори не видя Арчър, застанал вдясно пред мен, очите му както преди бяха насочени единствено към мен.
	— Ти съсипа живота ми, кучко — процеди той през зъби. — Знаеш ли кой съм аз? Баща ми смяташе да прехвърли управлението на компанията на _мен_, преди да ме посочиш с пръст. Мислиш ли, че ще те оставя да се измъкнеш безнаказано, след като изгубих всичко?
	Разумът ми крещеше от ужас, бученето на кръвта в ушите ми беше толкова оглушително, че почти не разбирах смисъла на думите му.
	Очите му бяха кървясали и прекалено блестящи, както последния път. Той беше натъпкан с наркотици. Или напълно полудял.
	_Моля те, моля те, извикай полицията, Маги. О, господи, о, господи, как бе възможно да се случва това?_
	И после всичко стана за миг. Нещо блесна в ръката на мъжа и стаята сякаш се завъртя около оста си, когато видях, че това беше пистолет. Той го вдигна и се прицели право в мен. Видях краткото проблясваме на огъня и в същата секунда Арчър се хвърли пред мен. Тялото му се удари в моето и двамата се строполихме на пода, аз малко зад Арчър.
	И тогава чух още един изстрел и гласа на Травис да надвиква прашенето по радиостанцията:
	— Нужна ми е помощ!
	Пропълзях назад и забелязах, че мъжът, който бе стрелял в мен, лежеше неподвижен на пода, под главата му бързо се образуваше локва кръв. Арчър също не помръдваше. Издадох сподавено ридание и се хвърлих към него, протягайки ръка. Той лежеше настрани, с лице към пода. Обърнах го, за да легне по гръб, и нададох отчаян вик, когато видях, че предницата на ризата му вече е подгизнала от кръв.
	_О, не, о, господи, не, не, не. Моля те, не. Моля те, не._
	Собствените ми хлипания се смесваха с целия шум около мен — стъпките, тихите ридания на Маги, сериозния глас на Норм, скърцането на столовете по пода. Но моите очи не се откъсваха от Арчър.
	Притеглих го към гърдите си, люлеех го, милвах лицето му и отново и отново нашепвах:
	— Дръж се, скъпи, дръж се. Обичам те, Арчър, да не си посмял да ме напуснеш точно сега.
	— Бри — рече тихо Травис, докато сирената на „Спешна помощ“ ставаше все по-мощна, — Бри, позволи ми да ти помогна да станеш.
	— Не! — изкрещях и притиснах Арчър по-силно към себе си. — Не! Не! — Залюлях го отново, притиснах лице до неговото, усетих наболата му брада до бузата си и отново прошепнах: — Не ме оставяй, нуждая се от теб, не ме оставяй.
	Но Арчър не ме чуваше; той вече си бе отишъл.


>	Глава 34

	_Ти донесе тишината._
	_Най-красивият звук, който някога съм чувала, защото тя беше там, където беше и ти._
	_А сега ти я отнесе._
	_И всички шумове, всички звуци на света не са достатъчно силни, за да проникнат в разбитото сърце._
	_Гледам звездите, безкрайни и вечни, и шепна:_
	_Върни се при мен._
	_Върни се при мен._
	_Върни се при мен._


>	Глава 35
#	Бри

	Целият град се бе събрал, за да почете Арчър Хейл.
	Хората от Пелион, млади и стари, се бяха стекли, за да подкрепят човека, който беше безмълвна част от тяхната общност от деня на своето раждане. Неговата болка, неговата незабелязана изолация, сега разбрани от всички, и накрая нежното му сърце и смелостта му подтикнаха собствениците на магазини да ги затворят, както и онези, които рядко излизаха от домовете си, да се присъединят към останалите граждани и да се появят на най-голямата проява на солидарност, която някога бе виждал градът. Скромната, мълчалива звезда от покрайнините, едва забележима преди, сега сияеше толкова ярко, че всички жители на града бяха застинали, за да се възхитят на блясъка й и най-после достатъчно широко да отворят очи, за да видят, че тази звезда е част от тяхното малко съзвездие.
	Отново и отново слушах как случилото се с мен и Арчър бе накарало хората да пожелаят да станат по-добри, да протегнат ръка към онези, които преди никой не бе забелязвал, да станат приятели със самотниците, да се вгледат по-отблизо един в друг, да разпознаят чуждата болка и да се опитат да помогнат на нуждаещите се с каквото могат.
	В този студен февруарски ден аз влязох в залата, придружена от Маги и Норм. Докато заемахме местата си, хората ми се усмихваха любезно и кимаха с глави. Аз им се усмихвах и кимах в отговор. Сега това беше и моята общност. Аз също бях част от съзвездието.
	Отвън дъждът току-що бе започнал да вали и аз чух в далечината грохота на гръмотевиците. Но вече не се страхувах.
	_Когато бурята се разрази — бях му казала, — ще мисля за теб и за нищо друго освен за теб._ — И винаги го правех. Винаги.
	Първия път Арчър бе заминал за три дълги месеца и всеки ден отчаяно ми липсваше. Този път замина от мен за цели три седмици, преди да се завърне. Беше в дълбока кома и лекарите не можеха да кажат кога ще се събуди и дали изобщо това щеше да се случи. Но аз чаках. И винаги щях да чакам. Молех се и всяка нощ шепнех към небесата: _Върни се при мен, върни се при мен, върни се при мен._
	И в един дъждовен януарски ден, когато гръмотевиците трещяха и светкавиците прорязваха небето зад прозореца на болничната му стая, той отвори очи и ме погледна. Сърцето ми гърмеше в ушите, заглушавайки трясъка на гръмотевиците отвън, и аз скочих от стола и се спуснах към него със задавеното:
	— Ти се върна.
	После взех ръцете му и ги поднесох към устните си, обсипвайки ги с целувки. Сълзите капеха върху пръстите ми, върху кокалчетата му, върху тези красиви ръце, скътали цял един език, ръце, които ми позволяваха да узная какво цареше в ума и сърцето му. Обичах тези ръце. Обичах него. Сълзите ми продължаваха да се леят.
	Той ме гледа няколко секунди, преди да измъкне длани от моите, и бавно раздвижи скованите си пръсти.
	_Върнах се заради теб._
	Засмях се през сълзи, сложих глава на гърдите му и здраво се притиснах към него, а сестрите притичаха в стаята.
	И сега целият град бе замрял в очакване, докато Арчър вървеше към подиума, все още скован от превръзките, опасващи торса му заради операциите, на които бе подложен, след като го простреляха.
	Още веднъж се огледах. Травис стоеше в дъното на залата, все още в униформа след дежурството. Улових погледа му и му кимнах. Той ми кимна в отговор и леко се усмихна. Все още не можех да определя чувствата си към Травис, но той заслужаваше уважението ми заради своя героизъм през онзи ужасен ден.
	Неотдавна се изясни, че мъжът, който ме бе открил тогава, Джефри Пъркинс, отдавна бил пристрастен към хероина и бил прокуден от семейството си. През онази нощ бе нахлул в кафенето ни, за да се снабди с пари за наркотици.
	Дилърът му го бе издал, сключвайки сделка, за да спаси собствената си кожа. Очевидно той отишъл при него същата нощ, целият опръскан в кръв, несвързано бърборещ, че е застрелял някакъв мъж в едно кафене.
	После очевидно решил да се вземе в ръце и да се откаже от дрогата, а баща му бил склонен да го приеме обратно в семейството, когато съм го идентифицирала по снимката му.
	След ареста баща му отново го лишил от наследство и Джефри се върнал към наркотиците.
	Травис се бе конфронтирал с майка си. Той беше добро ченге, с отлични инстинкти и бе осъзнал какво представлява майка му — отмъстителна жена, изпълнена с омраза и жлъч, готова на всичко, за да запази това, което смяташе, че й принадлежи по право: града, парите, уважението, положението в обществото.
	Освен това Травис присъстваше в закусвалнята, когато Виктория Хейл ме бе чула да говоря за ареста на Джефри Пъркинс. Така събрал парченцата на пъзела и всичко си паснало.
	Как иначе един пристрастен към хероина наркоман щеше да ме открие в закусвалнята през онзи ужасен ден? Ние бяхме подценили ненавистта й към мен — жената, която всъщност бе разкрила манипулациите й, донесли й всичко постигнато през годините.
	Травис дойде при мен и ми разказа за своето стълкновение с майка си и за това, че тя отрекла всичко. Но той не й повярвал и й заявил, че ако не напусне града, ще започне разследване срещу нея. Сега, когато Джефри беше мъртъв, Травис знаеше, че не разполага с достатъчно доказателства, за да повдигне обвинение срещу майка си, ала за нея в Пелион вече не бе останало нищо друго освен срама.
	След заминаването на Виктория и в отсъствието на изпълнител на завещанието Арчър бе встъпил в правото си на наследник и бе станал собственик на земите на семейство Хейл една година преди двайсет и петия си рожден ден.
	Травис изглеждаше отслабнал, небръснат и някак вцепенен, като че ли не бе спал. Той също бе преуспял доста в опитите да манипулира живота на другите хора. В крайна сметка се бе учил от най-добрата. Но мисля, че дълбоко в душата си Травис не бе искал реално да навреди на някого. Майка му обаче беше съвсем друга история. Останах с впечатление, че потресът да разбере каква е тя в действителност и на какво е способна, драматично го бе променил. В очите му бе стаена дълбока тъга, когато с монотонен глас ми съобщи цялата информация за майка си и ме остави насаме със собствената ми скръб в болницата да очаквам завръщането на Арчър.
	Залата притихна, когато Арчър приближи стъпалата, водещи към сцената.
	Норм, застанал отстрани, вдигна ръце, с жестове му изпрати послание: _Срази ги!_ и окуражително вирна брадичка със сериозно изражение. Върху лицето на Арчър се изписа изненада, но после кимна на Норм. Аз прехапах устна, за не заплача.
	Госпожа Ахърн, градската библиотекарка, която за последните четири години бе дала стотици книги на Арчър на различни теми — от зидарство до жестомимичния език, ала нито веднъж не му бе задала нито един въпрос, нито се бе опитала да общува с него, показа с жестове:
	— _Ние всички сме с теб, Арчър._
	В очите й блестяха сълзи и съдейки по изражението й, разбрах, че съжаляваше, задето навремето не бе направила нещо повече за Арчър. Арчър й се усмихна, кимна и отвърна:
	— _Благодаря._
	Когато се качи на сцената и застана зад катедрата, Арчър кимна на преводача, застанал от дясната му страна, когото бе наел да му помага да се обръща към жителите на града при подобни случаи.
	Арчър започна да движи ръце и преводачът заговори. Моите очи бяха приковани единствено в Арчър, докато наблюдавах как летят ръцете му, толкова грациозни и уверени в движенията си. Сърцето ми щеше да се пръсне от гордост за него.
	— _Благодаря ви, че дойдохте_ — започна той, спря и се огледа. — _Земята, върху която е построен този град, принадлежи на семейството ми от много дълго време и аз възнамерявам да я управлявам както предците ми преди мен — с познание и вяра, че всеки човек, който живее тук, е важен, че всеки от вас има право да каже своята дума за всичко, което се случва или не в Пелион._ — Огледа многозначително всички лица в множеството пред него, преди да продължи. — _В крайна сметка Пелион не е само земята, на която е съграден, а хората, които вървят по улиците му, управляват своите магазини, живеят и обичат в домовете си._ — Отново направи пауза. — _Надявай се, че в мое лице ще откриете справедлив владелец, а са ми казвали, че съм добър слушател._ — Тълпата тихо се засмя, а Арчър за миг се смути и сведе глава, преди отново да подхване: — _Тази вечер ще се състои гласуване за плана за развитието на нашия град и аз знам, че за мнозина от вас това е много важен въпрос. Но бих искал всички да знаят, че ако в бъдеще у някой от вас възникнат някакви тревоги или се появят предложения, моята врата е винаги отворена._
	Хората го наблюдаваха, усмихваха се и одобрително кимаха, търсеха очите на свои познати и отново си разменяха кимвания.
	Накрая Арчър отпусна ръце и за пореден път огледа насъбралите се. Тихите разговори напълно стихнаха, когато очите му срещнаха моите. Усмихнах му се окуражително, но той няколко секунди продължи да се взира в мен, преди отново да вдигне ръце.
	— _Тук съм заради теб. Тук съм_ благодарение _на теб. Тук съм, защото ти ме видя не само с очите, но и със сърцето си. Тук съм, защото ти искаше да знаеш какво мога да кажа на хората, и защото беше права… всеки човек се нуждае от приятели._
	Тихо се засмях и изтрих една сълза от бузата си. Арчър продължи да се взира в мен, очите му бяха пълни с любов.
	— _Тук съм благодарение на теб_ — продължи той — _и винаги ще бъда тук заради теб._
	Въздъхнах дълбоко, сега вече сълзите без свян се стичаха по страните ми. Арчър нежно ми се усмихна, а после обходи с очи залата.
	— _Благодаря ви, че дойдохте и че ме подкрепихте. Нямам търпение да опозная всички ви по-добре_ — завърши той.
	Някой в задната част на залата започна да ръкопляска, после към него се присъединиха още няколко души, докато накрая всички присъстващи бурно го аплодираха и подсвиркваха. Арчър се усмихна и смутено погледна хората, а аз пролях още няколко сълзи, докато едновременно се смеех и плачех. Няколко души се изправиха, последваха ги още и след миг всички стояха прави и възторжено ръкопляскаха.
	Докато оглеждаше с усмивка тълпата, очите му отново срещнаха моите, той вдигна ръце и ми изпрати послание:
	— _Аз те Бри._
	Засмях се и отвърнах:
	— _Аз те Арчър. Господи, аз те Арчър толкова много._
	След това Арчър стисна ръката на преводача и слезе от подиума. Станах от мястото си, а Маги стисна ръката ми, докато бързо минах пред нея. Крачех устремено към него и когато се изправихме един срещу друг, без да обръща внимание на превръзките под ризата си, Арчър ме сграбчи, вдигна ме високо във въздуха и ме завъртя около себе си. Устните му беззвучно се смееха до моите, а златистокафявите му очи грееха от любов.
	А аз си помислих, че гласът на Арчър Хейл беше едно от най-прекрасните чудеса на света.


>	Епилог

	_Пет години по-късно_
	Наблюдавах как съпругата ми лениво се люлее в хамака, единият й крак леко се плъзгаше по тревата, докато тя се движеше напред и назад, огряна от летните слънчеви лъчи. Навиваше около изящния си пръст кичур от златистокестенявата си коса, а с другата ръка прелистваше страниците на романа с меки корици, подпрян на корема й.
	Дива мъжка гордост ме изпълни, докато гледах като омагьосан моята Бри, жената, която обичаше мен и нашите деца с всяка частичка от сърцето си.
	Нашите тригодишни момчета близнаци, Конър и Чарли, играеха наблизо, въртяха се около себе си, докато не им се завиеше свят и не паднеха на тревата, заливайки се от смях, огласяйки с радостни трели всичко наоколо. Момчета.
	Бяхме ги нарекли в чест на нашите бащи, мъжете, които ни бяха обичали така безгранично, че когато се бяха изправили пред смъртна опасност, единствената им мисъл е била да ни спасят. Разбирах го. Особено сега, когато и аз бях баща.
	Закрачих бавно към Бри. Когато ме видя, тя сложи отворената книга върху корема си, отметна глава и замечтано ми се усмихна.
	— _Вече си у дома._
	Приклекнах на пети до хамака и отвърнах с жестове:
	— _Срещата свърши бързо._
	Бях ходил в банката, за да договоря покупката на участък земя, разположен в непосредствена близост с границите на града. Преговорите бяха минали много добре.
	Преди пет години, когато влязох във владение на имотите си, жителите на Пелион отхвърлиха плановете на Виктория Хейл за развитието на града. Но се оказа, че хората не бяха против разширяването на бизнеса, а просто не бяха съгласни с конкретния подход, който бе избрала Тори Хейл. Затова, когато им предложих да се открият няколко малки хотела с оригинална историческа атмосфера, всички жители ентусиазирано гласуваха „за“.
	Четвъртият много скоро щеше да бъде построен върху участъка земя, който бях купил днес сутринта.
	Градът се разрастваше, бизнесът процъфтяваше и се оказа, че бях доста добър бизнесмен.
	— _Кой можеше да знае?_ — попитах усмихнат Бри късно една вечер, когато резултатите от първото гласуване показаха, че хората са съгласни с моя план.
	— Аз го знаех — тихо рече тя. — Аз знаех. — И действително го знаеше. Тя ми бе казала, че моят глас има значение, и любовта й ме бе накарала да повярвам, че това може да е истина. И понякога ти е нужно единствено това — един човек, който ще пожелае да чуе сърцето ти, да чуе гласа, който никой никога не се бе опитал да чуе.
	Откъснах едно пухкаво глухарче в тревата пред мен, усмихнах се и го протегнах към Бри. Тя наклони глава, очите й се изпълниха с топлина, когато го взе от пръстите ми и прошепна:
	— Всичките ми желания вече се сбъднаха. — Погледна към нашите момчета и додаде: — Това е за тях. — Нежно го духна и пухчетата затанцуваха във въздуха и се издигнаха към лятното небе.
	Очите ми отново срещнаха нейните, аз сложих ръка върху корема й и почувствах как нашето дете се движи под дланта ми.
	— _Момче е, нали знаеш_ — рече тя с усмивка.
	— _Вероятно._ — Усмихнах се. — _Мисля, че всички мъже от рода Хейл имат само синове. Нали нямаш нищо против?_
	Тя меко се усмихна.
	— _Не, нямам нищо против_ — отвърна и добави: — _Стига да е само едно, съм съгласна и на козле._ — Тя се засмя и погледна към малките близнаци, щъкащи из тревата, които не бяха спрели да се движат от мига, в който се бяха появили на бял свят.
	Аз се засмях беззвучно, после плеснах три пъти с длани, за да привлека вниманието им. Малките им главички рязко се обърнаха и те закрещяха:
	— Тати! Тати! — едновременно показвайки думата с жестове.
	Изтичаха при мен и аз се престорих, че ме събарят по гръб на тревата. Те ме гъделичкаха и се бореха с мен, а прекрасните им звънки гласчета огласяха нашия имот.
	Седнах и ги вдигнах със себе си.
	— _Кой от вас двамата мъже, ще ми помогне днес със строителството?_
	— Аз! Аз! — показаха едновременно двамата.
	— _Добре, добре. Чака ни доста работа, ако искахме да завършим постройката навреме, когато се роди вашият малък брат или сестра._ — Протегнах им ръка, а те сложиха малките си длани върху моята и сериозно ме погледнаха в очите.
	Издърпах ръка и показах с жестове:
	— _Братя навеки._
	Те последваха примера ми и повториха жестовете, вперили тържествените си и сериозни погледи в мен.
	— _Точно така_ — отвърнах. — _Това е най-важният пакт в нашия живот._
	Може би някой ден ще започна да общувам повече с моя собствен брат. Отношенията ни се бяха подобрили, откакто бях поел управлението на града, а той бе станал началник на полицията. Дори аз знаех, че Травис обичаше племенниците си, но още имахме да извървим дълъг път.
	Моите момчета кимнаха с малките си главички, златистокафявите им очи изглеждаха огромни върху детските им личица — две идентични личица, точно копие на моето собствено. Дори аз не можех да го отрека.
	Усмихнах се, когато всички се изправихме, а после подсвирнах, за да повикам кучетата, които навярно играеха и обикаляха някъде из имота.
	Бри погледна в посоката, откъдето в отговор се разнесе дружен лай, и се усмихна.
	— Добре, Конър и Чарли, хайде, момчета, да тичаме вътре. Аз ще ви приготвя обяд, докато татко нахрани кучетата и вземе инструментите. — Опита се да се надигне от хамака и се разсмя, когато падна обратно, неспособна да повдигне натежалото си тяло.
	Улових ръката й и я притеглих в прегръдките си, целунах устните й и отново се влюбих в нея, както все още правя по хиляда пъти на ден.
	В онази вечер преди четири години в църквата на Пелион, когато Бри вървеше по пътеката към осветения от свещите олтар с Норм подръка, а аз я гледах, останал без дъх, се бях заклел, че ще обичам вечно само нея, и бях убеден в това до дъното на душата си.
	И дори сега, сред цялата лудост и суматоха на живота, дори с моята работа и процъфтяващата фирма за кетъринг на Бри, всяка нощ преди да заспя, аз се обръщам към жена си и беззвучно мълвя:
	_Само ти, винаги само ти._
	Любовта й нежно ме обгръща, подкрепя ме, вдъхва ми кураж и увереност, напомняйки ми, че най-силните думи на света са думите, които всеки ден изричаме.

>
>>	Отгърнете страницата, за да прочетете един нов, разширен епилог!

	Чух тихото хрущене на снега и се усмихнах, докато избърсвах ръцете си и окачвах кухненската кърпа на дръжката на печката. Забързах към задната врата — колкото можеше да бърза една бременна жена, — погледнах през стъклото и видях моя съпруг да се изкачва по стъпалата до вратата. Снежинките блестяха в тъмната му коса. Лъхна ме мразовит порив, който ме накара да потреперя, когато той влезе вътре, ухаещ на свеж сняг и на Арчър — неповторимия аромат на мъжа, когото обичах.
	— Здравей — посрещнах го, щастлива, че толкова бързо се бе върнал. — Бързо се прибра.
	— _Норм дойде до пикапа, да вземе момчетата и кучетата, за да не внеса сняг в дома им_ — отвърна той с жестове, преди да прокара ръка през косата си, изтръсквайки снежинките.
	— _Сигурен ли си, че нямат нищо против да вземат и кучетата?_
	Арчър сви рамене.
	— _Настояха да прекараме една напълно спокойна вечер. Къщата им е голяма. Мисля, че тайно се радват понякога да я изпълват с шум и хаос._ — Той се усмихна с обич.
	Аз също му се усмихнах. Огромна благодарност изпълни сърцето ми при мисълта за цялата любов и подкрепа, които ни заобикаляха тук, в Пелион. За семейството, което бяхме създали.
	Арчър закачи якето си на една от куките, които бе монтирал в новия килер, част от пристройката, която бе завършил само преди месец. Пристройката включваше не само перално помещение, но и допълнителна спалня за момчетата и нова баня. Винаги съм обичала тази уютна къща — тук се влюбих в Арчър и бях безкрайно щастлива, че бяхме успели да я нагодим към нуждите на нашето разрастващо се семейство.
	Съпругът ми изрита заснежените ботуши, сложи длан върху корема ми, приведе се и ме целуна.
	— _Как е той?_ — попита, докато вървяхме към всекидневната, където огънят бумтеше в камината, стопляше стаята и осветяваше сумрачния интериор.
	Усмихнах се.
	— _Престани да го наричаш „той“_
	Това беше наша семейна шега, макар и двамата да вярвахме, че ще е момче, не само защото аз имах такова чувство, но и защото от четири поколения в рода на Арчър не бе имало момичета. Последното момиче, негова пралеля, се бе родило през 1912 година. Не мислех, че това бебе ще наруши традицията, но бях щастлива да имам къща, пълна с палави момчета.
	Седнахме на дивана и аз се сгуших до Арчър. Той обви ръце около мен и ме притегли в прегръдката си. Зад прозореца снегът падаше безспирно, бели, пухкави снежинки се сипеха от небето.
	— Хмм — промърморих. — Тази тишина е… странна. — Тихо се засмях и наклоних глава, за да го погледна.
	Той се усмихна.
	— _И приятна_ — додаде.
	— Да, и приятна — съгласих се. Днес беше рожденият ден на Арчър и Норм и Маги бяха взели момчетата и кучетата, за да прекараме малко време сами. Хълмът зад къщата им беше идеален за пързаляне и лудуване на кучета, а се предполагаше, че снегът ще вали през цялата нощ. Момчетата и без това обичаха да преспиват в дома на Норм и Маги, но с обещанието за зимна пързалка нямаха търпение да им гостуват. Усмихнах се при мисълта за моите близнаци, моите сладки, шумни момчета.
	— Честит рожден ден — прошепнах, плъзнах ръка надолу по гърдите му, мушнах я под края на тениската и я сложих върху топлата кожа на стегнатия му корем. Бавно прокарах показалец по всеки мускул и усетих как се стегнаха, когато той пое дълбоко въздух и го изпусна със свистене. Кръвта ми пламна, тутакси откликвайки на близостта му, на уханието му, на силното му мъжко тяло под ръката ми, на неговата реакция на докосването ми. Все още, след толкова време.
	Той се извърна към мен, взе лицето ми в шепи, приближи устни към моите и беззвучно изрече с уста, допряна до моята:
	— _Благодаря ти._
	Арчър ми помогна да се изправя на крака и двамата бавно се съблякохме пред пращящите пламъци. И макар че се засмях смутено заради огромния си корем, сияещата гордост в очите му ме накара да се почувствам красива и желана въпреки напредналата си бременност.
	— Знаеш ли какво казват за предизвикване на раждане?
	Той поклати глава и повдигна вежда, когато сутиенът ми се плъзна надолу по ръцете ми и падна на пода. Очите му блеснаха при вида на голите ми гърди, по-големи от нормално, с потъмнели и щръкнали зърна.
	— Че същото нещо, което е вкарало бебето там, ще му помогне да излезе — промърморих закачливо.
	Очите му срещнаха моите и той беззвучно се засмя.
	— _Стига да получа моята нощ насаме с теб._
	Усмихнах се, припомняйки си трите дни, докато раждах момчетата, колко бавно протичаше всичко и колко дълго продължи.
	— _Мисля, че сме добре._
	При все това нямах нищо против, ако процесът поне започне. Терминът ми беше след три дни и вече бях готова да _не_ бъда бременна. Повече от готова.
	Арчър отново ме целуна и внезапно светлините трепнаха и угаснаха. И двамата замряхме, после Арчър се усмихна до устните ми и погледна през рамо към снега, който продължаваше неспирно да вали.
	— _Добре, че имаме огън да ни топли_ — каза той, грабна едно меко одеяло от люлеещия се стол и го постла на пода. Наблюдавах го, докато вземаше няколко възглавници от дивана, за да ни устрои по-удобно ложе, и се любувах на грацията, с която се движеха мускулите под кожата му. Господи, възхищавах се на всичко у него, на непринудения му сексапил, на огромното сърце, на смелостта и ума, който винаги съм виждала да сияе зад бдителния му поглед. Толкова много го обичах, че чак изпитвах физическа болка.
	Отпуснах се на колене върху одеялото и легнах толкова тромаво, че се засмях тихо на себе си. Топлината на огъня сгря кожата ми и се почувствах отпусната и щастлива.
	— Ела тук — промърморих и протегнах ръце, докато Арчър надвесваше голото си тяло над мен. — Обичам те — нежно отроних, когато той ме обгърна и милувките му ме накараха да застена.
	— _Аз също те обичам_ — написа той с пръст върху кожата на гърба ми, карайки ме да потръпна.
	Огънят припукваше и ни топлеше. Отвън вятърът бушуваше, зад прозореца снегът се завихряше, а стенанията и виковете ми на удоволствие изпълваха стаята. Съпругът ми дишаше тежко до врата ми. Много дълго време двамата бяхме изгубени един в друг, в езеро от топлина, тръпнещи от страстни целувки, с преплетени крайници. Сред блаженството да изживеем тази тиха снежна нощ — последната, която в близко бъдеще щяхме да имаме само за себе си. И сред радостта да знаем с какво нетърпение очаквахме да последва щастливият хаос.
	Мина много време, през което бяхме само ние двамата, а светът бавно се стопи като ледени висулки под топлото зимно слънце.
	Когато последните проблясъци на дневната светлина изчезнаха в мрака, а пламъците на огъня хвърляха танцуващи сенки върху стените, нашето дишане се успокои, Арчър подви одеялото около нас, а аз се сгуших до гърдите му.
	— _Сигурно точно така е било преди стотици години, когато пещерните хора са прегръщали жените си в тъмната, осветена от огъня пещера_ — каза той.
	— Хмм — измърках аз. Ръцете ми бяха обвити около тялото му и изрекох думите на глас. — Но ако е така, когато настъпи уреченият час, ще трябва да изродиш сам това бебе.
	— _Аз съм пещерен човек. Ходя на лов за зверове и ги убивам с голи ръце. Не се страхувам от нищо._
	Отново се засмях.
	— О, много бързо си забравил колко е страшна една жена, когато ражда. По-страшна от всеки… — Думите ми пресекнаха, когато коремът ми болезнено се сви. — Ооох.
	Арчър вдигна глава с разтревожено изражение.
	— _Добре ли си?_
	Болката изчезна и аз бавно издишах.
	— Да, добре съм. Просто малко фалшива тревога. Или може би ти наистина си раздвижил нещата.
	Изражението му стана още по-угрижено, когато погледна през прозореца.
	— Арчър — протегнах ръка и зарових пръсти в гъстата му копринена коса, — всичко е наред. Миналия път продължи с дни. Дори нещата да са… — Внезапно високо простенах, когато коремът ми отново се стегна, този път дори по-болезнено. Мили боже. Не помнех да съм имала толкова силна болка, преди разкритието да стане пет или шест сантиметра.
	Арчър седна и ми помогна да стана, когато лицето ми се отпусна. Полутъмният коридор се осветяваше от огъня и той ме поведе към спалнята. Светлината почти не достигаше вътре, но можех да видя достатъчно, за да различа мебелите, и аз седнах предпазливо върху леглото.
	Светлината идваше зад гърба ми и аз погледнах през рамо. Видях, че Арчър бе намерил фенерчето в чекмеджето на нощното шкафче до леглото. Подаде ми го.
	— _Ще отида да донеса другото фенерче от кухнята. Мисля, че е време да засечем интересните между контракциите. Онези две бяха през две минути._
	Отворих уста, за да се съглася, и в този миг ме връхлетя нова контракция. Подпрях ръка на леглото, докато болката се разпръсваше из тялото ми, и простенах. Когато отворих очи, Арчър бе клекнал пред мен и ме гледаше изплашено.
	— _Добре. Това беше. Три контракции подред за по-малко от пет минути. Трябва да изпратим есемес на лекаря ти._
	Кимнах в знак на съгласие. Бях имала само три контракции, но вече бях раждала и можех да ги разпозная. Не бяха фалшива тревога.
	Арчър се запъти да вземе мобилния си телефон, а аз се надигнах и отидох в банята. Докато стоях права, се наложи да се облегна на умивалника и да поема дълбоко дъх, когато ме разтърси остра болка. Върху челото ми изби пот, а краката ми се разтрепериха. Дотътрих се обратно към спалнята и тъкмо обличах риза, когато Арчър се върна в стаята. Беше леко пребледнял, а фенерчето бе пъхнато под мишницата му, за да може да използва ръцете си.
	— _Телефоните са прекъснати._
	— _Какво? Заради снега?_
	— _Не е само снегът. Навън бушува свирепа буря. Синоптиците може би не са дооценили силата й._
	Той въздъхна тежко и прокара ръка през косата си.
	— _Ако сложа вериги, мисля, че ще се справим. Съмнявам се дали са изкарали снегорините, особено след като никой не е очаквал подобна фъртуна._
	Кимнах и усетих как ме пробождат първите пристъпи на паника. Аз също се съмнявах, че вече са изкарали снегорините, но при всички положения те щяха да разчистват само главните пътища. Ние живеехме на черен път близо до езерото и наблизо нямаше никакви съседи.
	— _Колко време ще отнеме да сложиш веригите?_
	— _Петнайсет минути._
	Когато се извърнах от прозореца, получих нова контракция и се подпрях на стената, за да не падна. Изпъшках силно, когато ме прониза силна болка и натискът се усили толкова много, че коленете ми омекнаха. О, господи, това беше сериозно. Усетих ръцете на Арчър да се сключват около мен и се облегнах на него, когато струя вода плисна надолу по краката ми.
	— О, боже — ахнах, — водите ми току-що изтекоха.
	Усетих как цялото тяло на Арчър потрепери, после той ме вдигна на ръце, заобиколи леглото и ме постави на крака. Бързо смъкна покривката на леглото и ме положи върху чаршафите. Подпъхна възглавници под гърба ми, така че бях полуседнала. Не бях завита, но къщата беше малка и топлината на огъня стигаше до спалнята. Чувствах се уютно и защитена въпреки вилнеещата буря отвън.
	Все още с фенерчето под мишница, Арчър изтича в банята и след миг се върна с няколко кърпи, които разстла под мен. Повдигах се надясно и наляво, за да му помогна. Извиках, когато ме сграбчи поредната контракция, и от мен върху кърпите избликна още водна струя. Когато болката стихна, се отпуснах леко върху възглавниците и погледнах Арчър. Очите му бяха разширени от страх.
	— _Налага се да те оставя тук сама, за да отида да доведа помощ. Ти не можеш да пътуваш в това състояние._
	Протегнах ръка към него.
	— Не! Не ме оставяй тук! Бебето е на път. Не мога да се справя сама. Дори да сложиш веригите, до полицейския участък има петнайсет минути път при _хубаво_ време. Може да заседнеш… или аууу! — изкрещях, когато получих нова контракция, и ръката ми падна върху леглото.
	Почувствах топлината на Арчър, който седна на леглото редом с мен и притисна буза към моята, докато дишах дълбоко, за да облекча болката. Когато мускулите ми се отпуснаха, се строполих обратно върху възглавниците с широко отворени, замъглени очи.
	— Това бебе идва. Бързо — едва прошепнах на Арчър.
	— _Аз не мога да изродя детето, Бри. Виждал съм само как се раждат кутрета. Ами ако нещо се обърка? Не мога да те изгубя._
	Той се озърна обезумяло и примигна, сякаш отговорът можеше да изскочи от някой ъгъл на стаята или от прозореца. Сграбчих ръката му.
	— Видя как се родиха синовете ни. Можеш да го направиш, пещерни човече. Ти не се страхуваш от нищо.
	Аз самата бях изплашена, но знаех, че нямаме друг избор. Трябваше да се справим сами. Точно както се бяхме справили с толкова много други страшни, неочаквани неща, така трябваше да се справим с _това_ — заедно.
	Той изпусна рязко дъх и плахо ми се усмихна, вперил поглед в мен. Очите му се изпълниха с любов и решителност, сякаш му бе минала същата мисъл. Видях го как започва да се окопитва, и усетих гърдите ми да се изпълват с обич и гордост заради всички случаи на проявена от него смелост, откакто го срещнах. Вярвах му. Вярвах му с цялата си душа и сърце.
	Накрая той кимна, стисна ръката ми, сетне я пусна и отново кимна.
	— _Бри, слушай, знам, че последния път роди две бебета, но ако това раждане е дори бегло подобно на предишното, аз няма да мога да се съсредоточа върху ръцете си. Няма да мога да ти говоря. Ще пиша думите върху кожата ти, а ти ще се опиташ да ги разбереш, нали? Това ще е единственият начин да общуваме, докато раждаш това бебе._
	Аз едва повдигнах устни. Налагаше се да впрегна всичките си сили и концентрация, но знаех какво имаше предвид Арчър. Той нямаше да може да ми помага с изречени на глас инструкции или окуражаващи думи. Трябваше да се опитам да го чуя по същия начин, както когато ми говореше в интимните моменти. Господи, надявах се да се справя.
	— _Ще донеса някои неща. Ще бъдеш ли добре, ако те оставя само за минута?_
	Кимнах и ме прониза нова болка. Арчър остана с мен, докато стихне, а после топлината му ме напусна, когато отиде да вземе нужните неща.
	Затворих очи и се потопих в онова странно състояние между вътрешния и външния свят, което всички раждали жени познават. Сякаш се носех по спокойни, тихо плискащи се морски вълни, но внезапно ме връхлиташе огромна вълна и ме подхвърляше, сетне ме запращаше към морското дъно, но аз винаги изплувах на повърхността и отново се понасях по вълните. Носех се… носех се… Вълните прииждаха все по-бързо и по-бързо и аз потъвах за все по-дълго и по-дълго.
	Отворих очи, след като бях оцеляла след една голяма вълна, и видях, че в стаята горят свещи, осигурявайки повече светлина. Погледът ми бавно се насочи към Арчър и макар да изглеждаше малко паникьосан, той ми се усмихна толкова нежно, че сърцето ми щеше да се пръсне от любов. Имах чувството, че вървя през мъгла, сякаш препусках в галоп към битката — наполовина привидение, наполовина воин. Любовта, която ме изпълваше, беше едновременно болезнено нежна и всемогъща. Той беше толкова красив на светлината на свещите — един трепкащ бог.
	— Помниш ли първия път, когато се любихме? — прошепнах. — И тогава имаше свещи. Толкова много те обичах. Не вярвах, че е възможно, но сега те обичам още повече.
	Той издиша и беззвучно изрече с уста:
	— _Аз също те обичам._
	В този миг ме заля поредната вълна и аз отново потънах в себе си, за да посрещна атаката. Почувствах пръста му върху бедрото си и се съсредоточих върху думите, които пишеше върху кожата ми.
	— Толкова се гордея с теб. Той идва. Той е почти тук. Можеш да се справиш.
	Вълните прииждаха, пламъците на свещите примигваха, а моят съпруг ме окуражаваше с думи на любов, издълбани не само в тялото, но и в сърцето ми. Онези думи, които винаги са били само мои.
	Тялото ми знаеше кога беше време да напъва, и аз изкрещях, когато почувствах, че главата на бебето ми се подава, припомняйки си онзи огнен пръстен.
	— _Бавно, бавно_ — написа Арчър.
	Замрях, потта се стичаше по лицето ми, всеки мускул на тялото ми беше опънат докрай, когато дойде нова контракция и аз се свих в себе си, подготвяйки се за финалния напън.
	Отпуснах се назад и заплаках от облекчение. Примигнах и отворих очи. Видях Арчър да държи нашето бебе, сълзи се стичаха по лицето му, когато прекрасното изплакване на новороденото изпълни стаята. Той преглътна, взирайки се с тревожно изражение в бебето, а аз се надигнах леко, внезапно изпълнена със страх.
	— Какво не е наред?
	Съпругът ми поклати глава, лицето му се озари от красива усмивка, когато мълчаливо се засмя. Отново поклати глава, докато притискаше бебето към гърдите си, и написа върху крака ми.
	_Момиче, момиче._
	Засмях се невярващо.
	— Момиче? То е момиче?
	Арчър се съвзе от шока, че има момиче, и ми я подаде, аз я положих върху гърдите си и я покрих с одеялото. Погледнах към часовника. Дванайсет без седем минути, втори декември. Тя се бе родила на рождения ден на баща си.
	Арчър бе постлал найлон между краката ми, взет от едно от леглата на момчетата, беше донесъл няколко кърпи и аптечка за първа помощ. Гушках дъщеря си, докато той сряза пъпната връв и се оправи с всички последици от раждането.
	— _Да си пещерен човек, не е за хора със слаби сърца_ — каза той, докато ме завиваше с одеялото. После почисти с влажна и затоплена кърпа бебето.
	Тихо се засмях.
	— Благодаря ти — прошепнах, докато ми помагаше да я облека с топли дрешки и сложи миниатюрна шапчица върху главичката й. Тя вече безметежно спеше. В очите ми запариха сълзи, когато сложих длан върху бузата му. — Ти се справи толкова добре. Ти си моят герой.
	— _Ти свърши цялата работа. Ти беше невероятна._ — Той се наклони и нежно ме целуна, а в очите му грееше цялата любов на света. Погледна бебето и няколко мига се взира във фините й черти, преди да каже: — _Прилича на майка ми._
	Кимнах.
	— Знам. И също като нея ще бъде голяма красавица.
	Съпругът ми отново се усмихна, а в очите му се отразяваше цялото му сърце — сърце, изпълнено с любов, смелост и толкова много доброта, че сияеше ярко като факел.
	— _Как ще я наречем?_ — попита той, преди да помилва нежно с пръст кадифената бузка на нашата дъщеря. В съня й юмручето й се стегна около пръста му, но после отново застина. Погледнах с усмивка съвършеното й малко личице. Много скоро щеше да огладнее, но аз бях благодарна за кратката почивка.
	— Не знам — прошепнах. Не бяхме обсъждали женски имена, бяхме толкова сигурни, че ще имаме още едно момче.
	В този миг телефонът на Арчър, оставен върху скрина, изжужа, сигнализирайки няколко входящи съобщения — вече работеше. Засмях се.
	— Точно навреме.
	Арчър се усмихна, отново ме целуна, грабна телефона и трескаво започна да пише. Отговорът пристигна веднага и Арчър върна телефона на мястото му.
	— _Травис се обажда за линейка._
	Кимнах. _Травис._ Стори ми се интересно, че първият човек, на когото Арчър се бе обадил, беше брат му. Очевидно се беше научил да му вярва повече, щом му се бе доверил да се погрижи за нас. Целунах дъщеря си по главичката и я притиснах силно. Чувствах се замаяна от любов и безкрайна радост.
	На следващия ден, докато люлеех бебето Ава в люлеещия се стол във всекидневната, след като двете бяхме прегледани и обявени за напълно здрави, Чарли и Конър се надвесиха с интерес над нея, но и с леко подозрение.
	— Имаме сестричка — прошепна Чарли на Конър, доближавайки глава до брат си. Аз стиснах устни, за да потисна усмивката си.
	Конър кимна, кехлибарените му очи бяха сериозни, когато погледна към брат си.
	— Ще трябва да я научим на разни неща.
	Не можах да сдържа смеха си, макар че преглътнах напиращата въздишка. Можех само да си представя какви щяха да бъдат важните житейски уроци, на които тези двамата щяха да решат да я научат, когато порасне достатъчно, за да следва инструкциите им.
	— Може би _тя_ ще ви научи на едно-две неща — заявих с усмивка. — А сега, вие двамата, бягайте в стаята си и отворете онези нови конструктори „Лего“, които татко ви е купил.
	Моите малки палавници се ухилиха и хукнаха към стаята си, за да видят новата играчка. Аз доволно въздъхнах, когато погледнах през прозореца към зимния пейзаж, заслушана в щастливото бърборене на близнаците, докато си играеха. Чувах Арчър да се движи в кухнята, докато топлеше вечерята — едно от ястията, които по-рано бяха донесли Норм и Маги.
	Ава изхленчи тихо в ръцете ми, издавайки сладки бебешки звуци, докато сънуваше.
	Снегът проблясваше отвън, наоколо беше тихо и спокойно, а вътре в малката къща край езерото този скъпоценен миг бе изпълнен със звуци на обич.


>>
	Искате ли да знаете какво мислеше Арчър, когато започна да се влюбва в Бри?
	Обърнете страницата, за да прочетете сцената, разказана от него!


>>	Глава 15
#	Арчър

	_Може ли по-късно пак да дойда?_ бе попитала тя. А после бе обвила ръце около мен. Не знаех как точно да отговоря. Изминало беше много време, откакто някой ме бе докосвал, а близостта й ме накара да изпитам неясно чувство на паника, ала най-вече на див копнеж. Толкова отчаяно исках да откликна, да я обгърна с ръце, да почувствам тялото й, докато тя ме прегръща. Почти го направих, но после тя се отдръпна и мигът отлетя.
	_Но тя ще се върне._ Зърнах отражението си в прозореца, когато се върнах в къщата, и осъзнах, че се усмихвам. Тази сутрин се бях събудил прекалено рано и не бях успял отново да заспя, затова изведох кучетата на разходка край езерото и малко поиграхме — аз им хвърлях пръчки, а те ми ги носеха. Безгрижното занимание ми помогна да сложа в ред всичките си мисли — всички объркани и тревожни въпроси, безспирно кръжащи в главата ми — и аз бях благодарен. Откакто спасих Бри от капана, поставен от чичо ми, и я отнесох в къщата, където тя ми сподели своята болка и как е изгубила баща си, умът ми гъмжеше от въпроси и съмнения. Погледът, с който ме гледаше, докато изтривах сълзите й, ме прониза право в сърцето и аз знаех, че моите чувства към нея са по-силни, отколкото позволявах да призная пред себе си. Всеки миг, който бях прекарал с Бри, беше едновременно вълнуващ и някак смътно опасен. Чудех се какво, ако изобщо беше така, бе видяла тя в мен, защо продължаваше да се връща, как и дали се вписвах в живота й. Милион въпроси, на които нямаше как да получа отговори, освен ако не я попитам, а аз бях прекалено изплашен, за да го направя.
	Връщах се в къщата и мислех, че Бри още спи в моето легло, когато тя изтича навън със сияеща усмивка върху красивото си лице и ми каза, че тази сутрин не е имала кошмарен пристъп. Когато осъзнах какво ми казваше, сърцето ми болезнено се сви. Знаех какво означаваше отново и отново да преживяваш един и същ ужас. Разбирах какво означаваше никога да не искаш да заспиш, защото се боиш от сънищата, от спомените, които се връщаха и не искаха да избледнеят, колкото и усърдно да се стараеш да ги забравиш. Вдигнах поглед към небето, безбрежно синьо, и си спомних друго синьо небе и ужаса, който се случи под него.
	Измина много дълго време след това — години, — преди отново да започна да се радвам на синьото небе.
	Малко след като тя си тръгна, влязох в спалнята си и видях, че Бри бе оправила леглото. Няколко минути останах взрян в него и виждах в ума си същата картина, която си представях миналата нощ: Бри, омотана в моите чаршафи, дългата й златистокестенява коса, разпиляна по възглавницата, разтворените й устни, дългите мигли, хвърлящи полумесеци върху страните й, гърдите й, повдигащи се и спускащи се ритмично в съня. И почувствах същото пулсиране между краката си, което бях изпитал през изминалата нощ, преди да легна на дивана във всекидневната, развълнуван и възбуден от мисълта, че ни дели само една стена. И все пак това не беше _просто_ стена. Това бяха тухли, мазилка, боя и стотици страхове.
	Взех възглавницата, върху която бе лежала главата на Бри, поднесох я към лицето си и вдъхнах. Усетих финия аромат на шампоана й, затворих очи и си позволих да се насладя на тази малка интимност, преди да върна възглавницата на мястото й.
	Тихото почукване на входната врата се разнесе малко след като бях излязъл изпод душа и се бях облякъл. Изминал беше само един час, откакто тя си бе тръгнала, и по гърба ми пробягаха радостни тръпки, че се бе върнала толкова бързо.
	Когато отворих вратата, Бри сладко ми се усмихна, малко срамежливо, и както винаги, усмивката й накара сърцето ми да подскочи в гърдите. Толкова лесно. Прекалено лесно.
	— _Благодаря, че ми разреши отново да дойда, Арчър. Надявам се, че нямаш нищо против… след миналата нощ… няма друго място на света, където бих искала повече да бъда, отколкото тук, с теб._ — Тя наклони глава и вързаната на коса опашка падна върху рамото й. — _Благодаря ти._
	Господи, дали, ако знаеше колко силно _аз_ исках тя да е тук, ако знаеше, че там, където е тя, беше единственото място на земята, на което исках да бъда, това щеше да я изплаши? Защото мен ме плашеше. Понякога имах чувството, че ако думите, които не изричах на Бри, звучат силно в главата ми, тя може би ще успее да ги чуе, макар че _не можех_ да издам звук или да вдигна ръцете си.
	Погледът й се сведе към краката ми и очите й се разшириха, когато забеляза раните, но аз побързах да я успокоя. Можех да изредя цял списък с болки, които Бри предизвикваше в тялото ми само с уханието си, с близостта си. Краката бяха най-малкото ми физическо притеснение.
	Затова, когато тя смутено предложи да ме подстриже, бях едновременно засрамен, че тя очевидно мисли, че се нуждая от малко подобрение, и притеснен от перспективата да бъде толкова близо до мен, да ме докосва така, както никоя друга жена не ме е докосвала. Но преди да го обмисля, ръцете ми се вдигнаха, подчинявайки се на някаква вътрешна заповед.
	— _Нямам нищо против._
	Усмивката й разсея част от неудобството ми.
	— _Ами ти как искаш?_ — попита тя. — _Ще направя това, което ти харесва._
	Споменът за начина, по който ме погледна, когато снощи излязох от стаята си с избръснато лице, изникна в съзнанието ми и ме изпълни с вълнение и топлина. Тя ме гледаше със смаяно одобрение — поне аз така го определих. Може би имаше нещо повече, ала не смеех да се надявам. Мисълта ме накара да почувствам, че съм затаил дъх, макар че дишах спокойно.
	— _Искам на теб да ти хареса. Направи каквото ти искаш._
	— _Сигурен ли си?_
	Ръцете й се движеха неуверено, лицето й изразяваше такава загриженост и състрадание, че имах чувството, че думите й погалиха кожата ми.
	— _Напълно._
	Беше едновременно истина и лъжа, но преди да се разубедя, отидох в кухнята, издърпах един от столовете и го сложих в средата на стаята. След минута усетих как поставя кърпа около раменете ми, и чух потракването на ножиците, оставени върху плота.
	_Дишай дълбоко_ — напомних си. Положих длани върху коленете си — моята представа за пълна тишина — и затворих очи в очакване тя да започне.
	Ръцете й се вдигнаха колебливо към косата ми. Първото й докосване беше като електрически импулс, пронизал скалпа ми. Тя разчеса с пръсти дългите кичури, навярно за да добие представа за косата ми или може би искаше да прецени какво да направи. Подръпна леко кичурите и започна да подстригва. Ако можех, щях да простена. Затворих очи, докато пръстите й се движеха внимателно по главата ми, карайки ме да потръпвам от удоволствие. О, господи, да те докосват така… беше прекалено много и в същото време недостатъчно.
	Бри се суетеше около мен, подстригвайки косата ми от едната страна, сетне — от другата, и можех да наблюдавам как тялото й се движи, докато очите й бяха съсредоточени върху работата. Възползвах се от възможността да се насладя на извивката на гърдите й, на тесните, но женствени бедра и на дългите загорели крака. Сега, когато бях толкова близо до нея, можех да видя някои подробности, които не бях забелязал преди. Малките руси косъмчета по бедрата й, копринено гладката кожа от вътрешната страна на ръцете й, деликатните сини вени под нея.
	Тялото ми бе свръхчувствително към близостта й, докосването, сладкото ухание, което ме заобикаляше — женски аромат, който бях усетил преди, на цветя и нещо неуловимо.
	Всичко беше толкова женствено и лично и аз се възбудих, тялото ми жадуваше да получи повече, да изследва извивките на тялото й, да почувства кожата й. _Исусе. Престани да се изтезаваш, Арчър._ Тя беше толкова красива, че изпитвах физическа болка само да съм толкова близо до нея, знаейки, че навярно това беше всичко, което някога щях да позная. Копнежът беше толкова отчайващо силен, че стискаше като с клещи душата ми, и аз внезапно се почувствах слаб. Питах се дали трябва да прекратя това мъчение, просто да й кажа да си върви, да ме освободи от това блажено страдание. Дишането ми стана тежко и накъсано и Бри за миг застина.
	Приглади косата от челото ми и очите ни се срещнаха. Останах удивен от желанието, което ми се стори, че съзрях в нейните. Моите се разшириха и зашариха по лицето й, докато се опитвах да разгадая изражението й. Но не бях сигурен. Не знаех. Ами ако… ами ако грешах и… затворих очи, прекъсвайки връзката, сломен от неспособността си да разбера тази жена — да разбера _която и да е_ жена.
	Сърцето ми биеше толкова бързо, че едва смогвах да си поема дъх. Тя се наклони напред и аз забелязах, че зърната й бяха втвърдени под тънкия плат на тениската. Рязко поех дъх. Кожата ми настръхна, цялото ми тяло пламна от желание по нея. Беше първично и горещо, никога не бях изпитвал нищо подобно.
	Бри, изглежда, също дишаше по-тежко от преди и се запитах дали и тя усеща нещо смътно подобно на това, което изпитвах. Дали бе възможно? Как можех да зная? Какво трябваше да направи един мъж в подобна ситуация? Дали да попита жената, или да следва инстинктите си? Но моите инстинкти ме плашеха и объркваха. Ако последвах _инстинктите_ си, щях да се изправя и да я притисна до стената. Щях да я покрия с тялото си, търсейки освобождение от изгарящата болка в слабините си. Щях първо да вкуся устата й, а после — всичко останало. Щях да плъзна ръце надолу по тялото й, под дрехите, за да усетя кожата й под дланите си. Исках да опиша всички начини, по които я желаех, като използвам пръстите си, за да изпиша мислите си по кожата й. Ръцете ми се свиха в юмруци върху бедрата. Исках да чуя звуците, които сигурно тя издаваше, когато изпитваше удоволствие, копнеех аз да бъда мъжът, предизвикал тези звуци.
	О, господи, _господи_. Целият треперех, повече не можех да издържам. Картините се редуваха в съзнанието ми по-бързо, отколкото можех да ги овладея. Прекалено много въпроси, прекалено много съмнения, прекалено много емоции наведнъж. И бях толкова възбуден, че ме болеше.
	— Ето — прошепна тя, — готово. Изглеждаш наистина много добре, Арчър.
	Коленичи пред мен и аз я погледнах — щръкналите зърна на гърдите й под тениската, потъмнелите очи, несигурното изражение. И въпросите в очите й ме изпълваха с още по-голям страх. Аз нямах отговори. Имах само милион въпроси.
	Бри остави ножиците върху плота и се приближи до мен. За миг погледът ми се спря върху устните й, пълни и розови, и аз исках да я целуна. Исках, ала бях изплашен. Щях да бъда неловък и несигурен. Щеше да изглежда, сякаш се страхувам от нея, което в голямата си част беше истина. А ако тя ме отблъснеше, ако не изпитваше същото, което и аз…
	Преглътнах с усилие, паниката се плъзна бързо по гръбнака ми. Това беше непосилно. Имах нужда да помисля, да… Рязко скочих от стола, нуждаех се от дистанция, от пространство. Да остана сам. Бри се изправи, изглеждаше смаяна. За миг двамата просто се взирахме един в друг през малкото разстояние помежду ни.
	— _Сега трябва да си вървиш._
	Исках да се намръщя при грубите думи, които бях избрал, но не го сторих. Наистина мислех това, което казах, макар че не желаех да я обидя. Исках тя да разбере, но първо трябваше аз да разбера. Трябваше да овладея тялото си. Сърцето си.
	— _Да си вървя? Защо, Арчър, извинявай, да не би аз…?_
	— _Не, нищо, аз просто… имам работа. Ти трябва да си вървиш._
	— Добре — прошепна тя и пребледня. — Добре.
	Тя се движеше непохватно, докато събираше нещата си. Разпознах го — аз очевидно се движех по този начин през целия си живот. Но не знаех как другояче да се държа, докато толкова отчаяно се борех със собствената си несигурност.
	— _Сигурен ли си? Аз не…_
	— _Да, моля те, да._
	— Добре — каза тя отново и се запъти към вратата. Стори ми се, че съзрях не само смущение, но и болка в изражението й и ме прободе толкова силна вина, че потръпнах. Бях сигурен, че тя няма да ме унижи, ако знаеше какво изпитвах. Бри беше мила. Тя щеше да бъде състрадателна дори в отхвърлянето. И някак си това щеше да ме нарани още по-болезнено. Собственият ми непреодолим смут приличаше на живо същество, дишаше, изпълваше стаята, задушаваше ме.
	Улових нежно ръката й, докато тя минаваше покрай мен, исках да й кажа толкова много, да задам толкова много въпроси. Но успях само да изрека с жестове:
	— _Извинявай. Наистина съм ти благодарен за подстригването._
	Тя се взря за миг в мен, преди да кимне. Излезе през вратата и тихо я затвори зад гърба си. Сграбчих с пръсти новата си късо подстригана коса, силно я дръпнах и затворих очи.
	_Ти си идиот, Арчър._
	Въздишката на тъга и отчаяние, която се надигна в гърлото ми, беше беззвучна, но при все това съвсем реална. Бях бесен на себе си, задето бях толкова страхлив, толкова недодялан, толкова объркан от близостта на Бри. Но, боже, не знаех как да бъда друг. Отидох в спалнята, проснах се на леглото и за миг се взрях в тавана, продължавайки да стискам косата си. Усещах я някак странна в ръцете си. Чувствах се някак странно в собствената си кожа.
	Тялото ми все още болезнено пламтеше и аз отчаяно копнеех за освобождение. Разкопчах дънките си и задоволих желанието си към Бри. Няколко движения и затворих очи, притиснал глава към възглавницата, докато удоволствието ме заливаше. _Облекчение._ Дишането ми се успокои и умът ми леко се проясни.
	Намирах сигурен покой в начина, по който живеех живота си, в приемането на това, което съм и _винаги_ щях да бъда. Но присъствието на Бри внезапно бе променило всичко, което мислех, че познавам, което си мислех, че _искам_, и нямах представа как да се справя с непознатите, неочаквани… възможности. Не бях сигурен, че изобщо трябва да се замислям за тях. Бях развълнуван и смутен и още хиляди други неща, които дори не можех да проумея.
	Останах да лежа така, докато сърдечният ми ритъм се нормализира. Шумоленето на листата на дърветата зад прозореца ме унесе, успокои, чух тихия плисък на езерните вълни, който сякаш ме зовеше. Съблякох се, нахлузих чифт стари шорти и се запътих към водата.
	Докато вървях, се улових, че несъзнателно назовавам всичко около мен с жестове: бор, скала, топло слънце. Преди време сам научих жестомимичния език и се упражнявах да описвам с жестове света край мен, докато работех или се разхождах из имота. Понякога говорех на кучетата с жестове, чувствайки се малко нелепо, но знаех, че нямаше никой друг, с когото да се упражнявам, с когото да говоря. Тогава един ден Бри бе влязла през моята порта…
	_Бри._
	Стоях изправен на брега, взрян в езерото, слънчевите лъчи проблясваха върху водната повърхност като хиляди точици светлина и сърцето ми се успокои.
	Водата беше хладна, но не студена. Имах чувството, че коприна се плъзга по тялото ми, когато нагазих в нея и се потопих. Плувах до мястото, откъдето можех да видя върховете на сградите в центъра на Пелион, мускулите ми се сковаха от умора, а дробовете ми изгаряха. Усещането беше едновременно приятно и малко болезнено. Отпуснах се по гръб и няколко минути почивах, събирайки сили за обратното плуване. Единствено тук се чувствах уверен и компетентен. Тук познавах силата и уменията си, тук не мислех за всички неща, които _не мога_ да правя. И докато се взирах в пухкавите, бели облаци, мързеливо носещи се в небето, си спомних как се научих да плувам, как чичо Нейтън ме бе извел с малката си разнебитена лодка и ме бе провесил от едната й страна, докато бях готов да се пусна. Отначало се задавих и уплашено размахах ръце, дори се разплаках, сигурен, че ще се удавя и няма да мога да извикам за помощ. Но след малко опитах отново, после — отново, и станах по-силен, по-добър и заплувах уверено около лодката, а чичо Нейтън се смееше и ми ръкопляскаше.
	И си помислих, че може би трябва да опитам отново с Бри, че може би, _само може би_, бих могъл да се науча да не бъда толкова непохватен с нея. Че бих могъл да се науча да бъда мъжът, който може да спечели момиче като Бри. И че ако не опитам, това ще е друг вид удавяне.
	А аз не исках да се удавя. Не исках. Исках да _живея_.
	Обърнах се и заплувах обратно към брега, ръцете ми пореха водата и аз уверено се движех напред, към брега, към дома.


>	Благодарности

	Специални, специални благодарности от все сърце, _отново и отново_, на моя Изпълнителен редакторски комитет: Анджела Смит и Лариса Кале. Оценявам старанията ви да направите граматиката и лексиката ми правилни; ала най-много от всичко ценя факта, че двама души, които истински познават сърцето ми, редактират моята творба. Вие най-добре от всички разбирате какво се опитвам да кажа и къде съм се въплътила в сюжета. Това е огромна дарба и аз вярвам, че моите герои сега са по-силни, моята история е по-ясна и всичко, което съм искала да изразя, е достигнало до читателя.
	Освен това имам голям късмет с моята група от бета читатели, които бяха не само безкомпромисни, но и дълбоко свързани с историята на Бри и Арчър, даваха ми безценни съвети и коментари и ме окуражаваха, когато най-много се нуждаех от подкрепа: Елена Екмайър, Кат Брач, Ким Пар и Ники Лазаро — огромна благодарност!
	Огромна любов към моя съпруг — моя най-добър приятел, моето вдъхновение, мъжът, който притежава най-голямото сърце на света. Благодаря ти за подкрепата по време на целия този процес и за това, че прибираше всички дрехи, разхвърляни из къщата, когато изчезвах в моята писателска бърлога. Ти направи всичко възможно.
	Последни благодарности към моите редактори от издателство „Форевър“, които поправиха всички пропуски, допуснати по време на първата редакция, и ми помогнаха да усъвършенствам историята на Арчър и Бри. Вие ме научихте на толкова много неща и аз съм невероятно благодарна за съвместната ни работа.
