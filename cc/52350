P>
	Пак сме там където бяхме.
	Зла ли кукумявка ни залая?
	Плакахме, възторгвахме се, пяхме,
	виждаше се уж в тунела края.

	Близко са лъжовните видения,
	да ги докоснем сякаш можем,
	лазят ни червените лишения,
	а е толкоз безнадеждно, високосно, Боже.

	Братя сме, ала заварени, доведени,
	дърпащи като орел и рак, и щука.
	Братя от родители смразени и разведени
	в дом, летящ към нищото от скука.

	Честност бледа рахитично дреме
	в скритата ни същност наранена.
	Лошотията и тя, насъщно бреме,
	ни обгръща сладостно стаена.

	Вийте се опашки безпросветни
	в очакване и с благоговение!
	Вийте се, дано, о, Боже, ни просветне
	бялото на нашето търпение!
P$
