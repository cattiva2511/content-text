E>
	„Геймърското разстройство е модел на игрово поведение («дигитално» или «видео»), което се характеризира с нарушен контрол върху играенето“, тоест невъзможност да се поеме контрол върху играта; увеличаване на приоритета на играенето пред други дейности, до такава степен, че играенето взима надмощие над други жизненоважни интереси и ежедневни дейности, и засилващо се увлечение и ескалиране на играенето, въпреки появата на негативни последици.
@	Световна здравна организация
E$
E>
	„Видеоигрите ви влияят зле. Същото казват и за рокендрола.“
@	Шигеру Миямото,
@	дизайнер на играта „Нинтендо“
E$


>	Трето ниво:
>	Потъващият кораб
>	Неделя, 9-и юни

	Колтър Шоу хукна към океана и внимателно огледа кораба.
	Дългият дванайсет метра изоставен риболовен плавателен съд, който беше на няколко десетилетия, потъваше с кърмата надолу, и вече беше три четвърти потопен във водата.
	Шоу не видя врати към каютата. Сигурно имаше само една, която сега беше под водата. В предната част на надстройката, която все още беше над морското равнище, имаше люк, обърнат към носа. Отворът беше достатъчно голям, за да се провре, но изглеждаше закован. Шоу реши да се гмурне към вратата.
	Той спря и се замисли. Трябваше ли да направи точно това?
	Потърси въжето, с което гемията беше завързана за кея. Можеше да го затегне и да попречи на кораба да потъне.
	Нямаше въже. Плавателният съд беше закотвен и това означаваше, че е свободен да се спусне на десет метра до дъното на Тихия океан.
	И ако жената беше вътре, да я вземе със себе си в студен, мрачен гроб.
	Докато тичаше по хлъзгавия пристан и отбягваше най-прогнилите места, Шоу съблече изцапаната си с кръв риза и събу обувките и чорапите си.
	Силна вълна разлюля гемията, която се разтресе и потъна още няколко сантиметра в сивата, безразлична вода.
	— Елизабет? — извика Шоу.
	Отговор не последва.
	Той пресметна, че има шейсет процента вероятност тя да е на борда. И петдесет процента вероятност да е жива в наводнената каюта.
	Каквито и да бяха процентите, нямаше съмнение какво предстои. Шоу бръкна във водата и прецени, че температурата е четири-пет градуса. Щеше да разполага с половин час, преди да изпадне в хипотермия.
	„Е, да включим хронометъра“ — помисли си той.
	И се гмурна.

	* * *

	Океанът не е течност, а втечнен камък. Смазва те.
	И е коварен.
	Шоу възнамеряваше да изкърти задната врата на каютата и после да изплува с Елизабет Чабел. Водата обаче имаше друга идея. В минутата, в която се показа над повърхността да си поеме дъх, той беше тласнат към един от дъбовите пилони, от който танцуваха дантелени растения, изящни, тънки зелени коси. Шоу протегна ръка да се хване, когато беше запратен към дървото. Дланта му се плъзна по хлъзгавата повърхност и главата му се удари в пилона. Зрението му се изпълни с взрив от жълта светлина.
	Друга вълна го повдигна и отново го запокити към кея. Този път Шоу едва съумя да избегне един ръждясал шип. Вместо да се бори срещу течението, за да се върне на кораба, който се намираше на два-три метра от него, той зачака отдръпващата се вълна да го отнесе до плавателния съд. Издигна се на гребена на вълната и този път шипът се заби в рамото му. Почувства остро убождане. Сигурно имаше кръв.
	Имаше ли акули тук?
	_Никога не взимайте назаем неприятности…_
	Вълната спадна. Шоу заплува по течението, вдигна глава, напълни с въздух дробовете си, гмурна се и с всички сили заплува към вратата. Солената вода пареше очите му, но той ги държеше широко отворени. Слънцето беше ниско и тук беше тъмно. Той съзря онова, което търсеше, хвана валчестата метална дръжка и я завъртя. Дръжката помръдна назад и напред, но вратата не се отвори.
	Шоу отново се издигна над повърхността, за да поеме въздух. Гмурна се пак, хвана дръжката на вратата с лявата си ръка, а с дясната потърси катинари или резета.
	Шокът и болката от първоначалното гмуркане намаляха, но той трепереше силно.
	Аштън Шоу беше научил децата си как да се подготвят за оцеляване в студени води. Първо, водолазен костюм. Втори избор — неопрен. Две шапки, защото загубата на топлина е най-голяма през черепа, дори с коса, гъста като на Колтър. Не обръщайте внимание на крайниците. Не губите топлина през пръстите на краката или ръцете. Без предпазно облекло единственото решение е да се махнете от там колкото е възможно по-бързо, преди хипотермията да ви обърка, вцепени и убие.
	Оставаха двайсет и пет минути.
	Шоу направи още един опит да отвори вратата на каютата и пак не успя.
	Замисли се за предното стъкло към палубата на носа. Това беше единственият начин да измъкне Елизабет.
	Той заплува към брега, гмурна се и сграбчи достатъчно голям камък, за да разбие стъклото, но не толкова тежък, че да го завлече на дъното.
	Риташе усилено и ритмично и съгласуваше усилията си с вълните. Върна се при кораба и забеляза, че името му е „Улови мига“.
	Шоу успя да изкатери наклона от четирийсет и пет градуса до носа, закрепи се на изправената нагоре предна част на каютата и доближи лице до тъмното стъкло с размери метър и двайсет на деветдесет сантиметра.
	Надникна вътре, но не видя следа от трийсет и две годишната брюнетка. Забеляза, че предната част на каютата е празна. На половината разстояние до кърмата имаше напречна преграда, с врата в средата и прозорче на височината на главата, чието стъкло липсваше. Ако Елизабет беше там, тя сигурно беше от другата страна — онази, която беше пълна с вода в по-голямата си част.
	Шоу вдигна камъка с острия край напред и удари стъклото, отново и отново.
	Той разбра, че производителят на плавателния съд е укрепил стъклото срещу вятър, вълни и градушка. Камъкът дори не нащърби стъклото.
	Колтър Шоу разбра и още нещо.
	Елизабет Чабел беше жива.
	Тя беше чула трясъка и бледото й, красиво лице, обрамчено със сплъстена мокра коса, се появи на прозорчето на преградата между двете секции на каютата.
	— Помогни ми! — изкрещя Чабел толкова силно, че Шоу я чу ясно през дебелото стъкло между тях.
	— Елизабет! — извика той. — Помощта идва. Стой над водата.
	Знаеше обаче, че помощта, която обеща, вероятно ще дойде, след като корабът потъне на дъното. Шоу беше единствената й надежда.
	За някой друг може би щеше да е възможно да се провре вътре през счупеното прозорче и да се прехвърли в предната, по-суха половина на каютата.
	Но не и за Елизабет Чабел.
	Похитителят й, умишлено или случайно, беше избрал да отвлече жена, която беше бременна в седмия месец и не можеше да мине през рамката.
	Чабел изчезна, за да потърси пространство някъде над леденостудената вода. Колтър Шоу вдигна камъка и отново започна да удря предното стъкло.


>	Първо ниво:
>	Изоставената фабрика
>	Петък, 7-ми юни, два дни по-рано

>>	1.

	Той помоли жената да повтори.
	— Онова нещо, което той хвърли — каза тя. — С горящия парцал.
	— Хвърли го?
	— Като в размирици. Бутилка. Виждаш ги по телевизията.
	— Коктейл „Молотов“ — рече Колтър Шоу.
	— Да, да — потвърди Карол. — Мисля, че той имаше такова нещо.
	— Гореше ли? Парцалът?
	— Не, но нали знаете…
	Гласът на Карол беше дрезгав, въпреки че Шоу не я беше виждал да пуши, нито пък миришеше на цигари. Беше облечена със зелена рокля от някакъв мек плат. Естественото й изражение, изглежда, беше разтревожено, но тази сутрин беше по-обезпокоено от всякога.
	— Той беше ей там. — Тя посочи.
	Къмпингът за каравани „Оук Вю“, един от по-занемарените, в които беше отсядал Шоу, беше опасан от дървета, повечето шубраци, дъбове и борове, някои мъртви и всичките сухи. И гъсти. Трудно беше да се види къде е „ей там“.
	— Повикахте ли полицията?
	Мълчание.
	— Не, не беше… Как се казваше?
	— Коктейл „Молотов“.
	— Ако той не е носел такова нещо, ще изпадна в неудобно положение. Пък и достатъчно често съм викала полицията за разни неща тук.
	Шоу познаваше десетина собственици на къмпинги за каравани. Повечето бяха семейни двойки и работата беше добра за женени двойки на средна възраст. Ако имаше сам човек като Карол, това обикновено беше жена и обикновено вдовица. Те звъняха на 911 за спорове и караници в къмпинга по-често от покойните си съпрузи, които в повечето случаи бяха въоръжени.
	— От друга страна — продължи Карол, — огън. Тук. Знаете.
	Калифорния беше лесно възпламенима като кутия кибрит, както знаеше всеки, който гледаше новините. Човек си мисли за щатски паркове, предградия и земеделски ниви, но и големите градове не са защитени от пожарите в природата. Шоу смяташе, че един от най-опустошителните пожари в историята на щата беше в Оукланд, много близо до мястото, където стояха в момента.
	— От време на време изритвам някого и те казват, че ще се върнат и ще си разчистят сметките с мен — изумено добави тя. — Дори когато съм ги хванала, че са откраднали четирийсет ампера, а са платили за двайсет. Какви хора.
	— И искате аз да…
	— Не знам, господин Шоу. Само огледайте. Може ли да огледате? Моля ви.
	Шоу присви очи, вгледа се в гората и съзря движение, което може би не беше от ветреца. Човек, който вървеше бавно? И ако беше така, темпото означаваше ли, че той се движи тактически, защото крои нещо лошо?
	Карол не откъсваше очи от Шоу. Гледаше го по особен начин. Той беше цивилно лице, никога не беше казвал, че е нещо друго, но имаше характера и поведението на ченге.
	Шоу заобиколи към началото на къмпинга и тръгна по напукания и неравен тротоар и после по тревистия банкет на неоживен път в този неоживен край на града.
	Да, на двайсетина метра от Шоу имаше някакъв човек, с тъмно яке, сини джинси и черна плетена шапка. Носеше ботуши, които му помагаха да върви през шубраците, както и да срита противник. И да, или беше въоръжен с бензинова бомба, или държеше бира и салфетка в ръка. На някои места беше рано за бира, но не и в тази част на Оукланд.
	Шоу се вмъкна в гъсталаците вдясно и тръгна бързо, като внимаваше да не вдига шум. Боровите иглички, които бяха нападали по земята през последните няколко сезона, заглушаваха стъпките му.
	Който и да беше човекът, отмъстителен наемател или не, беше подминал бунгалото на Карол. Тя не беше в опасност. Но Шоу нямаше да позволи на този човек да му се размине.
	Чувстваше, че нещо не е наред.
	Човекът се приближаваше до частта на къмпинга за каравани, където беше паркиран кемперът „Уинебаго“ на Шоу, сред много други кемпери и каравани.
	Шоу проявяваше интерес към коктейлите „Молотов“. Преди няколко години той издирваше беглец, обвинен в измама с петрол в Оклахома, когато някой хвърли бензинова бомба през предното стъкло на кемпера му. Превозното средство изгоря до шасито за двайсетина минути и той едва успя да спаси личните си вещи. Все още носеше спомена за характерната и неприятна миризма във въздуха около металния скелет.
	Вероятността да бъде нападнат от две измислени от руснаците оръжия през целия си живот, още по-малко в период от няколко години, беше малка. Той я определи на пет процента. Цифрата беше още по-малка предвид факта, че Шоу беше дошъл в района Оукланд/Бъркли по лична работа, не да съсипва живота на някой беглец. И макар че вчера беше извършил закононарушение, наказанието би било порицание, сблъсък с мускулест охранител или, в най-лошия случай, с полицията. Не огнена бомба.
	Сега Шоу беше само на десетина метра зад човека, който оглеждаше района — къмпинга за каравани, пътя и няколкото изоставени сгради от другата страна.
	Мъжът беше спретнат, бял, с гладко избръснато лице. Шоу прецени, че е на петдесет и осем години. Кожата на лицето му беше осеяна с белези от шарка. Кестенявата му коса под шапката, изглежда, беше късо подстригана. Във външния вид и движенията му имаше някакви характерни особености като на гризач. Съдейки по позата му, Шоу реши, че мъжът е бивш военен. Самият Шоу не беше военен, но имаше приятели и познати военни и бе прекарал част от младостта си в паравоенно обучение и редовно беше отговарял на въпросите в преработения и допълнен „Наръчник за оцеляване на армията на САЩ“.
	И мъжът наистина държеше коктейл „Молотов“. Салфетката беше напъхана в гърлото на бутилката и Шоу долови миризма на бензин.
	Шоу беше запознат с револверите, полуавтоматичните пистолети, полуавтоматичните пушки, пушките с ръчно презареждане, ловните пушки, лъка и стрелите и прашките. И имаше повече от мимолетен интерес към ножовете. Той извади от джоба си оръжието, което използваше най-често — мобилния си телефон, в момента айфон. Натисна няколко бутона и когато отговори диспечерът на полицията и на пожарната, прошепна мястото и какво вижда и след това затвори. Въведе още няколко команди и пусна мобилния телефон във вътрешния джоб на тъмното си, карирано спортно сако. Помисли си с тъга за закононарушението вчера и се запита дали обаждането му ще даде възможност на властите да го идентифицират и арестуват. Изглеждаше малко вероятно.
	Шоу реши да чака, докато пристигнат професионалистите. Това не беше неговата битка.
	И в същия момент в ръката на мъжа се появи запалка, но без цигара, която да запали.
	Това реши въпроса.
	Шоу излезе от храстите и се приближи до мъжа.
	— Добро утро.
	Човекът се обърна бързо и приклекна. Шоу забеляза, че той не посегна към колана или вътрешния си джоб. Може би защото не искаше да пусне бензиновата бомба или защото не беше въоръжен. Или защото беше професионалист и знаеше точно къде е пистолетът му и за колко секунди ще го извади, ще се прицели и ще стреля.
	Присвитите очи на продълговатото му лице претърсиха Шоу за оръжия и други заплахи. Той огледа черните джинси, черните обувки „Еко“, сивата карирана риза и сакото му. Късо подстриганата му руса коса. Гризача явно си беше помислил, че Шоу е ченге, но моментът Шоу да покаже значката си и с официален тон да поиска документ за самоличност беше дошъл и отминал, и беше стигнал до заключението, че Шоу е цивилен. И че не трябва да го приема лекомислено. Шоу тежеше осемдесет и два килограма, беше висок метър и осемдесет, широкоплещест, як и мускулест. Имаше малък белег на бузата, по-голям на врата. Шоу не правеше кросове като любимо занимание, но се катереше по скали и беше шампион по борба в колежа. Беше в превъзходна физическа форма. Не откъсваше очи от Гризача.
	— Хей, ти там. — Тенор, обтегнат като изопната тел на ограда. С акцент от Средния запад, може би от Минесота.
	Шоу погледна бутилката.
	— Може да е пикня, не бензин, откъде да знаеш? — Усмивката на мъжа беше напрегната като тембъра на гласа му. И лъжеше.
	Шоу се запита дали няма да се сбият. Това беше последното, което искаше. Отдавна не беше удрял някого. Не му харесваше. Още по-малко му харесваше да го удрят.
	— Какво е това? — попита той и кимна към бутилката в ръката на мъжа.
	— Кой си ти?
	— Турист.
	— Турист — повтори мъжът и се замисли, като ту свеждаше, ту вдигаше очи. — Аз живея малко по-нататък по улицата. В запустелия парцел до мен има плъхове. Щях да ги изгоря.
	— Тук, в Калифорния? В най-сухия юни от десет години?
	Въпросът на Шоу прозвуча така, сякаш питаше: „Но кой знае?“.
	Не че имаше значение. Нямаше парцел, нито плъхове, въпреки факта че мъжът повдигна въпроса, предполагаше, че може би е горил живи плъхове. Неприязънта се свърза с предпазливост.
	_Никога не оставяйте животно да страда…_
	Шоу погледна над рамото на мъжа — към мястото, към което човекът се беше отправил. Вярно, там имаше пустеещ парцел, но се намираше до стара търговска сграда. Не въображаемият пустеещ парцел до въображаемата къща на мъжа.
	Човекът присви очи още повече, когато чу сирената на приближаващата се полицейска кола.
	— Ти сериозно ли? — Гризачът направи гримаса, сякаш искаше да каже: „_Трябваше_ ли да ги повикаш?“ и измърмори нещо.
	— Остави бутилката — каза Шоу. — Веднага.
	Мъжът не го направи. Спокойно запали напоения с бензин парцал, който пламна, и като питчър, който се прицелва, погледна напрегнато Шоу и хвърли бомбата към него.


>>	2.

	Коктейлът „Молотов“ не се взриви. В затворената бутилка нямаше достатъчно кислород. Фитилът от горящ парцал възпламени разливащия се бензин, когато бутилката се счупи на парчета.
	Тази бутилка се разби, но не особено зрелищно.
	На метър и двайсет над земята безшумно се издигна огнено кълбо.
	Шоу се дръпна настрана, а Карол побягна, пищейки към бунгалото си. Шоу се поколеба дали да не я последва. Полумесецът от трева на банкета гореше и бавно се приближаваше към високите храсти. Той прескочи телената ограда, хукна към кемпера си и извади пожарогасител. Върна се, напръска огъня със силна струя бяло вещество и го угаси.
	— О, боже мой! Добре ли сте, господин Шоу? — Карол също мъкнеше пожарогасител, но по-малък. Нейният всъщност не беше необходим, но тя го използва, защото, разбира се, това винаги беше забавно. Особено когато пожарът е потушен.
	След една-две минути Шоу се наведе и докосна с длан всеки квадратен сантиметър на обгорената трева, както се беше научил преди много години.
	_Никога не оставяйте лагерен огън, без да потупате с ръка пепелта._
	Той погледна към Гризача, който обаче беше изчезнал.
	Пристигна патрулна кола и спря. Полицията на Оукланд. От колата слезе грамаден чернокож полицай с лъщяща, обръсната глава, който също държеше пожарогасител — най-малкият от трите. Той огледа овъглената трева и върна червения цилиндър под предната седалка на колата.
	Полицай Л. Адисън, според името на значката му, се обърна към Шоу. Високото метър и деветдесет и осем сантиметра ченге вероятно изтръгваше самопризнания само като се приближеше към заподозрения и се надвесеше над него.
	— Вие ли се обадихте? — попита Адисън.
	— Да. — Шоу обясни, че човекът, който е хвърлил коктейла „Молотов“, е избягал. — Натам. — Той посочи към буренясалата улица, където имаше купчина боклуци на всеки няколко метра. — Вероятно не е отишъл много далеч.
	Ченгето попита какво се е случило.
	Шоу му разказа. Карол допълни с някакво безсмислено обяснение колко трудно е да си вдовица и сама да въртиш бизнес.
	— Хората се възползват. Боря се. Налага се. Всеки би го правил. Понякога ме заплашват.
	Шоу забеляза, че тя погледна ръката на Адисън, където нямаше венчален пръстен.
	Полицаят наклони глава към радиопредавателя „Моторола“, закрепен на рамото му, и разказа за случая на Централата, използвайки описанието на Шоу. Беше доста подробно, но той пропусна информацията, че извършителят е приличал на гризач, защото това беше въпрос на лично мнение.
	Адисън отново погледна Шоу.
	— Може ли да видя документите ви за самоличност?
	Има противоречиви теории какво да направиш, когато представител на закона поиска документите ти за самоличност и ти не си заподозрян. Шоу често се изправяше пред този проблем, тъй като често се озоваваше на местопрестъпления и места, където се извършваха разследвания. По принцип не беше необходимо да показваш нищо на никого. В този случай трябваше да бъдеш готов да понесеш последиците от отказа си да съдействаш. Времето е една от най-ценните стоки на света и да ядосаш ченгетата ти гарантира, че ще изгубиш големи части от него.
	Колебанието му в момента обаче не беше какво да направи по принцип, а защото се тревожеше, че шофьорската книжка за мотоциклета му е била забелязана на мястото на вчерашното нарушение. Следователно името му можеше да е в системата.
	И после си спомни, че те вече го познават. Той се беше обадил на 911 от личния си телефон, не от друг телефон с предплатена карта. Ето защо Шоу даде книжката си на полицая.
	Адисън й направи снимка с телефона си и качи данните някъде.
	Шоу забеляза, че ченгето не направи същото с Карол, въпреки че косвено беше засегнат нейният къмпинг за каравани. Шоу си помисли, че тук става леко противопоставяне — непознат в града срещу местен жител — но не каза нищо.
	Адисън видя резултатите и се втренчи изпитателно в Шоу.
	Щеше ли да му потърси сметка за вчерашното нарушение? Шоу реши да го нарече с истинското му име: кражба. Нямаше бягство в евфемизмите.
	Очевидно боговете на правосъдието не го преследваха днес. Адисън му върна книжката.
	— Познахте ли го? — обърна се той към Карол.
	— Не, полицай. Трудно е да ги запомня всичките. Тук идват много хора заради най-ниските цени в района.
	— По вас ли хвърлиха бутилката, господин Шоу?
	— Към мен. Беше за отклоняване на вниманието, а не нападение. За да може мъжът да избяга.
	Полицаят се замисли.
	— Потърсих го в интернет — изтърси Карол. — Молотов тайно е работил за Путин.
	Двамата мъже я погледнаха стъписано. След това Шоу продължи да говори на ченгето.
	— И за да изгори доказателствата. Отпечатъците и ДНК върху стъклото.
	Адисън остана замислен. Той беше от хората, често срещани сред полицаите, чиято липса на език на тялото говори красноречиво. Адисън вероятно разсъждаваше по въпроса защо Шоу говори за улики.
	— Ако мъжът не е бил тук, за да ви създава проблеми, госпожо, тогава защо мислите, че е дошъл? — попита полицаят.
	Преди Карол да отговори, Шоу рече:
	— Заради онова. — Той посочи към отсрещната страна на улицата, към пустеещия парцел, който беше забелязал по-рано.
	Тримата тръгнаха натам.
	Къмпингът за каравани се намираше в занемарен търговски квартал покрай магистрала 24, където туристите можеха да отседнат, преди да изкатерят стръмния връх Гризли или да посетят съседния Бъркли. Пълният с боклуци и бурени парцел беше отделен от имота зад него със стара дървена ограда, висока два метра и половина. Местни художници я бяха използвали като платно за някои много талантливи рисунки, много по-високо ниво от графити: портрети на Мартин Лутър Кинг младши, Малкълм Екс и двама други мъже, които Шоу не позна. Когато се приближиха, той видя имената, написани с печатни букви под рисунките: Боби Сийл и Хюи П. Нютън, които бяха свързани с партията „Черните пантери“. Шоу си спомни студените нощи през детството си в дома им без телевизор. Аштън четеше на Колтър и на брат му и сестра му предимно американска история. Голяма част от нея беше за алтернативни форми на управление. „Черните пантери“ фигурираха в няколко лекции.
	— Аха — рече Карол и изкриви устни от отвращение. — Престъпление от омраза. Ужасно. — Тя кимна към рисунките и добави: — Обадих се на градската управа и им казах, че трябва да ги запазят. Те така и не ми отговориха.
	Радиопредавателят на Адисън изпращя. Шоу чу съобщението: патрулна кола е обиколила съседните улици и полицаите не са видели човек, отговарящ на описанието на подпалвача.
	— Направих видеозапис — каза Шоу.
	— Така ли?
	— След като се обадих на 911, сложих телефона в джоба си. — Той докосна вътрешния джоб в лявата страна на сакото си. — Записваше през цялото време.
	— А сега записва ли?
	— Да.
	— Бихте ли го изключили? — Адисън го каза не като въпрос, а като заповед: Изключете го. Без въпросителна.
	Шоу го направи и рече:
	— Ще ви изпратя скрийншот.
	— Добре.
	Шоу щракна върху снимката, въведе номера на мобилния телефон на Адисън и му изпрати изображението. Двамата бяха на метър и двайсет един от друг, но Шоу си представи как електронното пътуване обикаля половината свят.
	Телефонът на полицая иззвъня мелодично. Той не си направи труда да погледне снимката. Даде на Карол визитната си картичка, както и на Шоу. Колтър имаше богата колекция от визитни картички на полицаи. Струваше му се забавно, че ченгетата имат визитни картички като рекламни агенти и мениджъри на хедж фондове.
	Адисън си тръгна и Карол попита:
	— Няма да направят портрет по описание, нали?
	— Не.
	— Е, благодаря ви, проверихте как стоят нещата, господин Шоу. Направо се ужасих, че ще изгорите.
	— Не се тревожете.
	Карол се върна в бунгалото си, а Шоу — в кемпера си „Уинебаго“. Той се замисли върху един аспект на срещата, който не сподели с полицай Адисън. След раздразненото „Ти сериозно ли“ във връзка с обаждането до 911 коментарът на Гризача можеше да бъде: „Защо направи тази тъпотия?“. Освен това беше възможно — повече от петдесет процента — да каже: „Защо го направи, Шоу?“. Което, ако се беше случило в действителност, би означавало, че Гризача го познава или знае за него.
	И това, разбира се, би поставило в друга светлина въпроса.


>>	3.

	Шоу влезе в кемпера си, закачи спортното си сако на кукичка и се приближи до малкия шкаф в кухнята. Отвори го и извади две неща. Първото беше компактният му пистолет „Глок“.380, който държеше скрит зад редица подправки, повечето от търговската марка „Маккормик“. Оръжието беше в сив пластмасов кобур „Блекхоук“. Той го закачи от вътрешната страна на колана си.
	Второто нещо, което извади, беше дебел плик с размери двайсет и осем на трийсет и пет сантиметра, закрепен под лавицата, на която държеше пистолета, зад шишета със сосове — „Уорчестър“, „Терияки“ и половин дузина различни видове оцет, вариращи от „Хайнц“ до екзотични.
	Шоу погледна навън.
	Нямаше следа от Гризача. Както Шоу очакваше. И все пак понякога не вредеше да си въоръжен.
	Той отиде до печката, стопли вода и си направи кафе през филтър в керамична чаша. Беше избрал едно от любимите си. „Датера“, бразилско. Наля в кафето малко мляко.
	Седна на пейката и погледна плика, на който с идеален почерк, по-дребен и от неговия, бяха написани думите „Оценени изпити 5/25“.
	Пликът не беше залепен. Имаше само метална закопчалка, която отвори, а след това извади отвътре пристегната с ластик купчина листове, близо четиристотин.
	Втренчи се в купчината и почувства, че сърцето му заблъска.
	Тези страници бяха плячката от кражбата, която беше извършил вчера.
	Надяваше се, че те съдържат отговора на въпроса, който го измъчваше от петнайсет години.
	Той изпи глътка кафе и започна да прелиства страниците.
	Листовете, изглежда, бяха произволна колекция от размишления — исторически, философски, медицински и научни — географски карти, снимки и копия на разписки. Почеркът беше същият като на плика: прецизен и идеално равен, сякаш беше използвана линийка. Думите бяха оформени в изящна комбинация от курсив и печатни букви.
	Подобен на почерка на Колтър Шоу.
	Той отгърна на произволна страница и започна да чете.
C>
	На двайсет и четири километра северозападно от Мейкън, на Скуиръл Левъл Роуд, църквата „Светото братство“. Трябва да говоря със свещеника. Добър човек. Преподобният Харли Комс. Умен и си мълчи, когато трябва.
C$
	Шоу прочете още откъси и после спря. Изпи няколко малки глътки кафе и се замисли за закуска. След това се упрекна: „Ти започна това, готов да приемеш докъде ще те заведе. Затова, продължавай да четеш“.
	Мобилният му телефон изжужа. Той погледна екрана, за да види кой се обажда. Засрами се, че се почувства доволен, че обаждането отвлича вниманието му от откраднатите документи.
	— Теди.
	— Колт. Къде те намирам? — измърмори баритонов глас.
	— Все още в Района на залива на Сан Франциско.
	— Провървя ли ти?
	— Донякъде. Може би. Всичко наред ли е у дома? — Семейство Бруин наглеждаха имота му във Флорида, който беше до техния.
	— Супер. — Това не беше дума, която чуваш често от устата на морски пехотинец от кариерата. Теди Бруин и съпругата му Велма, също ветеран, се гордееха с противоречивостта си. Шоу си ги представи ясно. По всяка вероятност в момента те седяха на верандата с изглед към езерото от стотина акра в Северна Флорида. Теди беше висок метър и осемдесет и пет и тежеше сто и тринайсет килограма. Червеникавата му коса беше по-тъмен вариант на червендалестата му кожа, осеяна с лунички. Сигурно беше облечен с дълги или къси панталони в цвят каки, защото не притежаваше друг нюанс. Ризата му вероятно беше на цветя. Велма тежеше по-малко от половината му килограми, въпреки че и тя беше висока. Сигурно беше облечена с джинси и работна риза. От двамата Велма имаше по-готини татуировки.
	Някъде в далечината излая куче. Сигурно беше Чейс, техният ротвайлер. Шоу беше прекарал много следобеди на разходка с грамадното, добродушно животно.
	— Намерихме ти работа близо до мястото, където си в момента. Не знам дали ще проявиш интерес. Вел има подробностите. Тя идва. Ето я.
	— Колтър. — За разлика от Теди гласът на Велма беше като тихо ромолене на вода. Шоу й беше казвал, че трябва да записва аудиокниги за деца. Гласът й щеше да ги приспива. — Алго откри попадение. Обонянието й е като на блутик кунхаунд. Какъв нос.
	Велма беше решила, че компютърният бог, който използва (Алго, от „алгоритъм“), за да търси в интернет евентуална работа за Шоу, е от женски род. И куче.
	— Изчезнало момиче в Силициевата долина — добави тя.
	— Гореща линия?
	Горещите линии често се откриваха от правоприлагащите органи или от частни организации като „Спирачи на престъпления“, така че някой, обикновено с вътрешни познания, да може да се обади анонимно с информация, която може да доведе до заподозрян. Наричаха ги също издайнически линии, от издаване на извършителя, или доноснически линии.
	От време на време през годините Шоу поемаше работа от горещите линии — ако престъплението беше особено жестоко и потресаващо или семействата на жертвите бяха особено разстроени. По принцип ги отбягваше заради бюрокрацията и формалностите. Освен това горещите линии привличаха откачалки. И опасни хора.
	— Не. Баща й предлага награда — отвърна Велма. — Десет хиляди. Не са много. Но обявата е… прочувствена. Той е отчаян.
	Теди и Велма от години помагаха на Шоу в бизнеса с наградите. Те инстинктивно разпознаваха отчаяните хора.
	— На колко години е дъщерята?
	— На деветнайсет. Студентка.
	Телефонът във Флорида беше включен на високоговорител и дрезгавият глас на Теди каза:
	— Проверихме в новините. Няма репортажи за намеса на полицията. Името й не се появява никъде, само наградата. Затова няма нечестна игра.
	Терминът „нечестна игра“ беше подходящ за Шерлок Холмс, но силите на реда в цялата страна го използваха често. Изразът беше необходим маркер във взимането на решение как да подходи полицията в ситуация с изчезнал човек. Когато ставаше въпрос за девойка на тази възраст и нямаше следи от отвличане, ченгетата не се включваха веднага, както правеха, когато имаше очевидно похищение. За момента те предполагаха, че момичето е избягало от дома си.
	Разбира се, изчезването й можеше да се дължи и на двете. Много млади хора бяха съблазнявани да напуснат домовете си доброволно, само за да открият, че прелъстителят не е такъв, за какъвто се представя.
	Или пък беше станал нещастен случай и тялото й се носеше по студените, непредсказуеми води на Тихия океан или се намираше в кола на дъното на пропаст на трийсетина метра встрани от виещата се магистрала номер едно.
	Шоу се замисли, без да откъсва очи от четиристотинте страници.
	— Ще отида да се срещна с бащата. Как се казва момичето?
	— Софи Мълинър. А бащата е Франк.
	— Майка?
	— Няма данни. Ще ти изпратя детайлите — добави Велма.
	— Имам ли нещо по пощата? — попита Шоу.
	— Сметки — отговори тя. — Платих ги. Куп талони. Каталог на „Виктория Сикрет“.
	Преди две години Шоу беше купил подарък за Марго. „Виктория Сикрет“ бяха решили, че адресът му не е тайна и го бяха включили в списъка, на който изпращаха каталози. Той не беше мислил за Марго от… един месец ли стана? Може би две седмици.
	— Изхвърли го — каза Шоу.
	— Може ли да го задържа? — обади се Теди.
	Чу се тупване и смях. Още едно тупване.
	Шоу им благодари и затвори, а след това отново пристегна листовете с ластика и пак погледна навън. Не видя Гризача.
	Колтър Шоу отвори лаптопа си и прочете имейла на Велма. После отвори на екрана карта, за да види колко време ще му отнеме да стигне до Силициевата долина.


>>	4.

	Оказа се, че според преценката на някои Колтър Шоу в момента всъщност е в Силициевата долина.
	Той знаеше, че много хора смятат, че Северен Оукланд и Бъркли са в неясно определените граници на митичното място. За тях Силициевата долина — СД за познавачите — включваше голяма част от Бъркли на изток и Сан Франциско на запад, чак до Сан Хосе на юг.
	Шоу предполагаше, че дефиницията зависи предимно от това дали някоя фирма или отделен човек иска да бъде в Силициевата долина. И очевидно повечето искаха.
	Лоялистите, изглежда, определяха мястото само на запад от Залива, като епицентърът беше университетът Станфорд в Пало Алто. Домът на мъжа, който предлагаше наградата, се намираше близо до университета, в Маунтин Вю. Шоу обезопаси всичко в кемпера, увери се, че кросовият му мотоциклет е здраво закрепен на рамката си отзад и откачи електричеството и водата.
	Той се отби в бунгалото да съобщи новината на Карол и половин час по-късно пътуваше по широката магистрала 280 с гледки към предградията на Силициевата долина вляво и зелените хълмове на Ранчо Корал де Тиера и спокойните води на водохранилището „Кристал Спрингс“ на запад.
	Шоу не познаваше района. Той беше роден в Бъркли — на трийсет и два километра от там, но беше запазил само откъслечни спомени от ранното си детство. Когато беше на четири, Аштън премести семейството в огромно имение на сто и шейсет километра на изток от Фресно, в подножието на Сиера Невада. Аштън кръсти имота „Дворът“, защото мислеше, че това не звучи толкова претенциозно като „ранчо“ или „ферма“.
	По команда на джипиес навигатора Шоу се отклони от магистралата, отиде в къмпинга за каравани „Уестуиндс“, който се намираше във възвишенията Лос Алтос и се регистрира там. Любезният управител беше шейсетинагодишен, спретнат, бивш служител във Военноморския или Търговския флот, ако татуировката на котва означаваше нещо. Той даде на Шоу карта и с автоматичен молив старателно начерта линия от офиса до мястото за паркиране на Шоу, което беше на „Гугъл Уей“, достъпно чрез Яху Лейн и ПАРК Роуд. Шоу не разбра името на последния булевард. Предположи, че е свързано с компютри.
	Той намери мястото, включи се в електричеството и водата и преметнал на рамо черната си кожена чанта с лаптопа, се върна в офиса, където повика такси да го закара до малката агенция за коли под наем „Авис“ в центъра на Маунтин Вю. Избра седан, като поиска да е черен или морскосин — предпочитаните от него цветове. През десетилетието, откакто търсеше награди, Шоу нито веднъж не се беше представил като полицай, но от време на време създаваше такова убеждение. Шофирането на превозно средство, което можеше да бъде възприето като кола за прикритие на детектив, понякога развързваше езиците на хората.
	По време на мисията си през последните два дни Шоу се придвижваше с кросовия си мотоциклет „Ямаха“ между къмпинга за каравани на Карол и Бъркли. Караше мотоциклета при всяка възможност, която му се предоставеше, макар и само по лична работа или, разбира се, за удоволствие. Когато работеше, винаги наемаше седан или, ако теренът го изискваше, джип. Карането на ревящ мотоциклет, когато се срещнеше с хора, предлагащи награди, свидетели или полицаи, би предизвикало съмнения в професионализма му. И докато деветметровият кемпер „Уинебаго“ беше добър за магистрали, в оживени квартали беше твърде тромав и неудобен.
	Шоу въведе в джипиеса координатите на къщата на бащата, който предлагаше награда, в Маунтин Вю, и потегли в натовареното движение в предградията. Значи това беше сърцето на Силициевата долина, Олимпът на високите технологии. Мястото не блестеше с нищо, както би се очаквало, поне по маршрута, по който пътуваше Шоу. Нямаше модерни остъклени офиси, мраморни дворци, или орди лъскави мерцедеси, мазерати, беемвета и поршета. Това беше диорама на седемдесетте години на миналия век: приятни еднофамилни къщи, повечето в стил ранчо, с миниатюрни дворове, сгради с апартаменти, които бяха спретнати, но се нуждаеха от пребоядисване или укрепване, множество търговски центрове, двуетажни и триетажни офис постройки. Нямаше небостъргачи — може би от страх от земетресения? Смъртоносният разлом Сан Андреас беше точно отдолу.
	Силициевата долина изглеждаше като всяка друга долина — Кари в Северна Каролина, Плано в Тексас, Феърфакс Каунти във Вирджиния или калифорнийската Сан Фернандо, на четиристотин и осемдесет километра на юг и свързана със СД чрез утилитарната магистрала 101. Шоу предположи, че това е нещо типично за сложните технологии — всичко се случва вътре. Ако минеш през Хибинг, Минесота, ще видиш дълбоката километър и половина, оцветена в тъмночервено желязна мина. Или крепостите на стоманодобивните заводи в Гари, Индиана. В Силициевата долина нямаше географски белези, нито уникални суперструктури, които да й придават характерен вид.
	След десетина минути Шоу наближи дома на Франк Мълинър на Алта Виста Драйв. Ранчото не беше проектирано прецизно, въпреки че изглеждаше по този начин, както и другите къщи на дългата пряка. Не беше скъпо и имаше дървена или пластмасова обшивка, три бетонни стъпала до външната врата и перила от ковано желязо. По-луксозните къщи имаха еркерни прозорци. Пред всичките имаше алея за паркиране, тротоар и двор. На някои места тревата беше зелена, а на други — с цвета на слама. Някои собственици се бяха отказали от моравите си и ги бяха посипали с обли камъчета, пясък и ниски вечнозелени растения с дебели и сочни стебла и листа.
	Шоу спря пред бледозелената къща и забеляза табелата „ПРОСРОЧЕНА ИПОТЕКА. ПРОДАВА СЕ“ в съседния имот. Къщата на Мълинър също се продаваше.
	Шоу почука на вратата, която веднага се отвори. На прага застана як мъж на петдесет и няколко години с оредяла коса, сив панталон и официална синя риза с разкопчана яка. Носеше мокасини на бос крак.
	— Франк Мълинър?
	Зачервените очи на мъжа набързо огледаха дрехите на Шоу, късата му руса коса и сериозното изражение. Шоу рядко се усмихваше. Съкрушеният баща сигурно го помисли за детектив, дошъл да съобщи лоша новина, затова Шоу побърза да се представи.
	— А, вие сте… Обадихте се. За наградата.
	— Точно така.
	Дланта на мъжа беше студена, когато се ръкуваха.
	Той огледа квартала и кимна на Шоу да влезе.
	Шоу беше научил много неща за хората, които предлагаха награди — и за изпълнимостта и легитимността на наградата — като бе видял жизненото им пространство. Той се срещаше с тях в домовете им, ако беше възможно. Ако не, в офисите им. Това му даваше представа за евентуалната делова връзка и колко сериозни са обстоятелствата, дали повод за наградата. Тук долови миризмата на вкисната храна. Масите и мебелите бяха отрупани със сметки, съобщения по пощата, инструменти и рекламни листовки. В дневната имаше купчини дрехи. Всичко това означаваше, че макар Софи да е изчезнала само от два дни, баща й беше много разстроен.
	Занемареността на жилището също беше видима. Стените бяха олющени и се нуждаеха от боядисване и ремонт. Единият крак на масичката за кафе беше счупен и залепен с тиксо, боядисано да имитира цвета на дъб. Таванът беше осеян с петна от влага и над единия прозорец имаше дупка, там, където корнизът се беше извадил от гипсокартона. Това означаваше, че Франк Мълинър трудно е намерил десетте хиляди, които предлагаше.
	Двамата мъже седнаха на хлътналите мебели, покрити с размъкнати златисти калъфи. Лампите бяха различни и не си подхождаха. И големият телевизор не беше толкова голям по днешните стандарти.
	— Научихте ли нещо повече? — попита Шоу. — От полицията? От приятелите на Софи?
	— Нищо. И майка й не е чула нищо. Тя живее в друг щат.
	— Ще дойде ли?
	Мълинър не отговори веднага.
	— Не. — Челюстите му се стиснаха и той приглади онова, което беше останало от кестенявата му коса. — Още не. — Мълинър се вгледа в Шоу. — Частен детектив ли сте, или нещо подобно?
	— Не. Печеля награди, които предлагат граждани или полицията.
	Мълинър се замисли.
	— Така си изкарвате прехраната.
	— Да.
	— Не съм чувал за това.
	Шоу се опита да го убеди. Вярно, не беше необходимо да печели Мълинър на своя страна, както би направил частен детектив, който търси нов клиент. Но ако щеше да издирва Софи, той се нуждаеше от информация. А това означаваше съдействие.
	— Имам голям опит. Помагал съм за намирането на десетки изчезнали хора. Ще разследвам и ще се опитам да получа информация, която ще доведе до Софи. Веднага щом го направя, ще кажа на вас и на полицията. Не спасявам хора и не ги убеждавам да се върнат, ако са избягали от дома си.
	Въпреки че последното изречение не беше съвсем вярно, Шоу реши, че е важно да изясни какви услуги предлага. Предпочиташе да спомене правилата, а не изключенията.
	— Ако информацията доведе до дъщеря ви, ще ми платите наградата. В момента ще поговорим. Ако онова, което чуете или видите, не ви хареса, кажете ми, и няма да се занимавам с вашия случай. Ако има нещо, което аз не харесам, ще си тръгна.
	— Колкото до мен, съгласен съм — със задавен глас каза Мълинър. — Виждате ми се свестен и способен. Говорите без заобикалки и сте спокоен. Не сте като ловците на глави, които съм виждал по телевизията. Направете всичко възможно да намерите Фий. Моля ви.
	— Фий.
	— Галеното й име. Со-{e}фий{/e}. Така се наричаше тя, когато беше бебе. — Мълинър едва успя да сдържи сълзите си.
	— Някой друг обръщал ли се е към вас за наградата?
	— Получих много обаждания и имейли. Повечето анонимни. Казаха, че са я видели или знаят какво се е случило. Само с няколко въпроса разбрах, че не знаят нищо. Искаха само парите. Някой спомена извънземни с космически кораб. Друг каза за руски канал за секс трафик.
	— Повечето хора, които се свързват с вас, са такива. Искат бързо да спечелят пари. Всеки, който познава дъщеря ви, ще ви помогне безплатно. Има малка вероятност да ви се обади някой, свързан с похитителя — ако има похитител — или някой, който я е забелязал на улицата. Затова изслушайте всички обаждания и прочетете всички имейли. Може да има нещо полезно. Намирането на Софи е единствената ни цел. Може да са необходими много хора, които да дадат информация, за да установим местонахождението й. Пет процента тук. Десет процента там. Аз и другите страни решаваме как да си поделим наградата. Вие няма да дадете повече от десетте хиляди. И още нещо: не взимам пари за медицинска помощ, само за намиране.
	Мълинър не отговори на това. Той мачкаше в ръката си яркооранжева топка за голф. След малко каза:
	— Правят тези неща, за да можеш да играеш през зимата. Някой ми даде една кутия от тях. — Той погледна незаинтересуваните очи на Шоу. — Тук никога не вали сняг. Играете ли голф? Искате ли няколко топки?
	— Господин Мълинър, трябва да действаме бързо.
	— Наричай ме Франк.
	— Бързо — повтори Шоу.
	Мълинър си пое дъх.
	— Моля те. Помогни й. Намери моята Фий.
	— Първо, сигурен ли си, че тя не е избягала?
	— Абсолютно сигурен.
	— Откъде знаеш?
	— Лука. Ето как.


>>	5.

	Шоу седеше прегърбен над счупената масичка за кафе.
	Пред него имаше тетрадка с размери тринайсет на осемнайсет сантиметра, с трийсет и два бели листа без редове. В ръката си държеше писалка „Делта Титанио Галасия“, черна, с три оранжеви пръстена близо до писеца. Хората го мислеха за претенциозен. Шоу обаче беше неумолим писач и италианската писалка, която не беше евтина и струваше двеста и петдесет долара, но едва ли можеше да се нарече лукс, натоварваше много по-малко мускулите на ръката му от химикалка или дори маркер. Писалката беше най-добрият инструмент за работа.
	Шоу и Мълинър не бяха сами. До Шоу седеше и тежко дишаше причината бащата да е сигурен, че дъщеря му не е избягала — Лука.
	Послушен, обикновен, бял пудел.
	— Фий не би изоставила Лука. Невъзможно. Ако беше избягала, щеше да го вземе. Или поне щеше да се обади да пита как е кучето.
	В „Дворът“ имаше кучета, пойнтери за намиране на дивеч и ретривъри за носене на дивеч, и всичките лаеха като луди, ако пристигнеше неканен гост. Колтър и Ръсел бяха съгласни с възгледа на баща им, че кучетата са служители, не обекти на обич. Малката им сестра Дорион, от друга страна, озадачаваше животните, като им обличаше дрехи, които шиеше сама, и им позволяваше да спят в леглото й при нея. Шоу възприемаше присъствието на Лука като улика, макар и не доказателство, че деветнайсетгодишното момиче не е избягало. Той определяше деветдесет процента вероятност тя да е отвлечена или пострадала при нещастен случай.
	Колтър Шоу поиска да знае подробности за изчезването на Софи, какво са казали полицаите, когато Мълинър им се е обадил, и за семейството и приятелите й.
	Със ситен, елегантен почерк, абсолютно хоризонтален на бялата хартия без редове, Шоу записа всичко, което можеше да се окаже полезно, без страничните подробности. И после, след като приключи с въпросите, остави Мълинър да говори. Обикновено получаваше най-ценната информация по този начин. Намираше златни зрънца в несвързаното бръщолевене.
	Мълинър отиде в кухнята и след момент се върна с купчина листове и самозалепящи се листчета, които съдържаха имена, телефонни номера и адреси, написани с два различни почерка. Неговият и на Софи. Телефонни номера на приятели, уговорени срещи, работни и учебни графици. Шоу преписа информацията. Ако се стигнеше до полицията, Мълинър трябваше да има оригиналите.
	Бащата на Софи беше свършил добра работа, търсейки дъщеря си. Беше разпространил десетки листовки „ИЗЧЕЗНАЛА“. Беше се свързал с шефа на Софи в софтуерната фирма, където тя работеше на половин ден, с пет-шест преподаватели в университета, където учеше Софи, и с треньора й. Беше разговарял с някои от приятелите й, въпреки че списъкът беше кратък.
	— Не съм от най-добрите бащи — призна Мълинър, навел глава. — Майката на Софи не живее в този щат. Работя на две места. За всичко отговарям аз. Не ходя на събитията и на мачовете й, както би трябвало. Софи играе лакрос. — Той посочи разхвърляната къща. — Софи не прави купони тук. Виждаш защо. Нямам време да чистя. А да платя за тази услуга? Забрави.
	Шоу отбеляза лакроса. Това означаваше, че момичето може да тича и има силни мускули и състезателен дух.
	Софи би се борила — ако има възможност да се бори.
	— Софи често ли нощува в домовете на приятелките си?
	— Вече не много често. Това беше, докато учеше в гимназията. Но винаги се обажда. — Мълинър примига. — Не ти предложих нищо. Съжалявам. Кафе? Вода?
	— Не, не е необходимо.
	Като повечето хора, и Мълинър не можеше да откъсне очи от изящно оформените думи, които Шоу бързо изписваше с морскосиньо мастило.
	— Учителите ти в училище ли те научиха на това?
	— Да.
	Донякъде.
	Огледът на стаята на Софи не разкри нищо полезно. Беше пълна с книги за компютри, платки, дрехи в гардероба, афиши за концерти и поставка за накити с формата на дръвче. Типична за нейната възраст. Шоу забеляза, че Софи е художничка, при това добра. На тоалетката имаше купчина пейзажи с водни бои, дръзки и колоритни. Хартията се беше смачкала, докато съхнеше, свалена от триножника.
	Мълинър беше казал, че дъщеря му е взела със себе си лаптопа и телефона си. Шоу очакваше това, но остана разочарован, че тя няма втори компютър, който да прегледа, въпреки че това обикновено не помагаше особено много. Рядко намираш вписване: _Брънч в неделя, а после ще избягам, защото мразя шибаните си родители._
	И никога не се налагаше да търси усилено писмо, оставено преди самоубийство.
	Шоу поиска да види снимки на момичето, с различни дрехи и направени от различни ъгли. Мълинър му даде десетина ясни снимки.
	Мълинър седна, но Шоу остана прав, и без да поглежда тетрадката си, каза:
	— Софи е излязла в четири следобед, в сряда, преди два дни, след като се е прибрала у дома след часовете в университета. След това, в пет и половина, е отишла да кара велосипед и повече не се е върнала у дома. Ти си пуснал обявата за наградата в четвъртък рано сутринта.
	Мълинър потвърди, като кимна.
	— Хората рядко предлагат награда толкова скоро след изчезването — и при липса на нечестна игра.
	— Аз… Знаете как е. Беше ужасяващо. Много се разтревожих.
	— Трябва да знам всичко, Франк. — Сините очи на Шоу се втренчиха в него.
	Десният палец и показалец на Мълинър отново започнаха да мачкат оранжевата топка за голф. Погледът му беше вперен в самозалепящите се листчета на масичката за кафе. Той ги събра, подреди ги и после спря.
	— Скарахме се с Фий. В сряда. След като тя си дойде вкъщи. Беше голяма кавга.
	— Разкажи ми. — Шоу заговори с по-мек глас и седна.
	— Направих нещо глупаво. Обявих къщата за продажба в сряда и казах на брокера да изчака да сложи табелата „ПРОДАВА СЕ“, докато кажа на Фий. Той обаче я сложи и една приятелка малко по-нататък по улицата я видяла и се обадила на Фий. По дяволите, трябваше да го обмисля по-добре. — Той вдигна насълзените си очи. — Опитах всичко, за да избегна да се преместим. Работя на две места. Взех назаем пари от новия съпруг на бившата ми жена. Само си помисли. Направих всичко възможно, но ме мога да си позволя да остана. Това е нашата фамилна къща! Фий израсна тук, а аз ще я изгубя. Данъците в окръга са смазващи. Намерих друга къща в Гилрой, на юг от тук. Далеч на юг. Само това мога да си позволя. Софи ще пътува два часа до университета и работата си. Няма да вижда много приятелите си. — Мълинър се засмя горчиво. — Тя каза: „Страхотно, местим се в шибаната световна столица на чесъна“. И това е факт. „А ти дори не ми каза.“ Направо изтрещях. Разкрещях й се. Как може да не оценява онова, което правя. И че аз ще пътувам много по-дълго от нея. Софи грабна раницата си и ядосано излезе. — Той отмести очи от Шоу. — Страхувах се, че ако ти кажа, ти ще си помислиш, че тя със сигурност е избягала, и няма да ми помогнеш.
	Това отговаряше на важния въпрос защо наградата е обявена толкова бързо и предизвика безпокойство в Шоу. Вярно, Мълинър наистина изглеждаше обезумял от притеснения. Той беше допуснал къщата да отиде по дяволите. Това свидетелстваше за искрената му тревога за дъщеря му. И все пак, убийци съпрузи, делови партньори, братя и сестри и дори родители обявяваха награди, за да се представят за невинни. И обикновено предлагаха наградата веднага, както беше направил Мълинър.
	Не, той беше напълно оневинен. Но признанието за спречкването и другите заключения на Шоу за него предполагаха, че Франк няма нищо общо с изчезването на дъщеря си.
	Причината за незабавното обявяване на наградата беше оправдана: щеше да бъде непоносимо да мисли, че той е принудил дъщеря си да напусне дома си и я е тласнал в ръцете на убиец, изнасилвач или похитител.
	— Ако с нея се случи нещо… аз… — прошепна Мълинър, а после млъкна и преглътна.
	— _Ще ти помогна!_ — обеща Шоу.
	— Благодаря! — прошепна Франк и се разрида. — Съжалявам, съжалявам, съжалявам…
	— Не се тревожи.
	Мълинър погледна часовника си.
	— По дяволите, трябва да отивам на работа. Това е последното, което искам да правя. Но не мога да загубя работата си. Моля те, обади ми се. Каквото и да откриеш, веднага ми се обади.
	Шоу сложи капачката на писалката си, пъхна я във вътрешния джоб на сакото си, стана, затвори тетрадката и излезе от къщата, без да го изпращат.


>>	6.

	В преценката си как да действа в преследването на награда, както и с повечето решения в живота си, Колтър Шоу следваше съветите на баща си.
	— Когато сте изправени пред заплаха или подхождате към някоя задача, преценявайте шансовете си за всеки евентуален случай. Търсете първо най-вероятния и после измислете подходяща стратегия.
	Вероятността да избегнеш горски пожар, пълзящ нагоре по хълм във ветровит ден, е десет процента. Вероятността да оцелееш, като изкопаеш дупка и лежиш в пепелта, докато пожарът гори покрай теб, е осемдесет процента.
	— Каква е вероятността да оцелеете в снежна виелица във високите планини? Ако продължите да вървите, трийсет процента. Ако се подслоните в пещера, осемдесет процента — казваше Аштън Шоу.
	— Освен ако вътре няма мама гризли с мечета — подчерта осемгодишната Дорион, както винаги практична.
	— Точно така, мъниче. Тогава вероятността да слезеш долу наистина е много малка. Макар че по тези места ще бъде черна мечка. Гризли са изчезнал вид в Калифорния.
	И сега Шоу седеше в шевролета си пред дома на Мълинър. Тетрадката беше на коленете му, а лаптопът — отворен до него. Той преценяваше какви са процентите за съдбата на Софи.
	Деветдесет процента нечестна игра.
	Не го беше казал на Мълинър, но смяташе, че най-високият процент е тя да е мъртва.
	Шоу определи на това шейсет процента. По всяка вероятност Софи беше убита от сериен убиец, изнасилвач или кандидат-член на банда като част от ритуала по приемането му (бандите в Района на залива на Сан Франциско бяха едни от най-зловещите и страната). Малко по-вероятна причина за смъртта беше тя да е загинала в нещастен случай — велосипедът й да е избутан от пътя от пиян или пишещ съобщения на телефона си шофьор, който е избягал.
	В такъв случай имаше значителна вероятност Софи да е жива скрита някъде от похитител за откуп или секс, или ядосана на баща си, че ще се местят, или въпреки фактора пуделът Лука, да е отишла при някоя приятелка за няколко дни, за да накара баща си да се тревожи.
	Шоу се обърна към лаптопа си. Когато работеше по някоя задача, той се абонираше за местните новинарски потоци и търсеше репортажи, които можеха да му помогнат. Сега той търсеше информация за открити неидентифицирани трупове на жени (нямаше такива) или репортажи през последните няколко седмици за серийни убийци или убийци (имаше няколко случая, но извършителят дебнеше афроамерикански проститутки в квартал „Тендърлойн“ в Сан Франциско). Шоу разшири търсенето в цяла Северна Калифорния, но не откри нищо уместно по случая.
	Той прегледа записките си за това, което му беше казал Франк Мълинър, докато бе извършвал собствено разследване в сряда вечерта и вчера. Мълинър се беше обадил на всички приятели, състуденти и колеги на Софи, чиито имена беше успял да намери. Той беше казал на Шоу, че никой от тях не знае Софи да е била мишена на преследвач.
	— Има един човек, за когото трябва да знаеш.
	Този човек беше бившето гадже на Софи. Кайл Бътлър беше на двайсет и също студент, макар и в друг университет. Мълинър смяташе, че Софи и Кайл са скъсали преди около месец. Бяха се срещали от време на време в продължение на една година и връзката им бе станала сериозна едва в началото на пролетта. Въпреки че не знаеше защо са се разделили, Мълинър беше доволен.
	Шоу си беше записал: _Мълинър: КБ не се държеше добре със Софи. Не я уважаваше и говореше гадни неща. КБ е избухлив и импулсивен. Освен това употребява наркотици. Предимно трева._
	Мълинър нямаше снимка на младежа — и Софи очевидно беше изчистила стаята си от образа му — но Шоу намери няколко във фейсбук. Кайл имаше атлетично телосложение, слънчев загар и гъста, къдрава руса коса над лице на древногръцки бог. Профилът му в социалните мрежи беше посветен на хевиметъл музиката, сърфинга и легализирането на наркотиците. Мълинър мислеше, че Кайл работи на половин ден и монтира стереоуредби на коли.
	_Мълинър: Нямам представа какво намираше Софи в него. Може би е мислела, че е непривлекателна, „момиче, вманиачено по компютрите“, а той е красив, страхотен сърфист._
	Франк беше казал на Шоу, че младежът не е понесъл добре скъсването и започнал да се държи неадекватно. Един ден се обадил трийсет и два пъти. След като блокирала номера му, Софи го намерила в двора им да хлипа и да я моли да го приеме отново. Накрая се успокоил и сключили примирие. От време на време се срещали да пият кафе. Ходили да гледат някаква пиеса, „като приятели“. Кайл не настоял да се сдобрят, въпреки че Софи казала на баща си, че той отчаяно иска отново да се съберат.
	При семейните отвличания почти винаги похитителят е мъжът. (Разкриването на един такъв случай, всъщност по прищявка, беше поставило началото на кариерата на Шоу като търсач на награди.) От време на време някой бивш съпруг или гадже отвличаше жената на своята страст.
	Колтър Шоу беше научил, че любовта е неизчерпаема рецепта за лудост.
	Той определи десет процента Кайл да е виновникът. Младежът може и да беше обсебен от Софи, но изглеждаше твърде нормален и ревлив, за да стане престъпник. Употребата на наркотици обаче беше притеснителна. Дали Кайл неволно беше изложил на риск живота на Софи, като я бе запознал с дилър, който не иска да бъде идентифициран? Дали Софи беше станала свидетел на кражба или друго престъпление, без дори да знае?
	Шоу даде двайсет процента на тази хипотеза.
	Той набра номера на младежа. Никой не отговори. Шоу остави съобщение, с най-добрия си глас на ченге, че току-що е говорил с Франк Мълинър и иска да разговаря с Кайл за Софи, и каза номера на един от половин дузината си активни телефони с предплатени карти, с кода на Вашингтон. Кайл можеше да си помисли, че го търсят от ФБР или Националната агенция за тактически спасителни операции на бивши гаджета, или нещо подобно.
	След това Шоу измина петте километра до Пало Алто, където намери жилищната сграда на Кайл, която беше изградена от бежови и оранжеви блокчета пенобетон. Вратите необяснимо защо бяха бебешкосини. Шоу стигна до апартамент 3Б, почука на вратата, вместо да използва звънеца, който и без това едва ли работеше, и извика:
	— Кайл Бътлър. Отвори вратата.
	Държеше се като ченге, но не съвсем.
	Никой не отговори. Шоу не мислеше, че младежът го отбягва, защото погледна през завесата на петна и не забеляза движение вътре.
	Той пъхна визитната си картичка в пролуката между рамката и вратата. На нея бяха само името му и номерът на телефона с предплатена карта. Шоу написа:
C>
	Трябва да говоря с теб за Софи. Обади ми се.
C$
	Върна се в колата си и изпрати снимка на Кайл, адреса и телефонния му номер на частния си детектив Мак и поиска проверка на миналото му, криминални провинения и незаконно притежание на оръжие. Част от информацията не беше публично достояние, но Мак рядко правеше разлика между това кое е публично и кое не е.
	Отново прегледа тетрадката, включи двигателя и потегли. Вече беше решил къде ще го отведе следващата стъпка в разследването.
	На обяд.


>>	7.

	Колтър Шоу влезе в кафене „Куик Байт“ в Маунтин Вю.
	Тук беше дошла Софи в сряда, в шест вечерта, точно преди да изчезне.
	В четвъртък Мълинър бе идвал тук, за да пита за дъщеря си. Не му беше провървяло, но беше убедил управителката да сложи листовка „ИЗЧЕЗНАЛА“ на корковото табло, където сега беше закачена редом с обяви за бояджии, уроци по китара и йога и три други листовки „ИЗЧЕЗНАЛ“ — две кучета и един папагал.
	Шоу огледа заведението и долови миризма на гореща мазнина и на запържен лук, бекон и тесто. Имаше надпис, че закуска се сервира през целия ден.
	„Куик Байт“, основано през 1968 година, не можеше да реши дали иска да е бар, ресторант или кафене и затова беше избрало да бъде и трите.
	Можеше да функционира и като изложбена зала за компютри, тъй като повечето посетители се бяха прегърбили над лаптопи.
	Фасадата беше от армирано с метална нишка стъкло и гледаше към оживена улица в Силициевата долина. На стените имаше тъмна ламперия, а на пода — неравни дъски. На високите столчета без облегалки пред слабо осветения бар в задната част в момента не седеше никой. Това не беше изненадващо, като се имаше предвид часът — единайсет и половина преди обяд — въпреки че присъстващите клиенти не приличаха на хора, които употребяват алкохол. Външният им вид говореше, че са компютърни маниаци. Плетени шапки на главите, широки анцузи, гуменки и маратонки. Повечето бяха бели, следвани от източноазиатци и южноазиатци. Имаше и една двойка чернокожи. Средната възраст на посетителите в кафенето беше двайсет и пет години.
	Стените бяха отрупани с черно-бели и цветни фотографии на компютри и свързани с тях артефакти от ранните дни на технологията: радиолампи, високи два метра решетки с жици и правоъгълни сиви компоненти, осцилоскопи и грамадни клавиатури. Надписите под изображенията разказваха историята на устройствата. Едното се наричаше „Аналитичната машина на Бабидж“ — предшественик на компютъра, задвижван с пара, на сто и петдесет години.
	Шоу се приближи до гишето за поръчки и поиска яйца по мексикански със салата, кафе със сметана и царевичен хляб вместо тортиля чипс. Кльощавият млад мъж зад гишето му даде кафето и малка телена стойка с картонче с номер деветдесет и седем, нанизано на кръглата спирала на върха.
	Шоу избра маса близо до външната врата. Пиеше си кафето на малки глътки и оглеждаше заведението.
	Сервираха храната бързо и сервитьорката, хубава млада жена с татуировки и пиърсинг, му донесе поръчката. Шоу изяде бързо половината ядене. Но въпреки че храната беше доста добра и той беше гладен, яйцата бяха само претекст да бъде тук.
	Той нареди на масата снимките на Софи, които му беше дал баща й. Преснима ги с айфона си и после ги изпрати на имейла си. Включи лаптопа си, отвори съобщенията и зареди снимките на екрана. Обърна лаптопа така, че всеки, който влизаше или излизаше от кафенето, да може да види колажа от фотографии на деветнайсетгодишното момиче.
	Шоу взе кафето си, отиде до Стената на славата и като любопитен турист започна да чете. Той използваше компютри и интернет в бизнеса си с наградите и при други обстоятелства историята на високите технологии би му се видяла интересна. Сега обаче се беше съсредоточил да наблюдава лаптопа си в отражението на витрината.
	Тъй като нямаше законна власт, не трябваше да прекалява с гостоприемството на заведенията. От време на време, ако обстоятелствата позволяваха и ситуацията беше неотложна, той оглеждаше клиентите. Понякога съзираше един-два полезни факта. По-често не му обръщаха внимание, а понякога му казваха да напусне.
	Ето защо Шоу правеше онова, което правеше и сега: търсеше информация.
	Лаптопът с ярките снимки на Софи беше примамка. Докато хората поглеждаха снимките, Шоу наблюдаваше тях. Дали някой обръща особено голямо внимание на екрана? Дали лицето му показва, че познава човека на снимката? Загриженост? Безпокойство? Любопитство? Паника? Оглежда ли се наоколо, за да види на кого е лаптопът?
	Шоу забеляза няколко любопитни погледа към компютъра, но не достатъчно любопитни, за да предизвикат подозрение.
	Той можеше да гледа стената още пет минути, преди това да започне да изглежда странно, и затова спечели още малко време, като извади мобилния си телефон и проведе въображаем разговор, който му осигури още четири минути. После триковете му свършиха и Шоу се върна на мястото си. Петнайсетина човека бяха видели снимките и всички реагираха с безразличие.
	Шоу седеше до масата, пиеше кафе на малки глътки и четеше съобщения и имейли на телефона си. Лаптопът все още беше отворен, така че да го виждат всички. Засега никой не захапа стръвта. Шоу отиде пак на гишето за поръчки, което сега беше обслужвано от трийсетинагодишна жена, едно десетилетие по-млада от сервитьорката, но със сходни черти на лицето. Той предположи, че са сестри.
	Жената издаваше заповеди и Шоу реши, че тя е управителката или собственичката.
	— Желаете ли нещо? Хубави ли бяха яйцата? — с приятен глас попита жената.
	— Да. Имам един въпрос. Жената на информационното табло?
	— А, да. Баща й идва тук. Тъжна история.
	— Така е. Аз му помагам. Търся я.
	Шоу говореше самата истина. Обикновено не споменаваше за наградите, освен ако някой не повдигнеше въпроса.
	— Много хубаво от ваша страна.
	— Някой клиент да е споменавал нещо за нея?
	— Не и пред мен. Мога да попитам хората, които работят тук. Ако някой знае нещо, ще ви се обадя. Имате ли визитна картичка?
	Той й даде една.
	— Благодаря. Бащата много се тревожи.
	— Софи — каза жената. — Винаги съм харесвала това име. Означава „мъдрост“. В листовката го пише.
	— Тя учи в университета „Конкордия“. Бизнес. И работи като програмист на половин ден в „Джен Сис“. Според баща й Софи е много добра в работата си. Аз нямам представа какво е софтуерна програма.
	Колтър Шоу беше мълчалив по природа, но когато работеше, нарочно бъбреше. Беше установил, че това предразполага хората.
	— И ми харесва как я нарекохте — добави жената.
	— Как?
	— Жена. Не момиче. Тя изглежда млада и повечето хора биха я нарекли момиче. — Тя погледна сервитьорката — слаба и стройна, с широки кафяви джинси и кремава блуза — и й кимна да дойде.
	— Това е дъщеря ми Мадж — каза управителката.
	„О, не й е сестра“ — изненада се Шоу.
	— А аз съм Тифани. — Майката прочете името на визитната картичка, протегна ръка и се здрависа с Шоу. — Вие сте Колтър.
	— Това име ли е? — попита Мадж.
	— Така пише тук. — Тифани й показа визитната картичка. — Той помага за намирането на онази изчезнала жена.
	— Момичето от обявата ли? — попита Мадж.
	Майка й погледна иронично Шоу.
	_Момиче…_
	— Видях снимките й на лаптопа ти — каза Мадж. — Запитах се дали си полицай или нещо подобно.
	— Не. Само помагам на баща й. Мислим, че това кафене е последното място, където е била, преди да изчезне.
	Лицето на дъщерята се изопна.
	— Боже! Какво мислиш, че се е случило?
	— Още не знаем.
	— Ще проверя вътре — каза Тифани, взе листовката от корковата дъска и изчезна в кухнята, където сигурно я показа на готвачите и помощниците. Върна се и пак закачи листовката. — Нищо. Има и втора смяна. Ще се погрижа да я видят.
	Шоу си помисли, че Тифани го каза убедено и категорично. Явно щеше да го направи. Той извади късмет, че намери майка, при това близка с детето си. Тя щеше да съчувства повече от другите на бащата на изчезнало момиче.
	Шоу й благодари.
	— Имаш ли нещо против, ако попитам клиентите дали са я виждали?
	Жената, изглежда, се разтревожи. Очевидно не искаше да притеснява клиентите си с неприятни новини.
	Оказа се обаче, че не това е причината за намръщването й, защото Тифани попита:
	— Не искаш ли първо да видиш записа от охранителната камера?


>>	8.

	Е, това беше интересна новина. Шоу беше потърсил камери, когато влезе в кафенето, но не видя.
	— Имате камера?
	Тифани отмести от лицето на Шоу ясните си сини очи и посочи малък кръгъл предмет сред бутилките с алкохол зад бара.
	Скритата камера за наблюдение в търговски обект беше безсмислена, тъй като главната цел е предупреждение и възпиране. Може би се случваха…
	— Ще ни инсталират нова система. Временно донесох моята от дома. За да имаме нещо. — Тифани се обърна към Мадж и я помоли да покаже на клиентите снимката на Софи.
	— Разбира се, мамо. — Сервитьорката взе листовката и тръгна.
	Тифани покани Шоу в отрупания с вещи офис.
	— Щях да кажа на бащата за видеозаписа, но не бях тук, когато той е донесъл обявата. После забравих и се сетих едва когато ти се появи. Седни. — Тифани сложи ръка на рамото му и го насочи към разклатен стол пред маса от талашит, на която имаше купчини листове и стар настолен компютър. Тя се наведе над Шоу и започна да пише. — Кога?
	— Сряда. Започни от пет следобед.
	Пръстите на Тифани, завършващи с дълъг, лакиран в черно маникюр, пишеха експертно. След няколко секунди се появи видеозапис. Образът беше по-ясен, отколкото от повечето камери за наблюдение, предимно защото не се използваше по-обичайния широкоъгълен обектив, който обхваща по-голямо зрително поле, но изкривява картината. Шоу видя гишето за поръчки, касата, предната част на „Куик Байт“ и малко от улицата.
	Тифани пусна записа от момента, който поиска Шоу. Клиентите на екрана препускаха между гишето и масите като бързо прелитащи мухи.
	— Спри — каза Шоу. — Върни малко. Три минути.
	Тифани превъртя записа и отново го пусна.
	— Ето тук — рече Шоу.
	Велосипедът на Софи се приближи към кафенето отляво. Караше го тя, защото цветът на велосипеда, каската, дрехите й и раницата бяха същите, както ги беше описал Мълинър. Софи направи нещо, което Шоу никога не беше виждал да прави велосипедист. Докато все още се движеше, тя преметна левия си крак над рамката, оставяйки десния на педала, плъзна се напред, изправи се на десния крак и точно преди да спре, скочи. Хореографирано слизане.
	Софи извърши ритуала по завързването на велосипеда за стълба с лампата с внушителен катинар и дебел черен кабел. Свали червената си каска с форма на бадем, влезе в „Куик Байт“ и огледа помещението. Шоу се надяваше, че тя ще помаха на някого, когото някой служител от персонала или клиент ще разпознае, но Софи не го направи. Тя тръгна наляво и излезе от обхвата на обектива. След момент се върна и си поръча нещо.
	Младата жена на немия аудиозапис — по-старите охранителни системи обикновено не прахосваха място за записване и съхранение на звук — взе голяма чаша кафе и една от хромираните стойки с картонче с номер. Шоу видя, че тя не се усмихваше. Лицето й беше мрачно.
	— Спри, моля.
	Тифани изпълни молбата му.
	— Ти ли я обслужи?
	— Не. Мисля, че тогава беше на смяна Аарон.
	— Тук ли е той сега?
	— Не, днес има почивен ден.
	Шоу помоли Тифани да направи снимка на Софи с телефона си, да я изпрати на Аарон и да го попита дали си спомня нещо за нея, какво е казала и с кого е разговаряла.
	Тя изпрати снимката и текста на служителя.
	Шоу се приготви да й каже да му се обади, когато телефонът й иззвъня като камбанка. Тифани погледна екрана.
	— Не, той не я помни.
	На видеозаписа Софи отново изчезна от обхвата на камерата.
	И след това Шоу забеляза някого, който се появи в кадър. Той или тя беше с нормално телосложение и носеше широко тъмно долнище на анцуг, маратонки, дълго непромокаемо яке и сива плетена шапка, дръпната ниско над лицето. Слънчеви очила. Винаги си слагаха проклети слънчеви очила.
	Човекът огледа улицата, приближи се до велосипеда на Софи и бързо приклекна, може би за да завърже маратонките си.
	Или пък не.
	Поведението му накара Шоу да мисли, че това вероятно е похитителят. Не можеше да определи дали е жена, или мъж. Ето защо Шоу му даде полово неутралното име Индивидът X.
	— Какво прави той? — шепнешком попита Тифани.
	Повреждаше ли велосипеда? Или му поставяше проследяващо устройство?
	„Хайде, влез, поръчай си нещо“ — помисли си Шоу.
	Знаеше обаче, че това няма да се случи.
	Индивидът X се изправи, обърна се в посоката, от която беше дошъл, и бързо тръгна.
	— Да превъртя ли напред? — попита Тифани.
	— Не. Остави го да продължи на нормална скорост.
	В заведението влизаха и излизаха клиенти. Сервитьорите разнасяха и прибираха чинии.
	Докато наблюдаваха потока от хора и автомобили на екран, Тифани попита:
	— Тук ли живееш?
	— Във Флорида, от време на време.
	— Близо до „Дисниленд“?
	— Съвсем не съм близо до там. И не ходя много често.
	Шоу имаше предвид Флорида. А в „Дисниленд“ не беше стъпвал.
	Тифани може би се канеше да каже още нещо, но той беше съсредоточил вниманието си върху видеозаписа. В 18:16:33 часа в сряда Софи излезе от „Куик Байт“. Отиде до велосипеда си и застана абсолютно неподвижно, като гледаше към отсрещната страна на улицата, към място, където нямаше нищо за гледане — фасада на магазин с избелял от слънцето надпис „ДАВА СЕ ПОД НАЕМ“. Шоу забеляза, че едната й ръка разсеяно се свива в юмрук, отпуска се и отново се свива. Другата й ръка изпусна каската, която падна на земята. Тя бързо се наведе да я вземе и ядосано я сложи на главата си.
	Отвърза велосипеда си и за разлика от елегантното слизане, сега скочи на седалката, усилено завъртя педалите надясно и се скри от поглед.
	Шоу се втренчи в преминаващите коли. Очите му се стрелкаха от ляво надясно — в посоката, в която се беше отправила Софи. Беше невъзможно да види хората в автомобилите. Не можа да забележи дали зад волана на някой седи Индивидът X с плетена шапка и слънчевите очила.
	Той помоли Тифани да изпрати на имейла му тази част от видеозаписа, която показваше X, и тя го направи.
	Двамата излязоха от офиса и се приближиха до масата на Шоу. Мадж каза, че никой, на когото е показала снимката, не е виждал изчезналото момиче, и добави:
	— И никой не изглеждаше странно, когато попитах.
	— Признателен съм ти — рече Шоу.
	Телефонът му тихо иззвъня и той погледна екрана. Проверката на Мак за Кайл Бътлър, бившето гадже на Софи, беше разкрила две задържания за дребни нарушения и наркотици. Нямаше история на насилие. Нито съдебни заповеди за арест. Шоу благодари за информацията, затвори телефона и изпи остатъка от кафето си.
	— Искаш ли още? Да ти донеса ли нещо друго? Заведението черпи.
	— Не, благодаря.
	— Съжалявам, че не можахме да ти помогнем повече.
	Шоу й благодари, но не добави, че посещението в „Куик Байт“ му е казало точно къде трябва да отиде.


>>	9.

	Петнайсетгодишният Колтър Шоу прави заслон в северозападния квадрант на „Дворът“, до пресъхнало корито на поток, в подножието на отвесна скала, висока трийсетина метра.
	Заслонът е в стила на _лааву_, така наречената финландска „хижа“. Скандинавците обожават тези временни постройки, които се срещат често в ловни и риболовни територии. Колтър знае това, защото баща му му е разказвал. Момчето никога не е било извън Калифорния или Орегон, или щата Вашингтон.
	Той е наредил борови клони върху наклонения покрив и сега събира мъх, за да осигури изолация. Лагерният огън трябва да остане навън.
	Изведнъж го стряска изстрел. От пушка е, тъй като звукът е по-плътен от пукота на пистолет.
	Изстрелът е в имота на семейство Шоу, защото не може да се стреля другаде. Аштън и Мери Дав Шоу притежават близо хиляда акъра и от тук до границите на имота има два километра.
	Колтър изважда оранжев ловджийски елек от раницата си, облича го и тръгва по посока на изстрела.
	След стотина метра пак се стряска, когато покрай него бързо преминава млад елен. На задния му крак има кръв. Колтър го проследява, докато еленът галопира на север. Момчето продължава да върви в посоката, от която дойде животното. Скоро ще намери ловеца, сам, навлизайки навътре в имота на семейство Шоу. Той не вижда, нито чува приближаването на Колтър. Момчето го оглежда.
	Широкоплещестият мъж с блед тен на лицето носи камуфлажни дрехи и маскировка и широкопола шапка. Косата му е късо подстригана. Дрехите изглеждат нови и ботушите не са издраскани. Мъжът не е предпазен с оранжев елек и това е изключително лоша идея в гъста гора, където ловците могат да бъдат сбъркани с дивеч или храст. Елеците не предупреждават елените за присъствието ти, защото тези животни са чувствителни към синия, не към оранжевия цвят.
	Мъжът носи малка раница и брезентов колан с бутилка вода и резервни пълнители за пушката. Самата пушка беше любопитен избор за лов — едно от онези черни, къси оръжия, които се смятат за щурмови карабини. Забранени са в Калифорния, с няколко изключения. Неговата е „Бушмастър“, предназначена за патрон.223 — малък боеприпас, който обикновено се избира за лов на елени и никога за по-голям дивеч. Освен това късата цев означава, че пушката не е точна на голямо разстояние. Тези пушки са полуавтоматични и стрелят всеки път, когато се натисне спусъкът. Този аспект е идеален за лов, но майката на Колтър, най-добрият стрелец в семейството, е научила децата си да ловуват само с пушки с ръчно презареждане. Мери Дав мисли, че ако не можеш да убиеш безболезнено мишената с един изстрел, ти не си работил достатъчно усилено, за да се приближиш до нея или изобщо нямаш работа да ловуваш.
	Другото странно нещо е, че „Бушмастър“ няма оптичен мерник. Нима мъжът използва обикновен мерник, за да ловува? Или е пълен аматьор, или изобщо не умее да стреля. И после Колтър се сеща, че човекът само е ранил елена. Това е отговорът.
	— Господине, извинете. — Гласът на Колтър, дори тогава гладък баритон, стряска мъжа.
	Той се обръща. Гладко избръснатото му лице се изкривява от подозрителност. Мъжът оглежда тийнейджъра. Колтър е със същия ръст като сега, макар и по-слаб. Ще натрупа мускули едва в колежа и отбора по борба. Джинсите, суитшъртът, дебелите ботуши и ръкавиците — септемврийският ден е студен — предполагат, че момчето само се разхожда сред природата. Въпреки елека той не може да е ловец, тъй като няма оръжие.
	Сестрата на Колтър често го дразни, че никога не се усмихва, но изражението му обикновено е дружелюбно, каквото е и сега.
	Мъжът обаче продължава да държи ръкохватката на пушката. Пръстът му е протегнат успоредно на цевта, не на спусъка. Това казва на Колтър, че в пълнителя има патрон и че ловецът познава оръжието, ако не и тънкото изкуство на лова. Може би някога е бил войник.
	— Как сте? — пита Колтър, като гледа мъжа право в очите.
	— Добре. — Тънък глас. Писклив.
	— Това е нашият имот, господине. Тук не може да се ловува. Има табели. — Винаги учтив. Аштън беше научил децата си на всички аспекти на оцеляването — от как да разпознават отровните дребни горски плодове от безвредните до как да се предпазват от мечки и да предотвратяват евентуални конфликти.
	_Никога не предизвиквайте враждебно настроение в звяр или човек…_
	— Не видях никакви табели — отвръща мъжът. Очите му са тъмни и студени.
	— Знам. Земята е голяма. Но е наша и ловът е забранен.
	— Баща ти тук ли е?
	— Не е наблизо.
	— Как се казваш?
	Аштън учеше децата си, че възрастните трябва да спечелят уважението ти. Колтър не отговори.
	Мъжът накланя глава настрана и ядосано пита:
	— Тогава къде мога да ловувам?
	— Навлезли сте на километър и половина навътре в земята ни. Сигурно сте паркирали на Уикам Роуд. Отидете осем километра на изток. Там гората е обществена.
	— Вие притежавате всичко това?
	— Да.
	— Тогава вие сте нещо като във филма „Избавление“, така ли? Свирите ли на банджо?
	Колтър не разбира за какво говори мъжът. По-късно ще разбере.
	— Е, тогава тръгвам — казва ловецът.
	— Почакайте.
	Мъжът спира и се обръща.
	Колтър е озадачен.
	— Преследвате онзи елен, нали?
	Ловецът го поглежда изненадано.
	— Какво?
	— Онзи елен. Ранен е.
	Въпреки че мъжът е неопитен, всеки знае това.
	— О, улучил ли съм нещо? — пита той. — Чух шумолене в храстите. Помислих, че е вълк.
	Колтър не знае какво да отговори на тази странна забележка.
	— Вълците ловуват по здрач и нощем — обяснява той.
	— Така ли? Не знаех.
	А да натискаш спусъка без сигурна мишена?
	— Все едно, господине. Трябва да го намерите. И да го довършите.
	Мъжът се смее.
	— Какво е това? Кой си ти, че да ме поучаваш?
	Тийнейджърът предполага, че този човек, с невежеството си и новите си дрехи, е поканен да ловува с приятели и тъй като никога не е ходил на лов, иска да се упражнява, за да не се чувства неудобно.
	— Ще ви помогна — предлага Колтър. — Но не можем да го оставим.
	— Защо?
	— Трябва да намериш раненото животно. Да не го оставяш да страда.
	— Да страда — прошепва мъжът. — Това е само елен. На кого му пука?
	_Никога не убивайте животно освен по три причини: за храна или кожа, при самозащита и от състрадание._
	Бащата на Колтър беше дал на децата си дълъг списък с правила и повечето започваха с „Никога“. Колтър и големият му брат Ръсел, които наричаха баща си „Кралят на Никога“, веднъж попитаха защо той не изразява философията си за живота с „винаги“. Аштън отговори: „_Никога_ привлича повече вниманието ви“.
	— Елате — казва Колтър. — Ще ви помогна. Мога достатъчно добре да разчитам следи.
	— Не ме притискай, хлапе.
	В този момент дулото на „Бушмастър“ много леко се отмества към Колтър.
	Стомахът му се свива. Колтър, брат му и сестра му често практикуват самоотбрана: схватки, борба, ножове, огнестрелни оръжия. Но той никога не е участвал в действително сбиване. Домашното обучение ефективно премахва вероятността от заяждания на хулигани.
	Колтър си мисли, че това е глупав жест на глупав човек.
	И знае, че глупавият човек е много по-опасен от умния.
	— Що за баща имаш? Как може да позволява на сина си да говори така?
	Дулото се отмества още няколко сантиметра към Колтър. Мъжът определено не иска да убива, но гордостта му е стъпкана като пъпеш, и това означава, че може да изстреля един куршум по посока на Колтър, за да го уплаши и да го прогони. Куршумите обаче имат навика да попадат на места, където не възнамеряваш да попадат.
	За една секунда, вероятно по-малко, Колтър изважда стария револвер „Колт Питон“ от кобура отзад на колана на панталона си и го насочва надолу и встрани.
	_Никога не се прицелвайте в мишената, докато не сте готови да натиснете спусъка или да изстреляте стрелата._
	Мъжът отваря широко очи от почуда и се вцепенява.
	В този момент Колтър Шоу осъзнава нещо, което би трябвало да е шокиращо, но въпреки това е по-скоро като запалване на лампа и осветяване на досега тъмно място. Той гледа на човешкото същество по същия начин, по който гледа на лос, който ще бъде вечерята днес, или на водач на глутница вълци, който иска да изяде Колт.
	Той преценява заплахата, изчислява процентите и мисли как да убие, ако се осъществи вероятността от злополучните десет процента. Колтър е спокоен и студен като тъмнокафявите очи на псевдоловеца.
	Мъжът продължава да стои абсолютно неподвижно. Той би трябвало да знае, че момчето е отличен стрелец — от начина, по който Колтър борави с револвера „Магнум.357“ — и че ще стреля пръв.
	— Господине, бихте ли извадили пълнителя и патрона вътре, моля? — Колтър не откъсва поглед от нарушителя, защото очите сигнализират следващия ход.
	— Заплашваш ли ме? Мога да се обадя на полицията.
	— Рой Бланш в Уайт Сълфър Спрингс с удоволствие ще разговаря с вас, господине. Всъщност с нас двамата.
	Мъжът се обръща леко, в профил, и заема поза за стрелба. Десетте процента се превръщат в двайсет. Колтър запъва с палец петлето на магнума, все още насочил дулото надолу. Това дава на револвера възможност за единичен изстрел и означава, че когато той се прицели и стреля, спусъкът ще бъде по-лек и ще стреля по-точно. Мъжът е на десет метра от него. Колтър е уцелвал консерва в центъра от това разстояние.
	След малко мъжът изхвърля пълнителя, като натиска бутон. Това означава, че оръжието му определено е незаконно в Калифорния, където се изисква употребата на инструмент, за да смениш пълнителите на полуавтоматичните пушки. Той дръпва плъзгача и от пушката изхвърчава дълъг, лъскав патрон. Мъжът взима пълнителя, но оставя патрона.
	— Аз ще се погрижа за елена — казва Колтър. Сърцето му блъска силно в гърдите. — Ако напуснете имота ни, господине.
	— О, може да се обзаложиш, че ще го напусна, тъпако. Но разчитай, че ще дойда пак.
	— Да, господине. Ще разчитаме.
	Мъжът се обръща и си тръгва.
	Колтър го следва — безшумно, за да не разбере той, че върви след него — в продължение на два километра и нещо, докато мъжът стига до паркинг до речна топола и бели лодки за рафтинг. Ловецът хвърля оръжието си в задната част на голям черен джип и потегля.
	След като нарушителят тръгва, Колтър Шоу се залавя за работа.
	_Ти си най-добрият следотърсач в семейството, Колтър. Можеш да намериш врабче, което е изпуснало дъха си върху стрък трева…_
	Той тръгва да търси раненото животно.
	_От състрадание…_
	Няма много следи от кръв и земята в тази част на имота е покрита с борови иглички, с изключение на скалите. Почти невъзможно е да се видят дири от копита. Класическите, изпробвани и доказани методи на следотърсачество няма да проработят. Но момчето не се нуждае от тях. Може да проследяваш и мислено, като предположиш къде би могла да отиде плячката.
	Едно ранено животно би потърсило две неща: място, където да умре, или място, където да се лекува.
	Второто означава вода.
	Колтър безшумно си проправя път през гората, този път към малко езеро, кръстено „Яйцето“ от Дорион, когато тя беше на пет, заради формата му. Това е единственият воден басейн наблизо. Носовете на елените, които имат обонятелни сензори отвън и отвътре, са десет хиляди пъти по-чувствителни от човешките. Еленът сигурно беше разбрал точно къде е езерото по молекулите, отделяни от минерали, характерни само за езерната вода, изпражненията на земноводни и риби, водораслите, тинята, загниващите листа и клони и остатъците от жаби, захвърлени на брега от бухали и ястреби.
	Триста метра по-нататък Колтър открива елена с кръвта на крака. Навел е глава и пие вода. Колтър изважда револвера и безшумно пристъпва към него.
	А Софи Мълинър?
	Също като елена, и тя би потърсила утеха и успокоение след нараняването си — решението на баща й да се преместят и тежките думи, отправени към нея под влиянието на гнева. Шоу си припомни видеозаписа: девойката стоеше с прегърбени рамене и стискаше и отпускаше юмруци. Яростта, с която тя грабна падналата каска.
	Кое беше нейното езеро „Яйцето“?
	Карането на велосипед.
	Баща й го беше казал, когато го разпита. Шоу си припомни и елегантния скок от велосипеда, който Софи изпълни пред „Куик Байт“, мощното, решително потегляне от кафенето, като яростно въртеше педалите.
	Момичето явно намираше утеха в равновесието, карането и скоростта.
	Шоу си помисли, че Софи се е отправила на възможно най-трудното каране на велосипед в живота си.
	Докато седеше на предната седалка на шевролета, той отвори чантата с лаптопа си и извади карта на Района на залива на Сан Франциско. В кемпера си имаше стотина карти на по-голямата част на Съединените щати, Канада и Мексико. За Колтър Шоу картите бяха вълшебство. Той ги колекционираше — съвременни, стари и древни. Беше украсил дома си във Флорида с карти в рамки. Предпочиташе хартиените пред дигиталните, така както избираше книга с твърди корици, не електронна. Беше убеден, че изживяването от хартията е по-богато.
	Когато работеше по някоя задача, сам си чертаеше карти — на най-важните места, които посещаваше по време на разследването. Изучаваше ги и търсеше улики, които на пръв поглед не бяха очевидни, но които лека-полека изпъкваха. Имаше богата колекция от свои карти.
	Той бързо се ориентира, докато седеше в колата пред кафене „Куик Байт“ в центъра на Маунтин Вю.
	Софи се беше отправила на север. Шоу проследи с пръст хипотетичен маршрут в тази посока, по магистрала 101 и към Района на залива на Сан Франциско. Той видя, че ако е продължила на север, Софи би стигнала до голям зелен правоъгълник — паркът „Сан Мигел“, на три километра от кафенето. Шоу реши, че Софи може да е избрала място като това, за да върти педалите ядосано по пътеките, без да се притеснява за уличното движение.
	Но беше ли паркът място, където можеше да се кара велосипед? Хартията си беше свършила работата. Време беше за двайсет и първия век. Шоу отвори „Гугъл Ърт“ (паркът беше само на няколко километра от централния офис на компанията) и видя изображения, че „Сан Мигел“ е изпълнен с кръстосващи се черно-кафяви или пясъчни пътеки и е хълмист — идеален за каране на велосипед.
	Шоу включи двигателя и подкара към парка, като се чудеше какво ще открие.
	Може би нищо.
	Може би приятели велосипедисти, които ще кажат: „О, Софи ли? Да, тя беше тук в сряда. Тръгна си. Отправи се на запад по Алварадо. Не знаем къде отиваше. Съжаляваме“.
	Или: „О, Софи ли? Да, тя беше тук в сряда. Беше ядосана на баща си за нещо. Отиде при приятелката си Джейн за няколко дни. За да го накаже, че се е държал лошо. Каза, че ще се върне у дома в неделя“.
	В края на краищата, понякога имаше щастлив край.
	Както с елена край езерото „Яйцето“.
	Оказа се, че бързият, но тънък куршум е влязъл и излязъл през хълбока на животното, без да уврежда кости, и беше обгорил раната.
	Докато стоеше на три метра от нищо неподозиращия, пиещ вода елен, Колтър прибра револвера в кобура и извади от раницата си бутилката от половин литър с дезинфектанта „Бетадин“, което той, брат му и сестра му винаги носеха. Затаи дъх, пристъпи към елена и спря. Животното вдигна глава, предупредено от няколкото молекули чужда миризма. Момчето внимателно насочи спрея и напръска с червено-кафявия антисептик раната на елена, който подскочи високо във въздуха и после хукна изведнъж и се скри от погледа му като същество от анимационен филм. Колтър не можа да сдържи смеха си.
	„А ти, Софи — мислеше си той, докато наблюдаваше парка. — Тук ли си дошла, за да се лекуваш? Или да умреш?“


>>	10.

	Паркът „Сан Мигел“ беше разделен по равно на гора и поле и пресечен от сухи канали, корита на потоци и пътеки, които Шоу беше видял благодарение на картографите на „Гугъл“. В действителност те бяха черни пътища, а не пясъчни. Бяха идеални за екстремно каране на велосипед и мотоциклет.
	Поради сушата мястото не беше свежо зелено, както беше обещал Ранд Макнали*, а предимно кафяво, бежово и прашно.
	[* През 1924 г. Ранд Макнали публикува първия пътен атлас. В наши дни компанията му е сред най-големите производители на печатни и електронни атласи в света. — Б.пр.]
	Главният вход беше в отсрещната страна на парка, но маршрутът на Софи сигурно я беше довел дотук, до велосипедните алеи покрай широкия банкет на Тамиен Роуд. Макар да не познаваше района, Шоу знаеше какво означава името на пътя. Преди стотици години тамиен, едно от местните индиански племена алоуни, беше живяло в земята, сега известна като Силициевата долина. Земите им бяха загубени в познат и срамен епизод на ужасяващ геноцид, извършен не от ръцете на конкистадорите, а от местни длъжностни лица, след като Калифорния става щат.
	Мери Дав Шоу майката на Колтър, смяташе, че е потомка на старейшина алоуни.
	Шоу угаси двигателя. Тук имаше два прореза в храстите, които отделяха банкета от парка. Пролуките водеха надолу по стръмен хълм към пътеки, утъпкани от множество стъпки и следи от гуми.
	Шоу слезе от колата и огледа обширния парк. Той чу звук, който познаваше добре. Воят на кросови мотоциклети, особен шум, който дразни някои, но за други — Шоу например — е песен на сирени. Табела строго предупреждаваше, че тук е забранено за мотоциклети. Ако не беше на работа, Шоу щеше да свали ямахата си от рамката на кемпера за шейсет секунди и да потегли по пътеките за деветдесет.
	И така, първо, предполагаемо отвличане. Второ, вероятният извършител е Индивидът X със сивата плетена шапка и слънчевите очила. Трето, X вероятно е сложил проследяващо устройство на велосипеда на Софи и я е проследил.
	Как е станало?
	Индивидът X я беше хванал тук, преди тя да навлезе твърде навътре в парка. Разбира се, сигурно се беше тревожил за свидетели, въпреки че районът около Тамиен Роуд не беше гъстонаселен. Шоу беше минал покрай няколко фирми, дребни производители или куриерски услуги. Но банкетът не се виждаше от сградите. Нямаше много коли.
	Сценарият? Индивидът X вижда Софи. И после какво? Как е подходил към нея? Помолил я е да го упъти?
	Не, една деветнайсетгодишна студентка, отличничка и служителка в технологична компания не би се хванала на това, не и в ерата на джипиесите. Разменил е любезности, за да се приближи до нея? И това изглеждаше малко вероятно. Индивидът X е видял, че тя е силна и атлетична и вероятно изпитва подозрения към приближаването на непознат. Пък и Софи е можела да избяга с велосипеда. Шоу реши, че не е имало подвеждане, нищо сложно и хитро. X е действал бързо, преди Софи да усети, че е мишена.
	Той тръгна по банкета покрай парка и съзря нещо червено. В тревата между двете пролуки към пътеките имаше триъгълно пластмасово парче, което лесно можеше да се е отчупило от светлоотразителя на велосипед. Шоу взе триъгълника с хартиена носна кърпа и го сложи в джоба си. На телефона си намери снимката на велосипеда на Софи пред „Куик Байт“, взета от видеозаписа на охранителната камера на Тифани. Да, отзад се виждаше кръгъл червен светлоотразител.
	Имаше логика. X е проследил Софи дотук и в момента, в който на пътя не е имало коли, е блъснал велосипеда й отзад. Тя сигурно е паднала на земята и той веднага се е нахвърлил върху нея и е завързал устата, ръцете и краката й. И после я е сложил в багажника заедно с велосипеда и раницата й.
	{img:sanmigel.png|Парк „Сан Мигел“}
	Близо до пластмасовото парче имаше прекършени храсти. Шоу излезе от банкета и надникна надолу по склона. Видя утъпкана трева, която водеше от мястото, където стоеше, до дъното на малко дере. Може би планът не беше проработил така, както се беше надявал X. Може би беше ударил велосипеда на Софи твърде силно, беше я съборил през ръба и тя беше паднала по склона с наклон четирийсет и пет градуса.
	Шоу тръгна по едната пътека и отиде на мястото, където би трябвало да се е приземила Софи. Приклекна и видя скършени и огънати треви и следи в пръстта, които можеше да са от боричкане. След това забеляза камък с големината на грейпфрут. Беше изцапан с нещо кафяво с оттенъка на засъхнала кръв.
	Шоу извади телефона си, набра номер, който беше въвел преди няколко часа, и натисна „ИЗПРАТИ“. На три-четири метра нагоре по хълма чу тих звук, който се повтаряше на всеки няколко секунди. Подсвиркващата мелодия на „Самсунг“.
	Телефонният номер, на който беше позвънил Шоу, беше на Софи.


>>	11.

	Сега беше време за експертите.
	Шоу се обади на Франк Мълинър и му каза какво е открил. Мъжът ахна, когато чу новината.
	— Негодници!
	Отначало Шоу не разбра, но после осъзна, че Мълинър говори за полицията.
	— Ако бяха започнали да я издирват, когато трябваше… Ей сега ще им се обадя!
	Шоу предусети бедствие: буйстващ родител. Беше го виждал и преди.
	— Остави това на мен.
	— Но…
	— Аз ще се оправя с тях.
	Мълинър млъкна. Шоу си го представи как е стиснал телефона с побелелите си, треперещи пръсти.
	— Добре — каза бащата на Софи. — Отивам си у дома.
	Шоу взе имената на детективите, с които Мълинър беше говорил за изчезването на дъщеря си: Уайли и Стандиш от Съвместна оперативна група за тежки престъпления, базирана в град Санта Клара, който се намираше наблизо.
	Шоу затвори, набра номера на СОГТП и поиска да говори с единия от тях. Полицайката на рецепцията, ако това беше длъжността й, отговори с превзет глас, че и двамата ги няма. Шоу каза, че случаят е спешен.
	— Обадете се на 911.
	— Става въпрос за развитие по случай, който разследват Стандиш и Уайли.
	— Кой случай?
	Случай, разбира се, нямаше.
	— Бихте ли ми казали адреса си?
	Десетина минути по-късно той пътуваше към централния офис на СОГТП.
	В Калифорния нямаше недостиг на правоприлагащи органи. Докато живееха в дивата пустош в източната част на щата, семейство Шоу имаха контакт с горски рейнджъри, тъй като „Дворът“ граничеше с десетки хиляди акри щатска и федерална гора. Семейството общуваше и с други агенции: щатската полиция, Калифорнийското бюро за разследване и в редки случаи с ФБР. Да не споменаваме шериф Рой Бланш.
	СОГТП беше нещо ново за Колтър Шоу. Той я потърси в интернет и откри, че Оперативната група се занимава с разследвания на убийства, отвличания, сексуални посегателства и обири, в които има наранявания. Имаше и малък отдел за борба с търговията с наркотици.
	Шоу се приближи до централата — голяма, ниска сграда в стила от петдесетте години, която се намираше на Уест Хединг стрийт, недалеч от шерифската служба на окръг Санта Клара. Той спря шевролета на паркинга и тръгна по извития тротоар с вечнозелени растения и червени цветя от двете страни. Чуваше непрестанния шум от движението по магистралата „Нимиц“. Влезе и се приближи до рецепцията. Зад стъклото седеше русокоса униформена полицайка.
	— Да, господине?
	Шоу позна гласа. Беше същата млада жена, която по-рано беше отговорила на обаждането му. Гласът й беше спокоен и монотонен, а лицето — нахакано.
	Той поиска да види детектив Уайли или детектив Стандиш.
	— Детектив Стандиш все още е навън. Ще проверя дали детектив Уайли е свободен.
	Шоу седна на алуминиев стол с оранжева пластмасова седалка. Чакалнята беше като пред лекарски кабинет, но без списанията… и с бронирано стъкло, което предпазваше рецепцията.
	Шоу отвори чантата с лаптопа си, извади тетрадката си и започна да пише. Когато приключи, отново се приближи до рецепцията. Жената вдигна глава.
	— Може ли да ми преснимате това, моля? Материалите са за разследването, което извършва детектив Уайли.
	Или скоро ще започне да извършва.
	Мълчание. Полицайката взе тетрадката, изпълни молбата му и му я върна заедно с копията.
	— Много ви благодаря.
	Веднага щом Шоу седна, вратата се отвори и в чакалнята влезе едър мъж на четирийсет и пет години.
	Цивилният полицай представляваше преобърната пирамида: широки рамене, солиден гръден кош, който подлагаше на изпитание копчетата на сивата му риза, и тесен ханш. Сигурно беше играл футбол в училище. Прошарената му коса беше гъста и пригладена назад от високото чело. Съразмерното тяло, косата, орловият нос и солидната челюст биха му спечелили роля на детектив в някой трилър. Не главната, а на надеждния — и често заменим — партньор. Оръжието му беше пистолет „Глок“ и го носеше високо на хълбока си.
	Мътнокафявите му очи огледаха Шоу от главата до петите.
	— Искали сте да говорите с мен.
	— Детектив Уайли?
	— Да.
	— Колтър Шоу. — Той стана и протегна ръка, принуждавайки го да я стисне. — Обадил ви се е Франк Мълинър. За дъщеря си Софи. Тя е изчезнала в сряда. Открих някои неща, които ясно показват, че е била отвлечена.
	— Помагате му да я намери — отбеляза каза Уайли. — Приятел на семейството ли сте?
	— Мълинър предложи награда. Затова съм дошъл.
	— Награда?
	Уайли щеше да бъде проблем.
	— Частен детектив ли сте? — попита той.
	— Не.
	— Ловец на глави?
	— Не. — Ловците на глави бяха строго контролирани. Това беше една от причините Шоу да не тръгне по този път. Пък и нямаше желание да гони избягали затворници или нарушили гаранцията си престъпници, да им слага белезници и да влачи потните им тела до строгите шерифски отдели.
	— Случаят е спешен, детектив — настоя Шоу.
	Уайли отново го огледа, изчака малко и попита:
	— Не сте ли въоръжен?
	— Не.
	— Елате в кабинета ми. Но първо ще прегледаме чантата ви.
	Шоу я отвори. Уайли я пребърка, а после се обърна и мина през охраняемия вход. Шоу го последва по функционални коридори и покрай преградени кабинети, където работеха петнайсетина мъже и жени. Първите бяха малко повече от вторите. Преобладаваха униформи — всичките сиви. Имаше и костюми, както и развлечени неофициални дрехи за онези, които работеха под прикритие.
	Уайли го заведе в голям, оскъдно обзаведен кабинет. На отворената врата имаше две табелки: _ДЕТЕКТИВ Д. УАЙЛИ_ и _ДЕТЕКТИВ Л. СТАНДИШ_. Бюрата бяха в ъглите на стаята, обърнати едно срещу друго.
	Уайли седна зад своето бюро и столът изскърца под тежестта му. Той започна да разглежда листчетата с телефонни съобщения. Шоу се настани срещу него на сив метален стол, чиято седалка не беше направена за седене. Беше изключително неудобен. Той предположи, че Уайли слага там заподозрени, докато провежда неумолими разпити.
	Детективът продължи да пренебрегва Шоу и съсредоточено да чете съобщенията, а после се извърна и започна да пише нещо на компютъра си.
	На Шоу му писна от дразнещата игра. Той извади от джоба си мобилния телефон на Софи, увит в хартиената кърпа, и го тресна на бюрото на Уайли. Разгърна кърпата и разкри телефона.
	Уайли присви очи още повече.
	— Това е мобилният телефон на Софи. Намерих го в парка „Сан Мигел“. Там е карала велосипед, преди да изчезне.
	Уайли погледна телефона и после отново Шоу, който му обясни за видеозаписа в кафене „Куик Байт“, вероятността похитителят да е проследил Софи, за парка и за колата, блъснала велосипеда.
	— Проследяващо устройство? — попита Уайли. Това беше единствената му реакция.
	— Може би. Имам копие на видеозаписа и може да видите оригинала в „Куик Байт“.
	— Познавахте ли Мълинър или дъщеря му преди обявяването на наградата?
	— Не.
	Детективът се облегна назад и дървото и металът на стола изскърцаха.
	— Само съм любопитен каква е връзката ви със случая. Името ви е Шоу, нали? — Уайли продължи да пише на компютъра.
	— Детектив, в някакъв момент може да поговорим как си изкарвам прехраната, но сега трябва да започнем да търсим Софи.
	Уайли беше приковал очи в монитора. Вероятно беше намерил статии, в които се споменаваше, че Шоу е помогнал на полицията да намери беглец или изчезнал човек. Или по всяка вероятност проверяваше досието му и не откриваше арести и присъди. Освен ако, разбира се, властите в Калифорния не бяха научили, че Шоу е извършителят на кражбата на четиристотинте страници вчера от свещените академични зали, и сега го издирват.
	Явно нямаше да го арестуват. Уайли се дръпна назад.
	— Може да го е изпуснала. Не е искала да се върне у дома, защото баща й е платил осемстотин кинта за телефона. Отишла е при някоя приятелка.
	— Открих следи, че е имало борба. Камък, върху който може би има кръв.
	— Анализът на ДНК отнема най-малко двайсет и четири часа.
	— Не става въпрос да се потвърди дали е на Софи. Кръвта предполага, че тя е била нападната и отвлечена.
	— Работили ли сте някога в силите на реда?
	— Не, но от десет години помагам в случаи с изчезнали хора.
	— За печалба?
	— Изкарвам прехраната си, като се опитвам да спася човешки живот.
	Също като теб.
	— Колко е наградата?
	— Десет хиляди.
	— Леле. Тлъста пачка.
	Шоу извади втора хартиена кърпа, в която беше увито малкото триъгълно парче от червен светлоотразител, което предполагаше, че е от велосипеда на Софи.
	— Взех това и телефона с хартиени кърпи, въпреки че вероятността извършителят да е оставил отпечатъци, е малка. Мисля, че след като е паднала надолу по склона, Софи се е опитвала да се обади за помощ, и когато похитителят я е погнал, е хвърлила телефона.
	— Защо? — Уайли погледна една от папките на бюрото си, извади автоматичен молив и записа нещо.
	— Надявала се е, че когато се обади на някоя приятелка или на баща си, някой ще намери телефона и ще се досети, че е била отвлечена. Маркирах мястото, където го намерих. Мога да помогна на криминалистите ви. Познавате ли парка „Сан Мигел“?
	— Не.
	— Близо е до Района на залива на Сан Франциско. Няма много места, където може да е имало очевидец, но забелязах няколко предприятия и търговски обекти по пътя към парка. Може някое от тях да има камера за наблюдение. И по пътя от „Куик Байт“ до „Сан Мигел“ има половин дузина камери. Може да откриете регистрационния номер на колата.
	Уайли си записа още нещо. Дали беше по случая, или съставяше списък за пазаруване?
	— Кога взимате парите? — попита детективът.
	Шоу стана, взе телефона на Софи и парчето пластмаса и ги сложи в чантата си. На лицето на Уайли се изписа изумление.
	— Хей…
	— Отвличането е и федерално престъпление — с монотонен глас каза Шоу. — ФБР имат полеви офис тук, в Пало Алто. Ще занеса тези неща на тях. — Той тръгна към вратата.
	— Почакайте, Шефе. По-спокойно. Трябва да разберете, че когато официално се обяви човек за изчезнал, се вдига много шум. От началството до блатото на медиите. Седнете.
	Шоу се поколеба, а после се върна и седна. Отвори чантата с лаптопа си, извади копието на записките, които беше нахвърлил, докато чакаше Уайли, и му ги даде.
	— Инициалите ФМ са Франк Мълинър. СМ е Софи Мълинър. А КШ съм аз.
	Това беше очевидно, но в случая с Уайли Шоу не искаше да рискува.
C>
	Изчезнало лице: Софи Мълинър, 19 г.
	Място на отвличането: парк „Сан Мигел“, Маунтин Вю, банкетът на Тамиен Роуд.
	Възможни сценарии:
	Бягство от дома: 3% (малко вероятно заради телефона й, парчето от светлоотразител и следите от борба; никоя от близките й приятелки — 8 разпитани от ФМ — не намеква, че СМ е направила това).
	Блъсната от кола и избягал шофьор: 5% (шофьорът вероятно не е искал да вземе тялото й).
	Самоубийство: 1% (няма история на психични проблеми, нито предишни опити или споменаване за самоубийство; не се връзва със сцената в парка „Сан Мигел“).
	Отвличане/Убийство: 80%.
	Отвлечена от бившето й гадже Кайл Бътлър: 10% (той е някак нестабилен, вероятно се държи арогантно, има история с наркотици, не е приел добре скъсването; не отговаря на обажданията на КШ).
	Убита при ритуал за приемане на нов член на банда: 5% (в района действат „МТ-44“ и няколко латино банди, но те обикновено оставят труповете на публични места като доказателство за убийството).
	Отвлечена от бившата съпруга на ФМ, майката на Софи: 1% (Софи вече не е малолетна; разводът е бил преди седем години; малко вероятно, предвид чистото досие и минало на майката).
	Отвличане за откуп: 10% (досега не е поискан откуп; това обикновено става до 24 часа след отвличането; бащата не е богат).
	Отвлечена, за да принудят ФМ да разкрие чувствителна информация от едно от двете си работни места: 5% (едната работа е управител на средно ниво в продажби на автомобилни части; другата — управител на склад без достъп до чувствителна или ценна информация или продукти). Досега би трябвало да има контакт.
	Отвличане, за да принудят Софи да разкрие информация за работата си като програмист във фирма за разработване на софтуер, „Джен Сис“: 5% (тя не работи с класифицирана информация или търговски тайни). Досега би трябвало да има контакт.
	Убита, защото е станала свидетелка на продажба на наркотици между гаджето й Кайл Бътлър и дилър, който не е искал самоличността му да бъде разкрита: 20% (ЗАБЕЛЕЖКА: И Бътлър е изчезнал; също жертва?)
	Отвлечена/Убита от антисоциален извършител, сериен похитител или убиец; СМ изнасилена и убита или държана за изтезания и секс, евентуално убийство: 70%.
	Неизвестен мотив: 7%.
	Свързани детайли:
	Кредитните карти на СМ не са използвани от два дни; ФМ е съпритежател на картите и има достъп.
	Кафене „Куик Байт“ има видеозапис на евентуален заподозрян, който преследва СМ. Управителката е запазила оригинала и го е качила в облак. Тифани Монро. КШ има копие.
	По законите за неприкосновеността на личния живот ФБР няма достъп до записите на телефонните й разговори.
	Възможно е извършителят да е поставил проследяващо устройство на велосипеда й, за да я проследи.
	Къщата на Мълинър се продава; все още няма кандидат-купувачи, които биха огледали мястото с цел отвличане.
C$
	Детективът се намръщи.
	— Откъде, по дяволите, дойде всичко това, Шефе?
	Обръщението дразнеше Шоу, но той не му обърна внимание. Постигаше пробив.
	— Информацията ли? — Шоу повдигна рамене. — Факти от баща й, малко мои проучвания.
	— А каква е тази работа с процентите? — измърмори Уайли.
	— Подреждам нещата по приоритет. Това ми казва откъде да започна. Първо гледам кое е най-вероятното. Ако не се окаже така, минавам към следващото.
	Уайли отново прочете записките.
	— Общият процент не е сто.
	— Винаги има фактор на неизвестност — че отговорът е нещо, за което не съм помислил. Ще изпратите ли екип в парка, детектив?
	— Добре. Ще проверим как стоят нещата, Шефе. — Той приглади копието на анализа на Шоу и учудено поклати глава. — Може ли да го задържа?
	— Ваше е.
	Шоу сложи пред Уайли мобилния телефон на Софи и парчето от светлоотразител.
	В същия момент неговият телефон извести пристигането на съобщение. Шоу погледна екрана, забеляза думата _Важно!_ и прибра телефона.
	— Ще ме държите ли в течение, детектив?
	— О, може да се обзаложите, Шефе.


>>	12.

	Шоу отиде в кафене „Куик Байт“ и Тифани го поздрави, като кимна разтревожено.
	Тя му беше изпратила съобщението и го беше помолила да се отбие там.
	_Важно!…_
	— Колтър. Ела тук. — Те тръгнаха от гишето за поръчки към таблото с обявите, на което Франк Мълинър беше закачил снимката на Софи.
	Листовката вече не беше там. На нейното място имаше лист хартия за компютър с размери двайсет на трийсет сантиметра. На него имаше странно черно-бяло изображение, сякаш направено с шаблон. Изобразяваше лице: две очи, кръгли орбити с черен блясък в горния десен ъгъл на всяка, разтворени устни, яка и вратовръзка. На главата имаше бизнесменска шапка от петдесетте години.
	— Изпратих ти съобщението веднага щом го видях, но не знам кой го е сложил и кога. Разпитах всички тук, работници и клиенти. Нищо.
	Корковото табло беше близо до страничната врата, извън обсега на камерата. Камерата нямаше да помогне.
	Тифани се усмихна леко.
	— Мадж? Дъщеря ми? Страшно ми е ядосана. Изпратих я у дома. Не я искам тук, докато не намерят виновника. Тя също идва с велосипед на работа, три-четири пъти в седмицата. А той е бил тук!
	— Не непременно — отвърна Шоу. — Понякога хората взимат обявите „ИЗЧЕЗНАЛ“ за сувенири. Или, ако и те искат наградата, изхвърлят обявата, за да стеснят кръга.
	— Наистина ли? Някой прави това?
	И по-лошо. Когато наградата стигнеше шестцифрено число и нагоре, търсачите на награди измисляха всевъзможни творчески начини да обезсърчат конкуренцията. Шоу имаше белег на бедрото си като доказателство.
	Това зловещо изображение.
	Дали похитителят го беше сложил нарочно?
	И ако беше така, защо?
	Извратена шега? Изявление?
	Предупреждение?
	Нямаше текст. Шоу откачи листа, използвайки салфетка, и го пъхна в чантата с лаптопа си.
	Той огледа клиентите. Почти всички се бяха втренчили в екраните на компютрите си.
	Външната врата се отвори и влязоха още клиенти — бизнесмен с тъмен костюм и бяла риза, без вратовръзка и с измъчен вид; ниска, дебела жена със синя болнична униформа и красива, червенокоса жена на двайсет и пет години, която погледна Шоу и намери свободно място да седне. От раницата й се появи лаптоп. Какво друго?
	— Видях принтер в офиса ти — каза Шоу на Тифани.
	— Искаш да го използваш ли?
	Той кимна.
	— Какъв е имейлът ти?
	Тя му го каза и Шоу й изпрати снимката на Софи.
	— Може ли да направиш две разпечатки?
	Тифани изпълни молбата му и скоро се върна с разпечатките. Шоу написа отдолу информацията за наградата и закачи снимката на таблото.
	— Може ли да обърнеш камерата да гледа натам?
	— Разбира се.
	— Внимавай да не те види някой.
	Тифани кимна, явно все още ядосана на посегателството.
	— Искам да попитам дали някой е виждал Софи. Имаш ли нещо против?
	— Не, разбира се. — Тя се върна на гишето за поръчки.
	Шоу забеляза промяна в нея. Мисълта, че царството й е било осквернено, беше развалила настроението й, и на лицето й беше изписана подозрителност.
	Шоу взе втората разпечатка, която беше направила Тифани, и тръгна към клиентите. Попита половината — безуспешно, когато чу женски глас зад себе си.
	— О, не. Това е ужасно.
	Той се обърна и видя червенокосата, която беше влязла в кафенето преди няколко минути. Тя гледаше листа хартия в ръката му.
	— Това племенницата ви ли е? Или сестра ви?
	— Помагам на баща й да я намери.
	— Роднини ли сте?
	— Не. Той предложи награда. — Шоу кимна към листовката.
	Жената се замисли за момент, без да показва реакция към новината.
	— Той сигурно се е побъркал. А майка й?
	— Вероятно и тя. Но Софи живее с баща си.
	Жената имаше лице, което можеше да се нарече сърцевидно в зависимост от това как косата й обрамчваше челото й. Тя постоянно подръпваше кичурите си. Шоу предположи, че го прави, когато е напрегната. Кожата й имаше слънчев загар като на човек, който често е навън. Имаше атлетично телосложение. Черният й клин разкриваше изключителни бедрени мускули. Шоу предположи, че тя кара ски и велосипед и тича. Раменете й бяха широки и загатваха, че жената редовно посещава фитнес. Бягаща пътечка или степер, или както там се наричаха, биха побъркали човек като него, когото не го свърта на едно място.
	— Мислите ли, че й се е случило нещо лошо? — Зелените й очи, влажни и големи, бяха изпълнени с безпокойство, докато гледаха снимката. Гласът й беше мелодичен.
	— Не знаем. Виждали ли сте я?
	Тя присви очи и отново се вгледа в снимката.
	— Не.
	Жената хвърли поглед към ръката му, където нямаше халка. Шоу вече беше забелязал същото за нея. Той видя и още нещо — тя беше десет години по-млада от него.
	Червенокосата отпи от покрита чаша.
	— Желая ви успех. Искрено се надявам, че момичето е добре.
	Тя се приближи до една от масите, отвори лаптопа си, включи слушалки и започна да пише. Шоу продължи да разпитва клиентите дали са виждали Софи.
	Отговорът беше „не“.
	Той реши да се върне в парка „Сан Мигел“ и да помогне на криминалистите, които детектив Дан Уайли беше изпратил на местопрестъплението. Благодари на Тифани и крадешком й кимна да започне наблюдението си.
	Шоу се отправи към вратата, когато усети движение вляво. Никой идваше към него.
	— Хей. — Беше червенокосата. Слушалките бяха окачени на врата й и кабелът се полюшваше. Тя се приближи до Шоу. — Аз съм Мади. Отворен ли е телефонът ти?
	— Какво?
	— Телефонът ти. Заключен ли е? Искаш ли да си сложиш парола?
	— Че кой не иска?
	— Да.
	— Отвори го и ми го дай. Ще въведа моя номер. Така ще знам, че е там и ти не се преструваш, че го записваш, като всъщност въвеждаш пет-пет-пет-едно-две-едно-две.
	Шоу погледна красивото й лице и пленителните й очи — онзи оттенък на зеленото, който беше обещал Ранд Макнали за растителността в парка „Сан Мигел“.
	— Пак мога да го изтрия.
	— Това е екстремна стъпка. Обзалагам се, че няма да си направиш труда. Как се казваш?
	— Колтър.
	— Сигурно е истинското ти име. Когато мъж сваля жена в бар и й каже фалшиво име, винаги е Боб или Фред. — Тя се усмихна. — Проблемът е, че аз съм малко напориста и това плаши мъжете. Ти обаче нямаш вид на мъж, който се плаши. Е, дай да запиша номера си.
	— Кажи ми го и аз ще ти позвъня още сега.
	Мади се намръщи престорено.
	— О-хо. Така ще имам номера ти във входящите си обаждания и ще го запиша в контактите си. Готов ли си да приемеш това обвързване?
	Шоу вдигна телефона си. Тя му каза номера си и той го набра. Мелодията й беше някакво рок соло на китара, което Шоу не позна. Мади се намръщи престорено и доближи телефона до ухото си.
	— Ало?… Ало?… — И след това затвори. — Предполагам, че е бил някой от телемаркетинга. — Смехът й искреше като очите й.
	Тя отново отпи от кафето си и подръпна кичур от косата си.
	— Е, ще се видим пак, Колтър. Желая ти успех в това, което правиш. О, и как се казвам?
	— Мади. Не ми каза фамилното си име.
	— Постепенно обвързване. — Тя сложи слушалките на ушите си и се върна при лаптопа си. Психеделичният скрийнсейвър на екрана отдаваше заслуженото на шейсетте години.


>>	13.

	Шоу не повярва на очите си.
	Десетина минути, след като излезе от кафенето, той спря на банкета на Тамиен Роуд от страната на парка „Сан Мигел“. Нямаше нито едно ченге.
	_Добре. Ще проверим как стоят нещата, Шефе…_
	Да, ама не.
	Шоу се приближи до единствените хора наоколо — възрастна двойка с еднакво бебешкосини анцузи — и им показа разпечатката на снимката на Софи. Както очакваше, те не я бяха виждали.
	Е, щом полицията нямаше да я издирва, той щеше да я търси. Тя вероятно беше хвърлила телефона си като сигнал за случаен минувач, когато й се обади някой.
	Може би преди да я хване Индивидът X, беше надраскала нещо в утъпканата пръст — име или част от регистрационен номер. Или се бяха сборичкали и Софи беше успяла да го одраска и под ноктите й имаше негова тъкан, или да грабне химикалка, или да откъсне парче плат, богато на ДНК или украсено с пръстовите му отпечатъци, и го беше хвърлила на тревата.
	Шоу слезе в дерето и тръгна по тревата, за да не унищожи следи, евентуално оставени от похитителя в пясъка или почвата.
	Той използва изцапания с кафяво камък като център и обиколи в постепенно разширяваща се спирала, втренчен в земята пред него. Нямаше стъпки, нито късчета от дрехи или тъкан, или нещо, изпаднало от джобове.
	И после проблясък на светлина привлече погледа му.
	Видя се някъде над него — от пътеката за достъп в парка. Проблясъкът се повтори. Шоу си помисли, че е от отваряне и затваряне на врата на кола. Ако беше врата, затвори се абсолютно безшумно.
	Той се наведе и се промъкна по-наблизо между дърветата, които се поклащаха от ветреца. Забеляза някакво превозно средство. Яркият блясък на фаровете му пречеше да види точно какво е. Светлината потрепна. Може би се дължеше на клоните, които се огъваха от вятъра. Или защото някой слезе от колата, приближи се до ръба на дерето и се вгледа надолу.
	Дали беше бегач, който загряваше преди крос, или някой, който беше спрял да се изпикае по време на дълго пътуване до дома?
	Или пък беше Индивидът X, шпиониращ мъжа, който проявяваше обезпокоителен интерес към изчезването на Софи Мълинър?
	Шоу тръгна приведен през шубраците към основата на дерето, над което беше спряла колата — ако беше кола. Склонът беше доста стръмен. Това обаче не беше препятствие за Шоу, който редовно се катереше по отвесни скали, но теренът беше такъв, че катеренето щеше да бъде шумно.
	Сложно. Без да го видят, той трябваше да стигне до горе, за да отмести храстите и да снима с телефона си регистрационния номер на бегача. Или пикаещия. Или похитителя.
	Шоу измина шест-седем метра към основата на хълма и после изгуби от поглед ръба заради ъгъла. И тогава, когато чу прекършване на клон зад себе си, осъзна грешката си. Беше се съсредоточил твърде много да намери най-тихия път пред себе си и бе пренебрегнал фланговете и гърба си.
	_Никога не забравяйте, че около вас има триста и шейсет градуса заплахи…_
	Шоу се обърна и в същия момент видя, че към гърдите му се вдигна пистолет, и чу гърленото ръмжене на млад мъж с качулка на главата.
	— Не мърдай, мамка ти. Или си мъртъв.


>>	14.

	Колтър Шоу погледна раздразнено нападателя и измърмори:
	— Тихо.
	Очите му се върнаха на пътеката за достъп в парка над тях.
	— Ще стрелям! — извика младият мъж. — Ще го направя!
	Шоу бързо пристъпи напред, издърпа оръжието от ръката му и го хвърли в тревата.
	— Мамка му!
	— Казах ти да мълчиш. Говоря сериозно — строго прошепна Шоу и отмести встрани заплетените клони на форзицията, за да види пътя, откъдето се чу блъскане на врата на кола, запалване на двигател и хрущене на гуми, разпръскващи чакъл.
	Шоу се изкатери по склона колкото можа по-бързо. Стигна задъхан до горе и огледа пътя. Не видя нищо друго освен прахоляк. Колата беше изчезнала. Той отново се спусна в дерето. Младият мъж беше коленичил и търсеше оръжието си в тревата.
	— Остави го, Кайл — измърмори Шоу.
	Младежът се вцепени.
	— Познаваш ме?
	Той беше Кайл Бътлър, бившето гадже на Софи. Шоу го позна от страницата му във Фейсбук.
	Шоу беше забелязал, че пистолетът е евтин, въздушен, за единични изстрели и сачмите му не могат дори да пробият кожата. Той взе играчката, отиде до отводнителния канал и я пусна вътре.
	— Хей!
	— Кайл, ако някой те види с това нещо, ще те застреля. През кой вход влезе в парка?
	Младежът се изправи, озадачено се втренчи в него и вдигна ръце.
	— През кой вход? — Шоу беше научил, че колкото по-тих е гласът ти, толкова по-заплашителен изглеждаш, и сега говореше съвсем тихо.
	— Ей там. — Кайл кимна по посока на бръмченето на мотоциклетите и преглътна.
	— Може да свалиш ръцете си.
	Младежът бавно спусна ръце.
	— Видял ли колата, която беше спряла горе?
	— Къде?
	Шоу посочи към пътеката за достъп в парка.
	— Не, човече. Нищо не видях. Наистина.
	Шоу го огледа. Сърфист, с къдрава руса коса, морскосиня тениска, черна качулка, черно долнище на анцуг. Красив младеж, въпреки че очите му бяха малко безизразни.
	— Франк Мълинър ли ти каза, че съм тук? — попита Шоу.
	Кайл се замисли. Какво да признае и какво да премълчи?
	— Да — отвърна. — Обадих му се, след като получих съобщението ти. Той каза, че си намерил телефона й в парка.
	На влюбения младеж явно беше хрумнала идеята, че Шоу е отвлякъл бившата му приятелка, за да вземе наградата. Той си спомни, че работата на Бътлър е да монтира големи тонколони на автомобили и страстта му е да кара излъскана дъска по развълнувани води. Шоу реши, че вероятността в проценти Кайл Бътлър да е похитителят, вече е почти нула.
	Но оставаше свързаната с него хипотеза.
	— Софи била ли е някога с теб, когато си купуваше трева, кока или каквото там употребяваш?
	— Какви ги говориш?
	Всичко по реда си.
	— Кайл, има ли логика в това да отвлека някого и да се надявам, че баща й ще обяви награда? Няма ли направо да поискам откуп?
	Кайл отмести поглед встрани.
	— Предполагам. Добре, човече.
	Шумът на мотоциклети се усили и после заглъхна в далечината.
	— Аз само… — продължи Бътлър. — Не мога да мисля за нищо друго освен за нея. Къде е тя? Какво й се случва? Ще я видя ли отново? — Гласът му се задави.
	— Била ли е някога с теб, когато си купувал дрога?
	— Не знам. Може би. Защо?
	Шоу му обясни, че дилърът може да се е притеснил, че Софи е свидетелка, която може да го идентифицира.
	— О, боже, не! Хората, от които купувам? Те не са играчи. Те са студенти или сърфисти, не са бандити от Ийст Пало Алто или Оукланд.
	Това изглеждаше правдоподобно.
	— Имаш ли представа кой може да я е отвлякъл? — попита Шоу. — Баща й смята, че никой не я е дебнал.
	— Не… — Гласът на младия мъж заглъхна. Той наведе глава и се разтрепери. Шоу видя, че очите му се насълзиха. — За всичко съм виновен аз. Мамка му.
	— Ти си виновен?
	— Да, човече. Виж, всяка сряда бяхме заедно. Това беше нашият уикенд, защото аз трябваше да работя в събота и неделя. Ходех да сърфирам в „Маверикс“, на север от град Хаф Мун Бей, и после я взимах и се събирахме с приятели или отивахме на вечеря или на кино. Ако не бях… Ако не се бях издънил толкова яко, това щяхме да правим миналата неделя. И това нямаше да се случи. Всичката трева. Полакомих се, постъпих тъпо. Не исках, но се случи. На нея й писна. Не искаше да бъде със загубеняк. — Той ядосано избърса лицето си. — Но сега съм чист. От трийсет и четири дни. И ще сменя специалността си. Ще уча инженерство. Компютри.
	Оказваше се, че Кайл Бътлър е рицарят, който е дошъл с въздушен пистолет в парка „Сан Мигел“, за да се бие със змея и да спаси дамата на сърцето си. Да я спечели отново.
	Шоу погледна към банкета на Тамиен Роуд. Все още нямаше никакви ченгета. Той се обади на Оперативната група. Уайли не беше там. Стандиш също.
	— Намери торбичка — каза Шоу на Кайл.
	— Торбичка?
	— Хартиена, найлонова, каквато и да е. Потърси на банкета. Аз ще потърся тук.
	Бътлър се изкатери по хълма до Тамиен Роуд, а Шоу тръгна по пътеките, като се надяваше да намери кофа за боклук. Не видя такова нещо. И после чу:
	— Намерих! — Кайл тичаше надолу по хълма. — До пътя. — Той вдигна бял плик. — От „Уолгрийнс“. Става ли?
	Колтър Шоу се усмихваше рядко, но сега леко се ухили.
	— Идеален е.
	Той отново тръгна по тревата, отиде до изцапания с кръв камък и го взе с торбичката.
	— Какво ще правиш с това?
	— Ще намеря частна лаборатория да направят анализ на ДНК. Сигурен съм, че това е кръвта на Софи.
	— О, боже.
	— Не, само драскотина. Нищо сериозно.
	— Защо правиш това? Защото ченгетата не правят нищо ли?
	— Точно така.
	Очите на Бътлър блеснаха.
	— Йо, хайде да я търсим заедно! Щом ченгетата не си мърдат пръста.
	— Добра идея. Но първо се нуждая от помощта ти.
	— Разбира се, човече. Каквото кажеш.
	— Баща й се връща от работа.
	— Да. Работата му през уикенда е в Ийст Бей. — На лицето на Кайл се изписа жал. — Два часа в двете посоки. През седмицата работи на друго място. И пак не можа да запази къщата. Знаеш ли?
	— Когато той се върне, искам да разбереш нещо.
	— Добре.
	— Съжалявам, Кайл, може да е неприятно. Искам да разбереш дали Софи се е срещала с някого. Претърси стаята й, говори с приятелките й.
	— Мислиш, че този човек я е отвлякъл?
	— Не знам. Трябва да проверим всяка вероятност.
	Бътлър му се усмихна тъжно.
	— Добре. Ще го направя. Сънувах глупав сън, че отново сме се събрали. Няма да се случи. — Младият мъж се обърна и тръгна нагоре по хълма, а после спря, върна се и стисна ръката на Шоу.
	— Извинявай, човече. Не исках да те нападна.
	— Не се тревожи.
	Кайл се отправи към далечния вход на парка.
	Към мисията си.
	Безполезната си мисия.
	Съдейки по разговора с баща й и огледа на стаята й, Шоу не мислеше, че Софи се е срещала с някого, не и сериозно, още по-малко с човек, който би я отвлякъл. Но беше важно Кайл да бъде на друго място, когато Шоу откриеше онова, което сега беше сигурен, че ще открие: трупа на Софи Мълинър.


>>	15.

	Шоу караше по виещия се Тамиен Роуд. Паркът „Сан Мигел“ беше зад гърба му.
	Сериен похитител, който държи жертвите си в тъмница продължително време, не беше невъзможна вероятност. И все пак това се случваше рядко, затова Шоу се съсредоточи върху по-реалистична съдба: че Софи е станала жертва на сексуален социопат. От опит знаеше, че повечето изнасилвачи са серийни извършители и почти винаги имат много жертви. Изнасилвачът имаше склонността да убива и да продължава по-нататък.
	Това означаваше, че трупът на Софи лежи някъде наблизо. Индивидът X очевидно не беше глупав — проследяващото устройство на велосипеда й, скриващите го дрехи, изборът на подходяща за нападение зона. Той не би изминал голямо разстояние с труп в багажника. Можеше да стане катастрофа или да наруши правилата за движение, или да го спрат за проверка. Извършил е престъплението си близо до парка „Сан Мигел“ и е избягал. В тази югозападна част на Района на Сан Франциско имаше много акри влажна, песъчлива земя, достатъчно мека, за да изкопае бързо плитък гроб. Но районът беше открит, с добра видимост на стотици метри, а X несъмнено е искал уединение.
	Шоу стигна до голям, изоставен склад на самообслужване със стотици отделения. Складът се намираше в средата на обширно пространство с бурени и песъчлива почва. Той спря и тръгна по пътеките между редиците. Мястото беше лесно за претърсване, защото вратите на отделните помещения бяха свалени и натрупани на купчина зад едната постройка като крила на огромни хлебарки. Може би това беше направено по причини за сигурност, така както когато изхвърлиш хладилник, махаш вратите, за да не се затвори вътре някое дете. Каквато и да беше причината, тази практика улесни Шоу да види, че трупът на Софи не е там.
	Той отново потегли на път.
	След десетина метра видя куче, което влачеше нещо — червено и бяло.
	Кръв и кост?
	Той удари спирачки и изскочи от шевролета. Кучето не беше голямо, може би двайсетина килограма, и мършаво. Шоу се приближи бавно, като вървеше спокойно.
	_Никога не стряскайте животно…_
	Съществото се отправи към него с присвити очи. Единият му зъб липсваше и това му придаваше зловещ вид. Шоу избегна зрителния контакт и продължи да върви, без да се колебае.
	Докато видя какво влачи кучето.
	Кофичка от „Кентъки Фрайд Чикън“.
	Той остави мършавия пес с въображаемата му вечеря и се върна в колата.
	Тамиен Роуд правеше дълъг завой покрай тресавища и поля. Районът на залива на Сан Франциско остана вляво и Шоу продължи на юг.
	Напуканият и избелял асфалт го отведе до редица дървета и храсти, зад които имаше голямо индустриално предприятие, което явно беше затворено от десетилетия.
	Висока два метра и половина телена ограда опасваше буренясалия парцел. Имаше три порти на разстояние трийсетина метра една от друга. Шоу се приближи до онази, която изглеждаше главната, и преброи шест порутени постройки, загрозени от олющена бежова боя и ръжда, от които стърчаха тръби и кабели. Някои стени бяха изрисувани с безинтересни графити. Страничните сгради бяха едноетажни. В средата се издигаше зловеща кула с основа трийсет на шейсет метра. Беше висока пет етажа и над нея се извисяваше метален комин, шест-седем метра в основата и леко заострен на върха.
	На петдесетина метра се виждаше скелетът на широк пристан и леко набраздена вода. Може би тук бяха произвеждали морско оборудване.
	Шоу изкара колата от алеята. Нямаше къде да скрие напълно превозното средство, затова паркира в тази част на горичката, която трудно се виждаше от пътя. Защо да рискува сблъсък с местни ченгета, че е нарушил старите, но все пак недвусмислени табели „ВЛИЗАНЕТО ЗАБРАНЕНО“? Той не беше забравил и за човека отпреди двайсетина минути, който вероятно го наблюдаваше от хълма в парка „Сан Мигел“. Предполагаше, че е бил Индивидът X. Сложи в багажника чантата с лаптопа си и окървавения камък и огледа пътя, гората от другата страна и земята там. Не видя никого. Смяташе, че наскоро през главната порта е преминала кола. Високите треви бяха огънати по начин, който предполагаше преминаване на превозно средство.
	Шоу приближи до портата, която беше заключена с верига и катинар. Не искаше да прескача оградата. Отгоре имаше обърнати нагоре прерязани краища на телената мрежа, които не бяха толкова опасни като бодлива тел, но все пак бяха достатъчно остри, за да го наранят.
	Той се запита дали ще може да изкърти двата панела на портата и ги дръпна. Двете страни се разделиха само няколко сантиметра. Шоу хвана големия катинар, дръпна го силно и го отскубна.
	Катинарът беше един от онези модели без ключове. Отдолу имаше шайба с цифри. Скобата беше натисната навътре. Онзи, който го беше направил, не беше завъртял шайбата, за да заключи отново механизма. Две неща заинтригуваха Шоу. Първо, катинарът беше нов. Второ, кодът не беше по подразбиране — обикновено 0-0-0-0 или 1-2-3-4, а 7-4-9-9, както забеляза, гледайки цифрите. Това означаваше, че някой го беше използвал, за да обезопаси портата, но не я беше заключил последния път, когато е бил там.
	Защо? Мързелив пазач?
	Или защото посетителят беше влизал наскоро, знаейки, че няма да остане дълго.
	Това означаваше, че вероятно все още е тук.
	Дали да се обади на Уайли?
	Още не.
	Шоу трябваше да даде на детектива нещо конкретно.
	Той отвори портата, влезе и постави катинара на мястото му. След това тръгна бързо по буренясалата алея, която се простираше на двайсетина метра към първата сграда. Шоу видя малка будка на пазач и надникна вътре. Нямаше никого. Той огледа другите две съседни сгради — Склад 3 и Склад 4.
	Шоу се наведе и отиде до най-близката, като се оглеждаше наоколо и отбелязваше удобните позиции, от които можеше да се прицели стрелец. Нямаше чувството, че е под прицел, но отключеният катинар го караше да бъде предпазлив.
	_Мечките се приближават към вас, като бутат храсти. Ще ги чуете. Планинският лъв ръмжи. Ще го чуете. Вълчите глутници са сребристи. Ще ги видите. Знаете къде са змиите. Но човек, който иска да ви застреля? Няма да го чуете, няма да го видите, няма да разберете под кой камък се крие._
	Шоу претърси двата склада, които воняха на мухъл и бяха абсолютно празни, и след това тръгна по широката алея за коли между тези сгради и голямото производствено предприятие. Там видя избелелия надпис върху тухлите, висок три метра и дълъг дванайсет метра. Последните думи бяха напълно заличени:
M>	frame
	АУГ ИНДЪСТРИЙС — ОТ НАШИТЕ РЪЦЕ ВЪВ ВАШИТЕ
M$
	Шоу прекоси алеята и навлезе в сенките на голямата сграда.
	_Ти си най-добрият следотърсач в семейството…_
	Това не бяха думи на баща му, а на майка му.
	Той търсеше следа. В дивата природа това означаваше да забележи отпечатъци от лапи и нокти, утъпкана земя, прекършени клонки, снопчета животинска козина, закачили се в бодливи храсти. Тук в предградията Колтър Шоу търсеше следи от гуми или от стъпки. Той видя само трева, която можеше да е огъната от кола преди един месец — или трийсет минути.
	Продължи към главната сграда — товарната платформа отзад, където може би беше спряло превозното средство. Тихо се качи по стълбите и се приближи до врата. Опита се да я отвори. Валчестата дръжка се превъртя, но вратата остана затворена.
	Някой беше заковал остри черни винтове между рамката и вратата. Шоу провери вратата в противоположния край на товарната платформа. Същата история. В дъното на товарната платформа имаше прозорец със стъкло с мрежа, който също беше закован. Винтовете бяха нови, като катинара.
	Шоу си представи вероятен сценарий: X беше изнасилил и убил Софи, беше оставил трупа й вътре и бе затворил вратите и прозорците, за да не я намерят хора, влезли незаконно в имота.
	Вече беше време да се обади на полицията.
	Той посягаше към телефона си, когато го стресна мъжки глас:
	— Шоу!
	Той слезе от товарната платформа и тръгна покрай задната страна на сградата към източника на гласа.
	Към него се приближи Кайл Бътлър.
	— Шоу! Ето къде си бил!
	Какво правеше Кайл тук, по дяволите?
	Шоу се замисли за отворената порта и вероятността похитителят все още да е тук. Той допря пръст до устните си и направи знак на младежа да се наведе.
	Кайл спря и го погледна озадачено.
	— Тук има още някой. Видях колата му на паркинга ей там. — Бътлър посочи към редицата дървета, от другата страна на която се намираше една от страничните постройки.
	— Кайл! Залегни!
	— Мислиш ли, че Софи е… — Преди Бътлър да довърши изречението си, прозвуча изстрел на пистолет. Главата му отхвръкна назад и във въздуха се разпръсна червеникава мъгла. Той се строполи на земята, купчина тъмни дрехи и неподвижна плът.
	Последваха още два изстрела — за по-сигурно, още куршуми — които поразиха Бътлър в краката и гърдите и разкъсаха дрехите му.
	Мисли. Бързо. Стрелецът сигурно беше чул, че Кайл извика, и знаеше къде се намира Шоу. И за да стреля в главата, явно беше наблизо.
	Но стрелецът — по всяка вероятност Индивидът X — беше и предпазлив. Той беше видял Шоу в парка „Сан Мигел“ и бе заподозрял, че не е полицай, но нямаше как да е сигурен. И предполагаше, че Шоу е въоръжен.
	Шоу погледна Кайл Бътлър.
	Мъртъв, с изцъклени очи и разбито слепоочие. Много кръв.
	И после Шоу положи усилия да го забрави напълно за момента.
	Той отстъпи встрани приведен и се отправи към алеята, където беше забелязал следите от гуми. Докато вървеше, набра 911 и докладва за „активен стрелец“ в старата фабрика АУГ на Тамиен Роуд.
	— Знаете ли къде се намира? — прошепна Шоу.
	— Да, господине. Изпращаме екипи. Останете на линията, моля, и ми кажете…
	Той затвори.
	Сега трябваше само да намери укритие и да внимава да не го застрелят. X вероятно беше предположил, че Шоу, независимо дали е цивилен или ченге, се е обадил за помощ. Похитителят щеше да избяга.
	Само че Индивидът X не го беше направил.
	Над Шоу се чу строшаване на стъкло и около него се посипаха парчета. Той се наведе и закри с ръка главата си.
	Индивидът X още не беше приключил. Той беше влязъл във фабриката и се беше качил на горния етаж, за да се прицели по-добре в Шоу. Сега щеше да подаде главата и ръката си през прозореца, който беше разбил, и да обсипе с куршуми Шоу.
	В радиус от петнайсет метра нямаше укритие.
	Шоу се обърна и хукна към най-близкия склад, очаквайки изстрел в гърба.
	Това не се случи.
	Отвътре се чу ожесточен женски писък. Той спря и погледна назад.
	На разбития прозорец стоеше Софи Мълинър. Лицето й беше обърнато към окървавения труп на Кайл Бътлър.
	И след това тя погледна Шоу и на лицето й се изписа неподправен гняв.
	— Какво си направил? Какво си направил? — извика Софи и се скри вътре.


>>	16.

	Колтър Шоу стоеше приведен върху мрежестото мостче в сумрачното, подобно на пещера пространство във фабриката и се ослушваше.
	Отвсякъде отекваха звуци. Стъпки? Капеща вода? Старата постройка улягаше? И ревът на реактивни двигатели над главата му. Фабриката се намираше по пътя на финалния подход на самолетите към летището в Сан Франциско. За момент ревът на самолетен двигател заглуши всички звуци.
	Например стъпките на някого, който се приближава зад теб.
	Шоу намери врата, която не беше закована с винтове. Отвори я, бързо влезе вътре и пак я затвори. Качи се на мостчето на третия етаж, за да огледа пространството долу.
	{img:aug.png|Ауг Индъстрийс — приземен етаж}
	Шоу не видя следа от Софи, нито от Индивида X. Тук ли беше похитителят? Сигурно беше предположил, че Шоу се е обадил за помощ. Но също така би рискувал да остане още няколко минути, за да намери и убие Шоу, който можеше да има някаква уличаваща информация, например регистрационния номер на колата му. Софи Мълинър, разбира се, също щеше да умре.
	Той слезе по металните стълби до приземния етаж — лабиринтът, който беше огледал отгоре, мрежа от кабинети, работни станции, бетонни плочи и машини, които вероятно все още бяха там, защото технологиите ги бяха направили излишни за употреба и вече не ставаха дори за части.
	В сумрака всичко изглеждаше сюрреалистично. И на Шоу му се виеше свят. Предположи, че е от въздуха, наситен с парливите изпарения на дизелово гориво, смазка и огромни колонии плесен.
	Той забеляза прозореца, който беше счупила Софи — до друго мостче на четвъртото ниво — но там нямаше места, където да се скрие някой. Тя се беше спотаила някъде на главното ниво. Шоу започна да го претърсва, като обикаляше около плочи, кофи за боклук, машини и работни станции. Той мина покрай редица стаи с табели „ПРОЕКТ НА ВЪЗДУШНО ВИТЛО II“, „ИНЖЕНЕРЕН КОНТРОЛ“, „ВРЪЗКА С МИНИСТЕРСТВОТО НА ОТБРАНАТА“. Шоу спря пред всяка и се ослуша за дишане, стъпки, за онова променено ехо, когато човек заема пространство в стая.
	Не, там нямаше никого.
	Офисът обаче беше различен от останалите помещения. Вратата беше затворена и закована със същите винтове като външните врати. Шоу спря. На стената имаше грубовата рисунка, подобна на зловещото лице с шаблон, с бизнесменска шапка и вратовръзка, изобразено на листовката в кафене „Куик Байт“. Това отговори на въпроса кой я е закачил.
	Шоу отново се обърна към офиса със закованата врата. В стената, отвътре навън, беше пробита дупка с радиус един метър. На пода навън бяха разпръснати парчета гипсокартон и прах. Шоу приклекна и забеляза стъпки в белия прах, малки. На Софи ли бяха? Тя, изглежда, не беше носила обувки или чорапи, нито е била боса, а бе увила краката си с парцали.
	Шоу доближи ухо до дупката с назъбени очертания, която беше достатъчно голяма, за да се провре човек, и се заслуша.
	Похитителят може би държеше Софи тук и тя някак беше успяла да се освободи от тиксото, което той със сигурност беше използвал, и бе намерила вътре нещо, с което да разбие стената. Вероятно се беше опитала да избяга от сградата, но не беше намерила врата, която да не е закована.
	Шоу обмисляше следващия си ход, когато чу леко изщракване вдясно, последвано от тихо мърморене, сякаш някой се ядосваше, че неволно се е издал. Звуците се чуха от дъното на съседен коридор, между дълги метални стени, по които минаваха тръби. Имаше табела с надпис „НЕ НАРУШАВАЙ ПРАВИЛАТА: КАСКА ИЛИ ГЛОБА. ТИ ИЗБИРАШ!“.
	В дъното на коридора имаше рафтове с двесталитрови варели и купища дъски.
	Отново се чу мърморене.
	Софи ли беше, или Индивидът X?
	И после, когато очите му привикнаха със сумрака, Шоу видя сянка върху пода на фабриката. Движеше се бавно. Беше на човек, който не се виждаше, вляво от пресичащите се коридори.
	Шоу не можеше да не се възползва от предимството си. Щеше бавно да се приближи до ъгъла и бързо да завие. Ако сянката беше на X, Шоу щеше да хване ръката му, която държеше пистолета, и да го повали на земята. Знаеше няколко начина как да простре някого на пода, така че да не се изправи скоро.
	Шоу се приближи още. Шест метра. Три. Метър и половина.
	Сянката леко помръдна назад и напред.
	Още една крачка.
	Колтър Шоу влезе право в капана.
	Опъната тел над пода. Той се спъна и падна тежко, като протегна ръце точно навреме. Мъчителната лицева опора спаси челюстта му от счупване. Шоу се надигна приведен и видя суитшърт, закачен на кука. За него беше завързано риболовно влакно.
	Това означаваше…
	Преди да се изправи напълно, върху раменете му се стовари варел, освободен от рафта. Беше празен, но ударът го повали на земята. Той чу, че Софи изпищя:
	— Копеле! Ти го уби!
	Момичето вървеше към него. Косата й беше разрошена, очите й — широко отворени, а тениската й — изцапана. В ръката си държеше саморъчно направен нож от парче стъкло, увит в парцал в края вместо дръжка.
	Шоу отмести варела, който леко отскочи в бетона. Този звук и писъците щяха да издадат местоположението им на X.
	— Софи! — промълви той и стана. — Всичко е наред! Не говори.
	Смелостта й изневери, и тя се обърна и побягна.
	— Почакай — прошепна Шоу.
	Софи влезе в друга стая и затвори вратата от солиден метал. Шоу я последва, на десетина метра от нея. Движеше се по стъпките й, където нямаше други капани. Отвори вратата и се озова в котелно помещение или топилня. Покрай стените бяха наредени сандъци за въглища, някои все още пълни до половината. Навсякъде имаше прах, пепел и сажди.
	И светлина в далечния край на дълга редица пещи.
	Шоу проследи стъпките на Софи към студената светлина, чийто източник се намираше на трийсетина метра над него. Шоу застана в основата на комина. По време на работните дни на фабриката нямаше такава голяма загриженост за околната среда и пещите бълваха изпарения във въздуха на южната част на Района на залива на Сан Франциско. В средата на основата имаше яма с диаметър четири-пет метра, пълна със сиво-кафява мръсотия, вероятно стара пепел и въглищен прах, примесени с дъждовна вода.
	Шоу потърси стъпките на Софи, но те изведнъж бяха изчезнали.
	И после той видя защо. На вътрешната страна на комина бяха монтирани правоъгълни стъпала, които стърчаха на двайсет сантиметра от стената му — стълба за смели работници, които да се катерят до върха, за да поставят предупредителни светлини за самолетите.
	Софи беше на десетина метра и продължаваше да се катери. Падането от там би я убило или парализирало.
	— Софи, аз съм приятел на баща ти. Търся те. — Шоу съзря проблясък и бързо отскочи назад, когато тя хвърли нещо към него.
	Беше онова, което той предположи — парчето стъкло. Прелетя покрай него и се строши в краката му. Шоу погледна към входа на котелното помещение. Нямаше следа от похитителя. Засега.
	Софи плачеше и гласът й трепереше.
	— Ти го уби! Видях те!
	— Аз _бях_ там, но стреля онзи, който те е отвлякъл.
	— Лъжеш!
	— Трябва да бъдем тихи. Той може да е още тук. — Шоу шепнеше дрезгаво. Спомни си галеното име, с което я наричаше баща й. — Фий! Моля те.
	Тя спря да се катери.
	— Лука — добави Шоу. — Лука е твоят пудел. Обикновен, бял.
	— Откъде знаеш… — Гласът й заглъхна.
	— Ти сама си се наричала Фий, когато си била бебе. Баща ти предложи награда за намирането ти. Това правя.
	— Така ли?
	— Ходих в дома ти. Алта Виста Драйв. Лука седеше до мен на дивана със златиста покривка. Грозният златист калъф. Пред масичката за кафе със счупен крак.
	— Какъв цвят е каишката на Лука?
	— Синя с бели искрящи камъчета — отговори Шоу и после добави: — Може да са диаманти.
	Лицето й стана неподвижно и после се разтегли в лека усмивка.
	— Татко е предложил награда?
	— Слез, Фий. Трябва да се скрием.
	Тя се поколеба за момент и после започна да слиза.
	Шоу видя, че краката й треперят. Сигурно от височината.
	Когато стигна на четири-пет метра от пода, Софи пусна дясната си ръка и избърса потната си длан в бедрото си.
	Преди обаче да се хване отново за стъпалото, лявата й ръка се изплъзна. Тя изпищя и отчаяно посегна към стъпалото, но не можа да се хване. Превъртя се назад и полетя с главата надолу към мястото на земята, където на остри като бръснарските ножчета парченца се беше строшил ножът й от стъкло.


>>	17.

	За разлика от парка „Сан Мигел“ сега представителите на закона пристигнаха бързо и масово. Десет патрулни коли, карнавал от проблясващи светлини.
	Съдебният лекар току-що беше приключил с огледа на Кайл Бътлър. Този екип пристигна пръв. Това винаги се беше струвало странно на Шоу. Човек би си помисли, че труповете може да почакат — след като потвърдиш, че наистина са трупове, разбира се — докато веществените доказателства може да изсъхнат или да бъдат ответи от вятъра, или да променят състава си, но се предполагаше, че те са експерти.
	Сърцето и мозъкът на разследването, изглежда беше Съвместна оперативна група за тежки престъпления, и по-точно Дан Уайли. Внушителният мъж разговаряше с други ченгета, някои местни, други от Санта Клара Каунти, и няколко цивилни агенти, които Шоу чу, че са от Бюрото за разследване — калифорнийското, не Федералното. Шоу леко се изненада, че ФБР не участва. Както беше напомнил на Уайли, отвличането беше не само щатско, но и федерално престъпление.
	Шоу стоеше на товарната платформа, където му бяха казали да чака Уайли. Той беше казал на детектива за думите на Кайл Бътлър и бе изказал предположението, че Индивидът X — макар и употребявайки предпочитания полицейски термин _неизвестният заподозрян_ — е избягал на юг по Тамиен Роуд.
	— На магистрала 42 и Тамиен може да има камери за наблюдение. Не знам каква е марката, нито цветът на колата. Той сигурно кара внимателно. Спира на червени светофари, не превишава скоростта.
	Уайли беше изсумтял и бе отишъл да предаде информацията на подчинените си. Или пък не.
	Сега той крещеше на млада полицайка с прибрана на кок коса.
	— Казах да го потърсиш. Говорех сериозно. Как така не разбра?
	Жената наведе глава и тръгна да го търси, каквото и да беше _то_.
	Шоу погледна към двете линейки на десетина метра от него. В едната беше мъртвият Кайл Бътлър, а в другата — Софи Мълинър, чието състояние все още беше неизвестно. Шоу беше успял да я предпази да не падне върху осеяния със стъкла под, като я отклони към ямата с пепелта, която беше отвратителна, но по-мека от бетона. Той усети, че някаква кост в нея изпука, когато тя внезапно промени посоката си на падане и се отправи към неприятната каша. Шоу я извади веднага, докато Софи стенеше от болка и повръщаше. Най-чистата вода, която той намери, беше застояла дъждовна вода, горе-долу чиста. Шоу загреба с шепи, изля я в устата й и като зъболекар й каза да изплакне устата си и да изплюе водата. Химичните вещества в ямата можеше да са опасни. Счупването беше лошо, на лъчевата и лакътната кост на ръката, въпреки че костта не беше пробила кожата.
	Шоу не чу разказа й за отвличането. Времето им заедно до комина беше посветено на оказване на първа помощ. Той видя, че парамедикът, който се грижеше за Софи, се отдалечи и започна да говори по мобилния си телефон.
	Шоу тръгна към линейката, за да говори с момичето.
	Уайли го видя.
	— Не се отдалечавайте твърде много, Шефе. Трябва да поговорим.
	Шоу не му обърна внимание и продължи да върви към линейката. Вдясно, от другата страна на телената ограда, видя новинарски микробуси и трийсетина репортери и оператори и няколко зяпачи.
	Софи седеше зашеметена, с безизразни очи. Счупената й дясна ръка беше във временен гипс. Скоро щяха да я закарат в болница. Шоу беше запознат със счупванията. Щеше да се наложи операция. Парамедиците явно бяха използвали препарат за промивка в спешни случаи, за да изчистят химичните вещества от организма й, доколкото могат.
	Софи видя Шоу и примига.
	— Той наистина ли е… — Гласът й беше дрезгав и тя се закашля. — Кайл?
	— Мъртъв е. Да.
	Софи наведе глава и се разплака, като закри очи с ръка, а после си пое дъх и попита:
	— Намериха ли… убиеца?
	— Не.
	— Боже! — Тя извади хартиена кърпа от кутия и избърса очите и носа си.
	— Защо Кайл?
	— Той видя колата на похитителя. Можеше да я идентифицира.
	— Заедно ли дойдохте?
	— Не. Казах му да отиде у вас да види баща ти. Но той се тревожеше за теб. Искаше да ми помогне да те намерим.
	Софи отново се разрида.
	— Той беше… много мил. О, майка му. Някой ще трябва да й каже. И на брат му. — Очите й ту се съсредоточаваха, ту губеха фокус. — Как… Как ме намери?
	— Проверих места край парка „Сан Мигел“, където може да си била.
	— Това ли е мястото? — попита тя и погледна високата сграда.
	— Видя ли похитителя? Позна ли го?
	— Не. Той беше със скиорска маска и слънчеви очила.
	— Сива ли?
	— Да, така мисля.
	Плетената шапка.
	Телефонът на Шоу иззвъня. Той погледна екрана, натисна _ОТГОВОРИ_ и даде телефона на Софи.
	— Баща ти.
	— Татко!… Не, добре съм. Ръката ми. Счупих ръката си… Кайл е мъртъв. Убиха Кайл. Застреляха го… Не знам кой беше… Онзи човек… — Тя го погледна.
	— Шоу.
	— Шоу. Татко, той ме намери. Шоу ме спаси… Добре… Къде си?… И аз те обичам. Обади се на мама. Ще й се обадиш ли?… Обичам те.
	Софи затвори и върна телефона на Шоу.
	— Той идва.
	Очите й се отместиха към сградата, където я бяха държали в плен.
	— Той ме остави там — прошепна тя. — Събудих се в тъмна стая. Сама. Беше толкова страшно, колкото и ако се беше опитал да ме изнасили. Щях да се боря. Щях да го убия, мамка му. Но той само ме остави там. Два дни. Трябваше да пия дъждовна вода. Отвратително.
	— Намерила си стъклото и си пробила дупка, за да излезеш от там?
	— Вътре имаше бутилка. Счупих я и направих нож.
	— Господин Шоу? — чу се глас зад него.
	Шоу се обърна и видя русата полицайка, на която преди малко се караше Уайли.
	— Детектив Уайли ми каза да ви заведа при него.
	Софи протегна здравата си ръка и стисна рамото му.
	— Благодаря — прошепна тя и очите й се напълниха със сълзи.
	— Моля ви, господин Шоу — рече полицайката. — Детектив Уайли каза веднага.


>>	18.

	Шоу я последва. Уайли стоеше до товарната платформа, ръководеше огледа на местопрестъплението, и говореше троснато и с пренебрежение на друга млада полицайка.
	Шоу си помисли, че щеше да бъде по-добре, ако случаят беше поет от детектив Стандиш, който вероятно не беше непоносим като партньора си.
	Докато се приближаваха, Уайли кимна на младата полицайка, която водеше Шоу, и каза:
	— Кати, скъпа, направи ми една услуга. Изпратих Сузи отпред. Виж дали тя има нещо за мен. Хайде, тичай.
	— Сузи? А, имате предвид полицай Харисън.
	Уайли не обърна внимание на иронията и заплашително добави:
	— И не говори с репортерите. Ясен ли съм?
	Лицето на русокосата полицайка помръкна, докато овладяваше гнева си. Тя тръгна по широката алея за коли между производствената сграда и складовете. Детективът се обърна към Шоу и потупа с ръка едното стъпало на товарната платформа.
	— Седнете, Шефе.
	Шоу остана прав и скръсти ръце на гърдите си. Уайли повдигна вежда, сякаш искаше да каже „Все едно“.
	— Намериха ли камери за наблюдение на кръстовището между Тамиен и Четирийсет и втора? — попита Шоу.
	— Търсят. — Уайли извади химикалка и тефтерче. — А сега, разкажете ми какво се случи. Всичко. Откакто излязохте от кабинета ми.
	— Отидох пак в „Куик Байт“. Някой беше взел обявата „ИЗЧЕЗНАЛА“, която беше закачил бащата на Софи.
	— Защо го е направил?
	— И я беше заменил с това. — Шоу потупа джоба си.
	— Какво имате там, Шефе? Тютюн за дъвчене? Антистрес топка?
	— Имате ли латексова ръкавица?
	Уайли се поколеба, както очакваше Шоу, но му даде една, също както очакваше Шоу. Той извади от джоба си листа със зловещото изображение с шаблон на мъжко лице, което беше взел от „Куик Байт“, и му го показа.
	— И? — попита Уайли.
	— Това изображение?
	— Виждам го — намръщи се детективът.
	— До стаята, където беше затворена Софи, имаше същото — или нещо подобно. Беше нарисувано като графит на стената.
	Уайли също надяна латексови ръкавици. Взе листа и направи знак на една от криминалистките да се приближи. Даде й листа и й каза да го анализира.
	— И провери в базата данни дали означава нещо.
	— Добре, детектив.
	Шоу си напомни, че свадливостта и талантът не се изключват взаимно.
	— Ходили сте в кафенето. И след това?
	— Отидох в парка „Сан Мигел“. Мислех, че ще изпратите екипи там.
	Уайли остави тефтерчето и химикалката на високата товарна платформа. Шоу си помисли, че той смята да го удари. Детективът измъкна метално шишенце от джоба на панталона си, отвори го и извади клечка за зъби. Шоу долови мирис на мента.
	— По-добре да останете на разположение тук, Шефе. — Уайли насочи клечката за зъби към Шоу и после я пъхна между зъбите си. Носеше дебел, гравиран венчален пръстен. Детективът отново взе тефтерчето и химикалката си.
	Шоу продължи да разказва в хронологичен ред — как Кайл се е приближил до него и за колата на хълма.
	— Вие ли бяхте? — попита Шоу.
	Уайли примига.
	— Защо да го правя?
	— Вие ли бяхте?
	Детективът не отговори.
	— Видяхте ли онова превозно средство?
	— Не.
	— Тук има много невидими коли — измърмори Уайли. — Продължавайте.
	Шоу обясни за заключението си, че Софи е била изнасилена и убита и че трупът й е бил изхвърлен, и че е потърсил най-логичните места, където би могъл да бъде, и е отишъл там.
	— Казах на Кайл да отиде в дома на Софи, но той не ме послуша.
	— Защо мислите, че похитителят не е погнал вас?
	— Предполагам, че е помислил, че съм въоръжен. Детектив, всички врати на приземния етаж бяха заковани, освен една. Защо той я е оставил отворена?
	— Защото се е върнал да я изнасили, Шефе.
	— Тогава защо не е сложил катинар, както на портата?
	— Говорим за извратеняк, Шефе. Не можем да очакваме такива хора да се държат като вас и мен, нали? — Уайли премести клечката за зъби само с език от единия край на устата си в другия. Хитър номер. — Предполагам, че вие ще вземете наградата.
	— Това е делово споразумение между мен и господин Мълинър.
	— Споразумение. — Гласът на Уайли беше внушителен като размерите на масивната му фигура. Шоу долови някакво ухание и предположи, че вероятно е от обилния спрей, с който детективът беше напръскал буйната си прошарена коса. — Поне ми кажете как чухте за това, Шефе.
	— Казвам се Колтър.
	— О, това е само галено име. Всеки използва галени имена. Обзалагам се, че и вие го правите.
	Шоу не каза нищо.
	Уайли размърда клечката в устата си.
	— Наградата. Как чухте за нея?
	— Не съм склонен да говоря повече за бизнеса си — отвърна Шоу и после добави: — Може да искате да вземете видеозаписа от камерата за наблюдение в „Куик Байт“ и да прегледате записаното през последния месец. Може да намерите по-ясен образ на извършителя — ако той е дебнел Софи.
	Уайли си записа нещо, въпреки че Шоу нямаше представа дали е предложението му, или нещо друго.
	Младата полицайка, която Уайли изпрати да търси нещо, се върна.
	Детективът повдигна рунтавата си вежда.
	— Какво намери, скъпа?
	Тя му подаде плик за веществени доказателства. Вътре беше найлоновата торбичка от „Уолгрийнс“ с камъка, изцапан с кръвта на Софи.
	— Беше в колата му, детектив.
	Уайли изцъка с език.
	— Хмм, кражба на веществено доказателство от местопрестъпление? Това е възпрепятстване на разследването. Ти имаш честта, скъпа. Прочети му правата. Е, господин Шоу, обърнете се и сложете ръце зад гърба си.
	Шоу се подчини, като си помисли, че поне този път Уайли не го нарече „Шефе“.


>>	19.

	В разпрострялата се във всички посоки къща в „Дворът“, където живееше семейство Шоу, няколко големи стаи бяха посветени на книгите. Сбирката датираше от академичните дни на Аштън и Мери Дав. Той преподаваше история и хуманитарни и политически науки, а тя беше професор в медицинския факултет и главен разследващ и контролираше как университетите харчат корпоративните и държавните пари. Към това се добавяше непоколебимата привързаност на Аштън към оцеляването, което означаваше още книги — с твърди корици, разбира се.
	_Никога не се доверявайте на интернет._
	Това беше толкова очевидно, че Аштън не си направи труда да го включи в правилника си „Никога“.
	Колтър, Дорион и Ръсел непрекъснато четяха. Колтър изпитваше особено влечение към учебниците по право, които бяха стотици. Неизвестно защо, когато беше напуснал Бъркли и бе отишъл в дивата пустош на изток от Фресно, Аштън беше взел достатъчно правна литература, за да отвори адвокатска кантора. Колтър беше заинтригуван от историите за различни случаи — съдебни решения на теми като договори, конституционно право, закононарушения, наказателно право и семейни взаимоотношения. Харесваха му историите зад всеки от случаите — какво е довело страните в съда, кой ще надделее и защо. Баща му учеше децата си на правилата за физическо оцеляване, а законът предоставяше правилата за оцеляване в обществото.
	Колтър завърши с отличие Университета на Мичиган, върна се в Калифорния и стана стажант в кантора на обществени защитници. Това го научи на две неща. Първо, никога повече нямаше да работи в кабинет, и се отказа от идеята да следва право и кариерата на адвокат. Второ, той се оказа прав за закона. Това беше великолепно оръжие за нападение и отбрана, като ловна пушка, лък или прашка, която ти е под ръка.
	И сега, докато седеше в стая за разпити в стерилен арест, долепен до централата на Съвместната оперативна група за тежки престъпления, Колтър Шоу си припомняше знанията си по наказателно право. Бяха го арестували няколко пъти в кариерата му. Въпреки че не беше обвинен в никакво престъпление, естеството на работата му означаваше от време на време да се сблъсква с полицията, която в зависимост от настроението си и от обстоятелствата можеше да го арестува.
	Той масажираше дясната си ръка, която беше поела удара от отклоняването на падащата Софи Мълинър, и спокойно и методично подготвяше защитата си. Не чака дълго.
	Вратата се отвори и в стаята влезе слаб мъж на петдесет и няколко години с оредяла коса. Скалпът му лъщеше, сякаш беше намазан с брилянтин, и Шоу положи усилия да не го гледа. Мъжът беше със светлосив костюм и значка на колана. Вратовръзката му беше с дързък флорален десен и възелът беше абсолютно симетричен. Колтър Шоу не можеше да си спомни кога за последен път е носил вратовръзка. Марго беше казала, че той и без това изглежда „изискан“.
	— Господин Шоу.
	Колтър кимна.
	Мъжът се представи като старши комисар Къмингс от Съвместната оперативна група за тежки престъпления, многословно представяне, което говореше повече за характера му, отколкото за длъжностната му характеристика. „Фред“ или „Стан“ биха го обрисували по-добре.
	Къмингс седна срещу Шоу от другата страна на масата. Масата и столовете бяха направени от твърд метал и занитени с болтове за пода. Комисарят извади тефтерче и химикалка. Шоу не забеляза камери, но знаеше, че има.
	— Полицаят, който ви е задържал, каза, че сте искали да разговаряте с мен. Променили сте решението си да се откажете от правото си да говорите с нас без адвокат, така ли?
	— Не съм променил решението си. Няма да говоря с детектив Уайли със или без адвокат. Ще говоря с вас.
	Мъжът се замисли върху думите му, като почукваше по тефтерчето с химикалката си „Бик“.
	— В неблагоприятно положение съм. Всичко се случи доста набързо и не знам всички факти. Разбрах нещо за награда, която е предложил бащата на жертвата. Парите ли се опитвате да вземете?
	Въпреки че предпочиташе „да спечелите“, Шоу кимна.
	— Това ли работите?
	— Да. И няма връзка с разговора ни.
	Къмингс отново се замисли.
	— Трудно можеш да се разбереш с Дан Уайли. Но той е добър полицай.
	— Имало ли е оплаквания срещу него? Например от полицайки?
	Къмингс не отговори.
	— Уайли ми каза, че вие сте откраднали веществено доказателство от местопрестъпление. И тъй като доказателството липсва, изглежда така, сякаш вие сте единственият, който е намерил момичето. И това означава, че ще имате правото да вземете наградата.
	Шоу трябваше да признае, че Уайли е хитър.
	— А сега — и детектив Уайли е съгласен — ще оттеглим обвинението във възпрепятстване на разследване и ще го променим на намеса в разследване. Дребно провинение. Ще забравите за наградата и ще напуснете района. Вие живеете в Сиера Невада, нали?
	— Там се водя по местожителство.
	— Пускаме ви. Може да си вървите. Прокурорът е подготвил документите.
	Шоу беше уморен. Денят беше дълъг — от коктейл „Молотов“ до убийство, а часът беше едва шест вечерта.
	— Комисар Къмингс, детектив Уайли ме арестува, защото искаше да насочи нещата в друга посока. Ако не търся наградата и напусна града, няма да изглежда така, че Уайли се е издънил и един цивилен е решил случая.
	— Почакайте, господин Шоу.
	Той обаче не почака.
	— Уайли имаше цялата информация, която му е необходима, за да осъзнае, че това е активно отвличане. Той трябваше да изпрати двайсет и петима униформени полицаи в парка „Сан Мигел“ и района, за да търсят Софи Мълинър. И ако го беше направил, те щяха да я намерят, защото аз сам я открих за половин час, и Кайл Бътлър щеше да е жив, а вие щяхте да сте арестували неизвестния заподозрян.
	— Господин Шоу, факт е, че сте взели веществено доказателство от местопрестъпление. Това е закононарушение. Законът е изричен по този въпрос.
	Къминг отзивчиво беше влязъл право в капана на Шоу.
	Колтър леко се наведе към него.
	— Първо, взех камъка, за да го дам за анализ на ДНК на мои разноски, за да докажа, че Софи е била отвлечена, защото никой от вас не го вярваше. Второ… — Вдигна ръка, за да направи знак на Къмингс да мълчи. — Паркът „Сан Мигел“ не е местопрестъпление. Дан Уайли не го е обявил за такова. Взех парче гранит от обществен парк. А сега, комисар Къмингс, слагам край на разговора ни. Може да обсъдите всичко това с вашия прокурор или ще се обадя на адвокатката ми и тя ще поеме нещата в свои ръце.


>>	20.

	Шоу избра пакет крекери с фъстъчено масло.
	Всички други закуски във фоайето на Съвместната оперативна група за тежки престъпления бяха сладки, с изключение на непукани пуканки със сирене „Чедър“, въпреки че беше загадка как би си ги приготвил някой посетител, тъй като Шоу не видя микровълнова фурна.
	Той си купи и бутилирана вода. Реши, че кафето няма да става за пиене.
	Току-що беше изял деликатеса, когато асистентът на Къмингс, млад мъж с остър бдителен поглед, влезе във фоайето през охранителната врата, която приличаше на люк на подводница, и каза, че за съжаление колата на Шоу е прибрана на полицейския паркинг.
	Шоу не си направи труда да попита защо. Той беше освободен, но колата му все още беше задържана.
	— Не са ми предявени обвинения.
	— Знам, господине.
	— Но не мога да взема колата си, така ли?
	— Не, господине. В колата е намерено веществено доказателство. Трябва ми детектив да подпише да я освободят.
	— Комисар Къмингс ще го направи.
	— Ами, той си отиде вкъщи. Търсим детектив, наблюдаващ случая, който може да разреши освобождаването.
	— Колко време мислите, че ще отнеме?
	— Трябва да се пишат доклади. Обикновено четири-пет часа.
	Колата беше под наем. Шоу можеше да я остави и да вземе друга. След това обаче реши, че може да има глоба. Той винаги избираше договор със застраховка в случай на катастрофа. Договорите за коли под наем съдържаха дълъг текст с дребни букви. Може би имаше точка, която анулираше тази защитна клауза, ако клиентът умишлено изостави колата на полицейски паркинг.
	— Имаме телефонния ви номер. Ще ви се обадим, когато колата е готова за освобождаване.
	— Знаете ли дали заподозреният е идентифициран?
	— Заподозрян? — попита асистентът с тон „Кой по-точно?“.
	— За отвличането на Софи Мълинър.
	— Не знам. — Асистентът мина през вратата на Страшния съд, която се затвори с отекващо изщракване.
	Шоу погледна към предната врата на централата на Оперативната група. Отпред имаше четири микробуса на новинарски станции. Репортери и оператори сновяха насам-натам. Шоу беше оневинен като заподозрян в ужасното престъпление, че е сложил веществено доказателство в торбичка от „Уолгрийнс“, и в публичните архиви на неговото име нямаше да има обвинение или призовка за съд. Но той беше участник и на местопрестъплението със сигурност го бяха забелязали един-двама зорки репортери. С неговата професия и външност на кинозвезда Колтър Шоу можеше да стане жертва на медиите.
	Той се върна при полицайката зад бронираното стъкло — онази, която беше преснимала материалите му — и я попита:
	— Има ли страничен изход?
	Тя се поколеба, погледна към репортерите навън и явно предположи, че Шоу е бил арестуван за нещо и не иска съпругата му да го види по новините в единайсет. Жената посочи врата без прозорче недалеч от автоматите за закуски.
	— Благодаря.
	Шоу излезе през страничната врата. В очите му блесна ярка, късна следобедна слънчева светлина. Той тръгна по улицата и мина покрай малки адвокатски кантори. Тъкмо се готвеше да спре такси, за да отиде до кемпера си „Уинебаго“, когато съзря мексикански бар, който го привлече.
	Няколко минути по-късно държеше леденостудена кутия бира „Текате“. Вкара резенче лимон пред отвора. Никога не изстискваше вътре плодовия сок. Смяташе, че е достатъчно резенчето да плава в кутията.
	Шоу отпи голяма глътка, после още една и прегледа менюто.
	Телефонът му иззвъня. Познаваше номера.
	— Господин Мълинър?
	— Наричай ме Франк, моля.
	— Добре, Франк.
	— Не знам откъде да започна — задъхано каза Мълинър.
	— Как е Софи?
	— У дома е. Разтърсена е, както може да се очаква. Счупването е лошо, но гипсът не покрива пръстите й, затова може да използва клавиатура. И да изпраща съобщения на приятелките си. — Нервният му смях бързо утихна. Той сигурно се бореше с желанието да се разплаче. — Прегледали са я в болницата. Всичко друго е наред.
	„Всичко друго“, евфемизъм. Не е имало сексуално насилие — думи, които на един баща беше много трудно да изрече.
	— Но… ти? Как си? — попита Мълинър.
	— Добре.
	— Полицаите споменаха, че някой им е помогнал да я намерят. Софи каза, че ти си бил единственият.
	— Ченгетата изиграха ролята на кавалерията.
	— Тя каза, че са те отвели, арестували са те!
	— Не се тревожи. Оправих се с тях. Майка й ще дойде ли?
	Последва кратко мълчание.
	— Ще бъде тук след два дни. Имала съвещание на управителния съвет.
	Това каза на Шоу всичко, което беше необходимо да знае за бившата госпожа Мълинър.
	— Господин… Колтър, дължа ти всичко… Не мога да го опиша. Вероятно си го чувал и преди.
	Той го беше чувал.
	— Но… Кайл. — Франк понижи тон и Шоу предположи, че Софи е наблизо. — Боже!
	— Много жалко.
	— Слушай, Колтър. Парите за наградата са в мен. Искам да ти ги дам лично.
	— Ще дойда утре. Полицаите разпитаха ли Софи?
	— Да. Детектив Стандиш.
	Загадъчният партньор се беше появил — сега, след като случаят се беше оказал реален.
	— Имат ли някакви следи?
	— Не.
	— Оперативната група остави ли кола пред дома ти, Франк?
	— Патрулна кола ли? Да.
	— Добре.
	— Мислиш ли, че той ще дойде пак?
	— Не. Но по-добре да вземат мерки.
	Те се уговориха кога да се срещнат и затвориха.
	Шоу се готвеше да си поръча „карне асада“, когато айфонът му отново иззвъня. Той позна и този номер и прие обаждането.
	— Ало.
	— Аз съм. Напористото момиче.
	Червенокосата от кафенето.
	— Мади?
	— Запомнил си името ми! Гледах новините. Намерили са момичето, което търсеше. Полицаите са я спасили. Казаха, че помогнал загрижен гражданин. Ти си бил, нали?
	— Аз бях.
	— Някой е бил убит. Добре ли си?
	— Да.
	— Чух, че не са хванали извършителя.
	— Още не.
	— Е, сигурно се чудиш какво я прихваща тази натрапчива мацка? — попита тя след кратко мълчание.
	Шоу не отговори.
	— Колтър ли предпочиташ, или Колт?
	— Все ми е едно.
	— Между другото, фамилното ми име е Пул.
	_Обвързване…_
	— Взе ли наградата?
	— Още не.
	— В брой ли плащат? Само се чудя. — Мислите на Мади, изглежда, подскачаха като капки вода върху горещ тиган. — Е, добре, разбрах. Не обичаш да отговаряш на безсмислени въпроси. Прието и разбрано. Какво прави, след като спаси момичето?
	Бях в ареста. А сега пия „Текате“ с лимон.
	— Нищо особено.
	— Тогава сега не правиш нищо? В момента?
	— Не.
	— Искам да ти покажа нещо. Играеш ли?
	Шоу си представи ангелското й лице, червеникавата й коса и атлетичната фигура.
	— Разбира се. Но нямам кола.
	— Добре. Ще те взема.
	Шоу помоли бармана да му даде визитна картичка и съобщи на Мади адреса на ресторанта.
	— Къде ще ходим? — попита той.
	— Току-що ти подсказах. Досети се — весело отговори тя и затвори.


>>	21.

	Колтър Шоу не беше виждал такова нещо през живота си.
	Той стоеше на входа на необятна конгресна зала — вероятно с площ осемстотин квадратни метра. Връхлитаха го милиони електронни звуци, от лъчеви пистолети до автоматични оръжия, експлозии, думкаща в гърдите музика и актьорски гласове на демони и супергерои — и от време на време, рев на динозавър. И визуалните ефекти: театрални прожектори, светодиоди, осветени отзад плакати, предизвикващи епилепсия проблесващи светлини, лазери и монитори с висока разделителна способност с размерите на училищни автобуси.
	_Играеш ли?_
	Така му беше подсказала Мади Пул. Не в смисъл „Навит ли си?“, а буквално, „Играеш ли?“.
	Хитро.
	Защото това очевидно беше епицентърът на света на видеоигрите, международната „Конференция К3“ в изложбения център в Сан Хосе. Десетки хиляди посетители се движеха като бавни риби в гъстонаселен аквариум. Осветлението беше мистериозно слабо, вероятно за да изпъкват изображенията на екраните.
	Мади беше като дете в магазин за бонбони и възхитено се оглеждаше наоколо. Носеше черна плетена шапка, лилава блуза с надпис „Калифорнийски университет — Лос Анджелис“ на гърдите, джинси и ботуши. На врата й имаше малка татуировка от три азиатски символа. Шоу я забеляза едва сега. В кафенето Мади непрекъснато подръпваше буйната си коса — кичурите, които сега се бяха изплъзнали изпод шапката й. Ноктите й бяха късо подрязани и не бяха лакирани. Връхчетата на пръстите й бяха набръчкани и зачервени. Шоу се запита коя професия или любимо занимание прави това. Тя нямаше грим. Бузите и носът й бяха осеяни с лунички, които някои жени биха прикрили с пудра. Шоу се радваше, че Мади не го е направила.
	Тя му беше обяснила какво става тук. Фирми за видеоигри от цял свят бяха дошли да покажат продукцията си в препълнени с техника павилиони, където посетителите можеха да изпробват най-новите им изделия. Имаше турнири между отбори за богатства от милиони долари и конкурс между феновете за най-добър костюм на любимия им герой. Телевизионни екипи обикаляха по пътеките и предаваха на живо. Връхната точка на вечерта щеше да бъде пресконференция, на която шефовете на компаниите щяха да обявят новите си продукти и да отговарят на въпроси на журналисти и фенове за детайлите на игрите.
	Двамата тръгнаха покрай павилионите, които бяха пълни с играчи пред геймърски станции. Шоу видя табели над някои от тях. ОГРАНИЧЕНИЕ ДЕСЕТ МИНУТИ. ИМА ЗА ГЛЕДАНЕ МНОГО ДРУГИ ЩУРОТИИ. Както и „ОТ 17 ГОДИНИ НАГОРЕ“. Явно имаше рейтинг за компютърните видеоигри.
	— Какво правим тук? — извика той. Сигурно щеше да прегракне до края на вечерта.
	— Ще видиш — сдържано отговори Мади.
	Шоу не беше голям почитател на изненадите, но реши да не възразява.
	Той спря пред огромен монитор над главата му, който светеше в бяло със сини букви:
C>
	ДОБРЕ ДОШЛИ НА „К3“
	КЪДЕТО ДНЕС СЕ СРЕЩА С БЪДЕЩЕТО…
C$
	Отдолу минаваше лента със статистически данни:
C>
	ЗНАЕТЕ ЛИ, ЧЕ…
	ПРИХОДИТЕ НА ИНДУСТРИЯТА С ВИДЕОИГРИТЕ ЗА МИНАЛАТА ГОДИНА Е 142 МИЛИАРДА ДОЛАРА 15% ПОВЕЧЕ ОТ ПРЕДИШНАТА ГОДИНА.
	ИНДУСТРИЯТА Е ПО-ГОЛЯМА ОТ ХОЛИВУД.
	180 МИЛИОНА АМЕРИКАНЦИ РЕДОВНО ИГРАЯТ ВИДЕОИГРИ.
	135 МИЛИОНА АМЕРИКАНЦИ НАД 18 ГОДИНИ ИГРАЯТ РЕДОВНО.
	40 МИЛИОНА АМЕРИКАНЦИ НАД 50 ГОДИНИ ИГРАЯТ РЕДОВНО.
	ЧЕТИРИ ОТ ВСЕКИ ПЕТ ДОМАКИНСТВА В АМЕРИКА ПРИТЕЖАВАТ УСТРОЙСТВО ЗА ВИДЕОИГРИ.
	НАЙ-ПОПУЛЯРНИТЕ КАТЕГОРИИ СА:
	— ЕКШЪН/ПРИКЛЮЧЕНИЕ: 30%
	— СТРЕЛЦИ: 22%
	— СПОРТ: 14%
	— СОЦИАЛНИ: 10%
	НАЙ-ПОПУЛЯРНИТЕ ПЛАТФОРМИ СА:
	— ТАБЛЕТИ И СМАРТФОНИ: 45%
	— КОНЗОЛИ: 26%
	— КОМПЮТРИ: 25%
	ИГРАЕНЕТО НА СМАРТФОН Е НАЙ-БЪРЗО РАЗРАСТВАЩИЯТ СЕ СЕГМЕНТ.
C$
	Шоу нямаше представа за размерите и популярността на индустрията.
	Те си проправиха път през тълпа, която се беше насъбрала около павилиона за „Две седмици“, игра, която изглежда, привличаше най-голямо внимание в тази част на залата. Някои посетители в оградената с въже част на павилиона седяха пред компютри и играеха играта, в която аватари тичаха из пейзажа и из саморъчно направени постройки — вероятно укрепления. Героите стреляха по разни същества и от време на време изпълняваха странен танц.
	— Ела, хайде — каза Мади, която очевидно имаше мисия. — Коя беше любимата ти игра като малък?
	Сега беше негов ред да остроумничи.
	— Сърните.
	След миг, когато разбра шегата, Мади се засмя — весело и на висок глас — а след това погледна Шоу.
	— Сериозно? И ти ли ходиш на лов?
	И ти ли? Един от онези моменти, когато откриваш нещо общо с някого? Той кимна.
	— С баща ми всяка есен ходим за патици и фазани — обясни тя. — Нещо като традиция.
	Те се разминаха с две азиатки с перуки, едната яркозелена, а другата жълта. Бяха облечени с трика, имитиращи змийска кожа.
	— Не си ли играл компютърни игри? — попита Мади.
	— У дома нямаше компютри.
	— А на конзоли?
	— Нямахме и такива неща.
	— Хмм. Не бях срещала човек, израснал на Марс.
	В „Дворът“, в скалистата Сиера Невада, семейство Шоу имаше два мобилни телефона — с предплатени карти, разбира се, които се използваха само в спешни случаи. Имаше и късовълново радио, което децата слушаха, но както телефоните, също се използваше в краен случай. Аштън предупреждаваше, че „ловци на лисици“ — хора с устройства, които засичат източника на радиосигнали — може да обикалят из района, за да го намерят. Когато семейството отидеше в най-близкия град, Уайт Сълфър Спрингс, на четирийсет километра, Аштън, Мери Дав и децата нямаха проблем да се включат в някой от допотопните компютри в градската библиотека или да използват компютрите в домовете на лелите и чичовците си по време на летните си посещения в „цивилизацията“ — Портланд и Сиатъл. Но когато ежедневието ти е изпълнено с катерене по скали или сблъсъци с гърмящи змии и лосове, убиването на измислени извънземни е малко лекомислено.
	— О-хо!… Ела. — Мади се втурна към голям монитор, на който геймър — млад мъж с плетена шапка, анцуг и набола брада — стреляше по обемисти чудовища и убиваше повечето. — Той е добър. Играта е „Дуум“ — каза тя и сантиментално поклати глава. — Класика. Като „Изгубеният рай“ или „Хамлет“… Хванах те, Колтър. Изглеждаш изненадан. Имам бакалавърска степен по английска литература и магистърска по информационни науки. — Мади взе джойстик и му го предложи. — Ще опиташ ли?
	— Ще пасувам.
	— Имаш ли нещо против аз да опитам?
	— Давай.
	Тя седна и започна да играе. Очите й бяха съсредоточени и устните — леко разтворени. Седеше приведена напред и тялото й се поклащаше и рязко трепваше, сякаш светът на играта беше единствената реалност.
	Движенията й бяха като на балерина и чувствени.
	Тонколоните зад Шоу изгърмяха от звука на ракета и той се обърна и погледна към другата страна на препълнената с хора пътека. Видя монитор, на който беше показан предварителен преглед на играта на тази фирма. В „Галактика VII“ играчът насочваше астронавт, който пилотираше космически кораб, летящ към далечна планета. Корабът кацна и геймърът насочи героя да слезе от него и да влезе в пещера, където започна да изследва тунели и да събира неща като географски карти, оръжия и точки за допълнителна сила. Това се стори на Колтър като маратонец, който се запасява с храна.
	Играта беше по-спокойна и по-сложна от престрелките и кръвопролитията в „Дуум“.
	Мади се появи до него.
	— Спасих света. Всичко е наред. — Тя хвана рамото му и се наведе към него, за да надвика шума. — Светът на видеоигрите накратко. — Отново посочи към „Дуум“. — В първата виждаш всичко от твоята гледна точка и трепеш лошите, преди те да те утрепят. Наричат се стрелци от първо лице. — След това тя се обърна към играта, която гледаше Шоу. — Втората е екшън-приключение. Те са ролеви игри от трето лице и насочват героя ти — аватара. Знаеш ли какво е аватар? — Шоу кимна и тя продължи: — Насочват аватара ти в обстановката, да преодолява предизвикателства и да събира неща, които могат да ти помогнат. Опитваш се да останеш жив. Не се тревожи, пак можеш да използваш импулсен лазер, за да изпържиш задника на орките.
	— „Властелинът на пръстените“.
	— Хей. — Мади се засмя и стисна рамото му. — В края на краищата за теб има надежда.
	— Когато няма телевизия, гравитираш към книгите.
	— Един последен урок. — Тя посочи екрана с „Галактика VII“. — Виждаш ли другите аватари, които се разхождат наоколо? Това са играчи някъде другаде по света. Играта е не само ролева, но и мултиплейър — за множество играчи онлайн. Другите геймъри може да са на твоя страна, но може и да се биеш срещу тях. В популярните игри — като „Уърлд ъв Уоркрафт“ — във всеки един момент може да има четвърт милион хора, които играят онлайн.
	— Много ли играеш?
	Жената примига учудено.
	— О, аз така и не ти казах. Това ми е работата. — Тя бръкна в джоба си и му даде визитна картичка. — Ще се представя както е редно. Истинското ми име е „ГрайндърГърл88“ — добави и с очарователна официалност стисна ръката му.


>>	22.

	Мади Пул не разработваше видеоигри, не създаваше дизайна им и не пишеше реклами за кампаниите им.
	Професията й беше да ги играе.
	Грайндинг — като прякора й онлайн — беше изпълнение на повтарящи се задачи, за да се усъвършенства играта и да се намери оптималната стратегия на поведение. Тези специалисти играеха часове наред за стрийминг сайтове като „Туич“.
	— Няма да те питам дали знаеш тези неща. Просто ги приеми. И така, много хора влизат в сайта и гледат как играят любимите им геймъри.
	Мади му обясни, че бизнесът е огромен и че геймърите имат посредници като известните спортисти и актьори.
	— А ти имаш ли?
	— Мисля по въпроса. Когато това се случи, обвързваш се с определени ангажименти. Не си толкова свободен да играеш където и когато искаш. Разбираш ли какво имам предвид?
	Колтър Шоу не отговори и попита:
	— Хората, които влизат в сайта, играят ли?
	— Не. Само гледат. Те виждат екрана ми, докато аз играя, все едно надничат над рамото ми. Освен това към мен е насочена камера, за да виждат готиното ми лице. Имам слушалки и микрофон и обяснявам как играя, какво правя, защо го правя, пускам шеги и бъбря. Много мъже — и някои жени — са влюбени в мен. Някои ме дебнат, но се справям с тях. Ние момичетата геймъри трябва да сме корави. Жените, които играят, са почти колкото мъжете, но грайндинг и турнирите са мъжки свят, и мъжете ни правят най-различни номера. — Лицето й се изкриви от възмущение. — Една геймърка, която познавам — тя е хлапе, осемнайсетгодишна — победи двама тъпаци в загубения им сутерен в Бейкърсфийлд. Те научиха истинското й име и адреса й и изпратиха специалните части в дома й. Представяш ли си? Когато някой се обади на полицията и каже, че в дома му има стрелец, той го описва. Ченгетата трябва да реагират на сигнали. Изкъртили с ритници вратата и арестували момичето. Случва се по-често, отколкото мислиш. Разбира се, веднага я освободили и тя откри онези, които го направиха, въпреки че бяха използвали проксита, и те свършиха в затвора.
	— Какво представлява татуировката ти? — попита Шоу и погледна врата й.
	— После ще ти кажа. Може би. И така, това е отговорът, Колт.
	— На кой въпрос?
	— Какво правим тук. Та-да!
	Те стояха пред павилион в ъгъла на Конгресния център. Беше голям колкото другите, но много по-тих. Нямаше лазери и силна музика. Скромно електронно табло известяваше:
M>	frame
	ХСЕ ПРЕДСТАВЯ
	ПОТАПЯНЕ
	НОВАТА ТЕНДЕНЦИЯ ВЪВ ВИДЕОИГРИТЕ
M$
	В този павилион нямаше плейстейшъни. Действието, каквото и да беше, се развиваше в огромна палатка, оцветена в черно и лилаво. Имаше опашка от хора, които чакаха да влязат.
	Мади се приближи до пропускателния пункт. Зад бюрото седяха две азиатки на трийсет и няколко години, по-възрастни от повечето служители в другите павилиони. И двете бяха облечени с еднакви морскосини делови костюми. Мади показа пропуска си и шофьорската си книжка. Азиатките провериха в компютъра си и й дадоха бели очила и безжичен джойстик. Мади подписа някакъв документ на екрана и кимна на Шоу.
	— Аз?
	— Ти. Ти си мой гост.
	Той показа личната си карта и също получи комплект от играчките. Документът, който подписа, беше за освобождаване от отговорност.
	Двамата тръгнаха към преградения със завеса вход на палатката и се наредиха на опашката — повечето млади мъже, които държаха джойстикове и очила.
	— Аз съм професионален рецензент на видеоигри — обясни Мади. — Всички студия ни наемат да им даваме обратна информация за бета-версиите на нови игри. Отдавна чакам „Потапяне“. Само ще я опитаме тук, за да се позабавляваме, и после ще я взема у дома за сериозна проверка.
	Шоу разгледа сложните очила, които имаха редица бутони от двете страни и слушалки.
	Опашката се движеше бавно. Той забеляза, че двама служители — едри, навъсени мъже, облечени с мъжкия вариант на строгите официални костюми на жените — стоят на входа и пускат по няколко човека наведнъж едва след като същият брой хора излязат от изхода наблизо и върнат очилата си на друг служител. Шоу видя израженията на онези, които излизаха. Някои изглеждаха втрещени и клатеха глави. Един-двама изглеждаха обезпокоени.
	— ХСЕ означава „Хонг-Сунг Ентърпрайзис“ — обясни Мади. — Китайска компания. Разработването на видеоигри винаги е било международно. САЩ, Англия, Франция и Испания са сред първите. След това Азия дръпна много напред. Особено Япония. С „Нинтендо“. Знаеш ли как е „Нинтендо“?
	— Марио, водопроводчикът.
	Когато напусна „Дворът“ и отиде в университета и после започна да работи, обучението на Шоу по съвременна култура значително се обогати.
	— През осемдесетте години ХСЕ е била компания за карти за игра и после е създала първите конзоли за видеоигри — това е нещо като аркадните игри у нас. Името е интересно. Повечето хора казват, че означава „Остави късмета на небесата“, в буквален превод. Но аз играех с японски геймъри и те мислят, че има по-дълбоко значение. „Нин“ означава „рицарски“, „тен“ е от Тенгу, митичен дух, който учи на бойни изкуства онези, които са претърпели загуба, и „до“ е „светилище“. Затова за мен „Нинтендо“ означава светилище на рицарите, които защитават онеправданите. Така ми харесва повече. А сега, отново в часа по история. Япония се извиси в света на видеоигрите. Но Китай пропусна видеокупона, защото Комунистическата партия не одобрява игрите. Явно вижда в тях нещо подривно. Докато осъзнаха, че изпускат парите. Двеста милиона американци играят видеоигри. В Китай играят седемстотин милиона. Правителството се намеси и Пекин се изправи пред проблем — играчите седят на задниците си по цял ден. Затлъстяват, губят форма. Млади са, на трийсет и няколко години, но получават сърдечни удари. Затова ХСЕ, „Хонг-Сунг Ентърпрайзис“, направи нещо по въпроса. — Мади посочи надписа „Потапяне“. — Когато играеш, ти всъщност се движиш — навсякъде. Не седиш само пред телевизора и не се поклащаш като фалшива ракета за тенис, а обикаляш, тичаш, скачаш. В мазето си, в дневната, в двора. На плажа, на полето. Има версия, която можеш да играеш на трамплин, а сега разработват друга, която може да използваш в басейн. — Тя вдигна очилата и посочи. — Виждаш ли? Отпред и отстрани има камери. Слагаш си ги, влизаш в интернет и излизаш на двора си, но това вече не е твоят двор. Алгоритмите на играта променят онова, което виждаш. Тротинетката, барбекюто, котката — всичко се превръща в нещо друго. Зомбита, чудовища, скали, вулкани. Аз спортувам редовно и затова обичам тази игра. „Потапяне“ ще бъде следващото голямо нещо. Компанията вече дарява хиляди игри на училища и болници, за да помогне с рехабилитацията, и на армията. Има софтуер, който пресъздава бойни полета, и войниците могат да тренират по всяко време. В казармата, вкъщи, където и да са.
	Те бяха следващите, които щяха да влязат.
	— Добре, това е. Колтър, сложи си очилата.
	Той ги сложи. Все едно гледаше през леко обагрени в сиво слънчеви очила.
	— Джойстикът е оръжието ти. — Мади се усмихна. — Хмм, хванал си го на обратно. Ако стреляш така, ще се уцелиш в слабините.
	Шоу го преобърна. Беше като дистанционно управление и го чувстваше удобно в ръката си.
	— Натискаш този бутон, за да стреляш. — Мади хвана лявата му ръка и я вдигна до лявата страна на очилата. — Това е копчето за включване. Натисни го за секунда и нещо, след като влезем вътре. А този бутон? Усещаш ли го? — попита тя и той кимна. — Ако умреш, натисни го. Ще те рестартира и ще възкръснеш.
	— Защо мислиш, че ще умра? — попита Шоу.
	Мади само се усмихна.


>>	23.

	Те влязоха в павилиона и един служител ги насочи по коридор към Стая 3.
	Пространството десет на десет метра беше като зад кулисите в театър: скелета, стълби, платформи, мебели, гумено дърво, голяма мушама, маса, на която имаше пликчета чипс и консерви с храна, и стенен часовник с махало. Шоу и Мади бяха сами в стаята.
	Това беше само игра, разбира се, но Шоу почувства, че навлиза в режим на подготовка. Трябваше да се подготви, също както преди да се спусне по скала или да изкачи някой хълм с ямахата достатъчно бързо, за да излети във въздуха.
	_Никога не бъдете неподготвени физически или психически…_
	— Подгответе се за битка — прозвуча глас от тонколоната горе. — На едно сложете очилата. Три… две… едно!
	Шоу натисна бутона, който му беше показала Мади.
	И светът изведнъж се промени.
	Изумително.
	Стенният часовник се превърна в брадат магьосник, платформите — в ледени тераси, гуменото дърво — в лагерен огън, който гореше с буен пламък. Мушамата стана скалист бряг на бурен океан с водовъртежи, които засмукваха кораби в тъмни спирали. На небето имаше две слънца, едното жълто, другото синьо, които заедно осветяваха света в мъгливозелено. Стените вече не бяха черни завеси, а пейзажи на далечни заснежени върхове, и висок вулкан, който изригваше. Всичко беше в поразителна триизмерност.
	Шоу погледна вдясно и видя Мади, сега с черна броня. След това погледна краката си и установи, че и той е с броня. На ръцете си имаше черни метални ръкавици, а джойстикът в дясната му ръка се беше превърнал в лъчев пистолет.
	Завладяващо изживяване.
	„Потапяне“ беше изключително подходящо име.
	— Колт — извика Мади, въпреки че гласът не беше нейният. Тонът беше дрезгав.
	— Тук съм — отговори Шоу. И неговият глас беше променен — от спокоен баритон в грубоват бас.
	Той забеляза, че Мади се катери по скалиста тераса, която беше обикновено скеле, преди да си сложи очилата. Беше се привела ниско и въртеше глава напред и назад.
	— Те идват. Приготви се.
	— Кой…
	Шоу ахна. На скалната тераса до Мади скочи някакво същество. Лъскавото синьо нещо имаше човешко лице, но със зъби на саблезъб и три очи, които светеха в червено. Съществото замахна с меча си към Мади. Тя го взриви с лъчевия си пистолет. То обаче не умря веднага и продължи да я напада, поемайки искрящите попадения на оръжието й. Размаха втори светещ меч. Мади го избегна и скочи от скалите на тревисто поле. Движенията й бяха елегантни и в играта.
	_Чувствени…_
	В същия момент от небето се спусна летящ птеродактил, който изтръгна сърцето на Шоу от гърдите му.
	ТИ ТОКУ-ЩО УМРЯ! — появи се надпис на екрана на очилата му. Шоу си спомни кой бутон трябва да натисне.
	РЕСТАРТИРАНЕ…
	Той оживя отново. И сега се включи умението му да оцелява.
	_Никога не изпускайте от поглед околната обстановка…_
	Шоу се завъртя — точно навреме, за да избегне някакво тумбесто същество, което го нападна с огнен чук. Уби го с пет изстрела на лазера и се наложи да отскочи назад от последното замахване на оръжието му, преди съществото да умре.
	Съобщението на екрана на очилата беше: ТОКУ-ЩО СПЕЧЕЛИ ЧУК ОТ ЛАВА. В долния десен ъгъл се появи малко изображение на чука. Прозорецът се наричаше СКЛАД ЗА ОРЪЖИЯ.
	На тревистото поле пред него се появи сянка.
	Сърцето на Шоу заби по-силно и той бързо погледна нагоре, точно навреме, за да убие едно от проклетите летящи чудовища. И то имаше квазичовешко лице. Шоу почувства, че се облива в пот и е напрегнат. Изпита желание да стреля безразборно, да взривява същества през бурени и дървета и да натиска спусъка, когато няма ясна видимост.
	Замисли се за ловеца, който простреля елена през храстите.
	_О, улучил ли съм нещо? Чух шумолене в храстите. Помислих, че е вълк…_
	Шоу се успокои и пое контрол върху тактиката. Застреля множество бягащи, летящи и гърчещи се неща, докато едно извънземно неспортсменски пусна голям камък от върха на хълм и го смаза.
	РЕСТАРТИРАНЕ…
	Той видя, че Мади Пул се бие едновременно с три същества и се хвърля за укритие зад паднало дърво, отрупано с торби с царевица и селски хляб — това беше масата с чипса и консервите супа. Шоу имаше добра видимост към едното и го уби. Мади не даде знак, че е благодарна за помощта. Като истински войник тя не можеше да отклони вниманието си.
	От тонколоните се разнесе глас с азиатски акцент:
	— Изживяването ви с „Потапяне“ ще свърши след пет минути.
	Мади застреля другите двама нападатели, натисна бутон на очилата си, приближи се до Шоу и натисна същия бутон и на неговите очила. Фантастичният свят остана, но извънземните изчезнаха. Изведнъж стана тихо. Чуваха се само измислените звуци на океана и вятъра. В ръцете им вече нямаше лазерни пистолети.
	— Страхотно изживяване — отбеляза той.
	Тя кимна.
	— Абсолютно. Забеляза ли, че всички същества имат човешки лица?
	— Да.
	— Хонг Уей, изпълнителният директор на компанията, поръча на целеви групи да набележат злодеи. Геймърите се чувстват много по-удобно, когато убиват нещо, което прилича на човек, отколкото на животно. Ние сме храна, Бамби е опасен.
	Шоу се огледа наоколо.
	— Къде е изходът?
	— Имаме още няколко минути — престорено свенливо каза Мади. — Хайде да се бием още малко.
	Той беше уморен след изпълнения със събития ден, но му беше приятно да е с нея.
	— Играя.
	Тя се усмихна, а после хвана ръката му и я сложи върху друг бутон на очилата.
	— На три натисни този.
	— Разбрах.
	— Едно… две… три!
	Шоу натисна бутона и от джойстика се появи нажежен до червено меч. И в нейната ръка се появи меч. Този път нямаше други същества. Бяха само двамата.
	Мади Пул не загуби нито секунда. Тя скочи към него и бързо размаха меча. Шоу умееше да борави с ножове, но никога не беше държал меч в ръката си. И все пак сражението с оръжието беше инстинктивно. Той парира удара й и атакува, ядосан, че не му беше казала какво изисква тази част от играта. Тя отби всичките му удари или ги избегна. Веднага щом не я улучеше, Мади се връщаше и отново го нападаше. Предимствата му бяха по-дълги крака и сила, а нейните — бързина и че е по-малка мишена.
	Шоу се задъха… и не само от усилието да се катери по каменни тераси и скали.
	По тонколоните съобщиха, че им остават две минути. Крайният срок сякаш зареди с енергия Мади. Тя нападаше непрекъснато. Шоу рани крака й, а Мади — рамото му. Появи се кръв. Зловещ брояч на очилата му показа, че му остават деветдесет процента живот.
	Той финтира и Мади се хвана на уловката. Избегна удара му твърде късно и получи повърхностно разрязване на бедрото. Шоу чу тихия й, мрачен глас:
	— Копеле.
	Той атакува и Мади отстъпи. Опита се да скочи на ниска скална тераса — платформа на петдесетина сантиметра над земята — прецени погрешно и падна тежко. Въпреки че подът беше застлан с дунапрен, тялото й се блъсна в ръба на платформата. Свлече се на колене, хвана се за ребрата и изохка от болка.
	Шоу се изправи, спусна меча и се приближи до нея да й помогне.
	— Добре ли си?
	Той беше на един метър от нея, когато тя изведнъж скочи на крака и заби меча си в корема му.
	_Ти току-що умря!_
	Всичко беше преструвка. Мади беше паднала нарочно и се беше приземила по особен начин — със свити крака, за да запази равновесие и да атакува.
	От тонколоната на тавана съобщиха, че времето им е изтекло. Фантастичният свят отново се превърна в задкулисно помещение на театър. Свалиха очилата си. Той кимна и се приготви да каже: „Това беше удар под пояса — нелоша шега“ — но не го направи. Мади избърса потта от челото и слепоочието си с ръка и се огледа наоколо с изражение, което не беше много по-различно от това на съществата, които го бяха убили. Не победоносно, не ликуващо. Нищо. Само лед.
	Шоу си спомни какво беше казала Мади, преди да влязат в павилиона.
	_Само ще я опитаме тук, за да се позабавляваме…_
	Докато вървяха към изхода, тя сякаш изведнъж осъзна, че не е сама, и попита:
	— Хей, не си вбесен, нали?
	— Всичко е точно.
	Неловката напрегната атмосфера малко се промени, но не изчезна напълно, когато излязоха от стаята. Желанието на Шоу да покани Мади на вечеря се изпари. Щеше да го направи. Може би. По-нататък. Не тази вечер.
	Те дадоха очилата си на служителя на ХСЕ, който ги пусна в контейнер за дезинфекция. На изхода дадоха на Мади брезентова торба. Шоу предположи, че вътре има нова игра, която тя да прегледа вкъщи.
	Телефонът му иззвъня.
	Местен код.
	Полицията в Бъркли, за да го арестуват за кражба? Дан Уайли и комисар Къмингс бяха решили да го задържат отново, след като бяха размислили за „Големия обир на веществено доказателство“?
	Обаждането наистина беше от СОГТП. Дежурната на гишето му каза, че може да вземе колата си от полицейския паркинг.
	Шоу беше капнал от умора и бе умрял три-четири пъти по време на играта и си помисли: _Пробвай._
	— Може ли някой да ми я докара?
	Мълчанието, което сигурно означаваше изумлението на дежурната полицайка, продължи три секунди.
	— Опасявам се, че не можем да го направим, господине. Трябва да отидете да я вземете лично.
	Тя му каза адреса и той го запомни, а след това погледна Мади.
	— Колата ми е освободена.
	— Мога да те закарам.
	Беше очевидно, че тя предпочита да остане на Конференцията. Шоу нямаше нищо против.
	— Не, ще взема такси.
	Той я прегърна, а Мади го целуна по бузата.
	— Беше забавно… — започна Шоу.
	— Лека нощ! — прекъсна го тя и подръпвайки косата си, тръгна към друг павилион — с извънземните и мечовете — а самият Шоу беше изтрит от съзнанието като изхвърляне на данни от оперативната памет на твърд диск.


>>	24.

	Нямаше логична причина да плати сто и петдесет долара, за да си върне кола, която преди всичко не трябваше да бъде задържана.
	Но това беше факт.
	Още по-обидното беше, че таксата беше пет процента върху сумата, ако използваш кредитна карта. Колтър провери наличността в сметката си — сто осемдесет и седем долара. Даде картата си „Американ Експрес“, плати и отиде на изхода да чака.
	Полицейският паркинг представляваше обширен двор в занемарена част на Вали, от източната страна на магистрала 101. Някои от колите бяха тук от месеци, съдейки по мръсотията по тях. Шоу започна да брои самолетите, които се снишаваха за приземяване на летището в Сан Франциско, и се замисли как шумът им изнервящо беше заглушил звуците на евентуални нападатели, докато търсеше Софи в старата фабрика. Той се отказа на шестнайсетия. Докараха колата му пет минути по-късно. Шоу я огледа. Нямаше драскотини или вдлъбнатини. Чантата с лаптопа му все още беше в багажника и вероятно беше претърсена, но нищо не беше повредено или взето.
	Отривистият глас на джипиеса го насочи към по-облагородена част на Силициевата долина, и по-тиха в късната вечер. Шоу се отправи към къмпинга за каравани във възвишенията Лос Алтос. Беше избрал обиколен маршрут, пренебрегвайки инструкциите на електронния женски глас и търпеливите му преизчисления и поправки.
	Защото някой го следеше.
	Когато излезе от полицейския паркинг, забеляза, че една кола запали фаровете си, направи обратен завой и подкара към него. Шофьорът рязко спря на жълт светофар, когато лесно можеше да премине, без да го глобят, и колата зад него бързо свърна към тротоара. Шоу не можа да види марката, модела или цвета.
	Случаен крадец на коли или обирджия? Два процента. Едва ли си заслужаваше да лежиш в затвора заради шевролет „Малибу“.
	Детектив Дан Уайли, който смяташе да го спука от бой? Четири процента. Това би било удовлетворяващо, но щеше да сложи край на кариерата му. Той беше самовлюбен, не глупав.
	Детектив Дан Уайли, който се надяваше да го хване да си купува марихуана или кокаин? Петнайсет процента. Уайли имаше вид на отмъстително копеле.
	Някой престъпник, който Шоу беше помогнал да хвърлят зад решетките, или наемен убиец, или главорез, нает от споменатия престъпник? Десет процента. Тези типове не бяха малко. Би било трудно някой да го е проследил до полицейския паркинг, но не беше невъзможно. Шоу определи двуцифрено число на тази вероятност, защото имаше склонност да увеличава процентите, когато последиците от това, което можеше да се случи, бяха особено болезнени. Или фатални.
	По-голямата вероятност беше да е Индивидът X, чиито планове за Софи Мълинър беше осуетил и който беше дошъл да отмъсти: шейсет процента.
	Шоу намали гласа на джипиеса, изключи автоматичната спирачна система и подкара по тиха улица. Настъпи яко газта, все едно се опитваше да избяга. Преследвачът също увеличи скоростта. Шоу достигна осемдесет километра в час, удари спирачки и зави наляво. Гумите се плъзнаха, защото асфалтът беше мокър от росата, и Шоу за малко не загуби контрол върху управлението. Задницата на колата занесе. Той успя да овладее сложната маневра точно навреме и шевролетът плавно се шмугна във входа на тъмен закрит паркинг. След шест-седем метра Шоу направи обратен завой. Гумите изсвириха пронизително. Той настъпи газта и се отправи обратно към входа.
	Телефонът му беше включен и камерата записваше. Фаровете на колата светеха ярко. Беше готов да улови образа на преследвача.
	Плячката му така и не се появи. Минута по-късно Шоу форсира двигателя, излезе от паркинга и зави надясно, като предполагаше, че преследвачът го чака.
	Улицата беше пуста. Той продължи към къмпинга за каравани, като този път изпълняваше инструкциите на джипиеса. Спря на входа на къмпинга и се огледа наоколо. Имаше улично движение, но колите профучаваха в непрекъснат поток една след друга. Шофьорите им не се интересуваха от него. Шоу влезе в къмпинга, зави по Гугъл Уей и спря.
	Слезе, заключи колата и тихо се приближи до вратата на кемпера си. Влезе вътре, без да включи осветлението, извади пистолета „Глок“ от шкафчето с подправките и в продължение на пет минути се взира през щорите. Нямаше коли.
	Шоу влезе в малката баня и се изкъпа първо с гореща, а после с леденостудена вода. Облече джинси и суитшърт и си направи вечеря от бъркани яйца с тарагон и салвия, препечена филия с масло и парче солена селска шунка и бутилка бира „Анкър Стийм“.
	Седна на пейката да вечеря и както обикновено провери местните новини. Нападната беше друга жена — в Дейли Сити — и извършителят беше арестуван, преди Шоу да спаси Софи. Имаше няколко несвързани със случая истории — популярен профсъюзен деятел отричаше обвинения в корупция; осуетен терористичен акт на доковете на Оукланд; увеличаване на броя на регистрираните гласоподаватели, докато калифорнийци се готвеха да гласуват на някакъв референдум.
	Колкото до отвличането на Софи Мълинър, водещите и коментаторите не съобщаваха новини, които Шоу не знаеше, и продължаваха да правят онова, което умееха най-добре: разпалваха параноята. „Точно така, Кенди, от опит знам, че такива похитители — заради тръпката, както ги наричаме — често нападат много жертви.“
	И Шоу беше влязъл в новините.
	Детектив Дан Уайли беше казал, че загрижен гражданин, Колтър Шоу, който иска наградата, предложена от господин Мълинър — сякаш беше користолюбив наемник — е предоставил информация, която се оказала полезна за спасяването.
	Шоу затвори интернет и изключи лаптопа и рутера.
	_Оказала се полезна…_
	Наближаваше полунощ.
	Шоу беше готов да заспи, но сънят не идваше. Той отиде до шкафа в кухнята и отново извади плика, който беше откраднал от архивите на Калифорнийския университет, Бъркли, онзи с елегантно изписаното „Оценени изпити 5/25“. Вътре бяха документите, които беше прегледал по-рано. Отвори празна тетрадка и свали капачката на писалката си.
	Изпи глътка бира и започна да чете сериозно, като се зачуди дали наистина ще намери отговора на въпроса какво се е случило рано сутринта на пети октомври преди петнайсет години, на мрачния и каменист Еко Ридж.


>	Трето ниво:
>	Потъващият кораб
>	Неделя, 9-и юни

	Камъкът не оказа никакво въздействие върху предното стъкло на потъващия „Улови мига“.
	Шоу го хвърли обратно в тъмния, бурен Тихи океан и извади от джоба си сгъваемия нож. Щеше да го използва, за да се опита да извади винтовете, с които рамката със стъклото беше закована за предната страна на каютата.
	Сред бурния рев на вълните, които се разбиваха в скалите и пясъка, той чу, че Елизабет Чабел вика нещо.
	Вероятно: „Измъкни ме от тук, по дяволите!“.
	Или нещо подобно.
	Шоу се хвана с лявата ръка за грапавите перила и се залови с винтовете. Бяха четири, стандартни. Той пъхна острието странично и завъртя в посока обратна на часовниковата стрелка. За момент не се случи нищо. След това той рязко завъртя отново, винтът помръдна и след няколко минути излезе. После отвинти втория и третия.
	Развинти до половината четвъртия, когато голяма вълна блъсна корабчето и запрати Шоу назад през перилата, между плавателния съд и единия пилон.
	Той инстинктивно понечи да се хване за нещо, изпусна ножа и го видя как грациозно описа спирала, преди да се устреми към дъното на океана. Шоу заплува към повърхността и отново се добра до предната палуба.
	Стъклото се беше разхлабило, но не излизаше.
	Добре. Достатъчно. Шоу го хвана с две ръце, опря стъпала във външната стена на каютата и задърпа.
	Рамката се отскубна.
	Шоу и стъклото полетяха настрани.
	По дяволите, помисли си той и си пое дъх, преди отново да падне във водата.
	Пак заплува към повърхността. Сега не трепереше толкова силно и почувства, че го обзема еуфория. Това беше начинът хипотермията да ти каже, че смъртта може да бъде забавна.
	Шоу отново допълзя до предната палуба, вмъкна се в предната част на каютата и се плъзна до преградата, която я отделяше от задната част. Корабчето вече беше потънало под ъгъл четирийсет и пет градуса от страната на кърмата. Изтощената Елизабет Чабел беше напуснала позицията си върху койката на наводнената до половината задна част на каютата и се беше хванала за рамката на прозорчето на вратата. Шоу видя рани по ръцете й. Тя сигурно беше разбила стъклото и се беше пресегнала да намери дръжката, която беше махната.
	— Защо? Кой направи това? — изхлипа Елизабет.
	— Всичко ще бъде наред, Елизабет.
	Шоу прокара ръце по вътрешната врата и напипа острите точки. Вратата беше закована с винтове от другата страна както във фабриката, в която беше затворена Софи.
	— Имаш ли някакви инструменти?
	— Не! Т-търсих п-проклети инструменти. — Тя заекваше от студ.
	Кога щеше да настъпи хипотермията? Вероятно след десетина минути.
	В корабчето се разби още една вълна. Чабел измънка нещо, което Шоу не можа да разбере, защото тя трепереше силно.
	— К-кой… — повтори Елизабет.
	— Той ти е оставил няколко неща. Пет предмета.
	— Адски е с-студено.
	— Какво ти е оставил?
	— Хвърчило… Имаше х-хвърчило. Енергийно блокче. Изядох го. Ф-фенерче. К-кибрит. Мокър е. С-саксия. Ш-шибана с-саксия.
	— Дай ми я.
	— Да дам…
	— Саксията.
	Тя се наведе, потърси пипнешком под повърхността и миг по-късно му даде кафява керамична саксия. Шоу я разби в стената, взе най-острото парче и започна да дълбае дървото около пантите.
	— Върни се на койката — каза Шоу. — Вън от водата.
	— Н-няма м-място…
	— Доколкото можеш.
	Елизабет се обърна, покачи се на леглото и успя да се измъкне над повърхността.
	— Разкажи ми за Джордж — поиска Шоу.
	— П-познаваш г-гаджето ми?
	— Видях ваша снимка. На твоите бални танци.
	Тя се засмя леко.
	— Т-той е ужасен т-танцьор. Н-но се опитва. Д-добре с ф-фок-строта. А ти…
	Шоу също се засмя.
	— Не танцувам, не.
	Дървото беше тиково. Твърдо като камък.
	— Ходиш ли често в Маями да видиш родителите си?
	— Аз…
	— Имам къща във Флорида. В далечния север. Качвала ли си се на „Глейдс“?
	— Един от онези к-кораби със с-самолетни витла. Щ-ще умра, нали?
	— Не, няма.
	Корабчето потъна още малко.
	— Веднъж с-счупих зъба си в… една лавица. — Тя се разрида. — Н-не знам кой си. Благодаря ти. Но се махай от тук. Бягай. С-спаси се… К-късно е.
	Той погледна към тъмната част на каютата, където жената се беше вкопчила в стойката на койката.
	— М-моля те каза тя. — С-спаси се.
	Корабчето потъна още малко.


>	Второ ниво:
>	Тъмната гора
>	Събота, 8-и юни, един ден по-рано

>>	25.

	В девет часа сутринта Колтър Шоу беше в един от струващите по двайсет и пет милиона долара молове, осеяли Силициевата долина. Този имаше салон за маникюр, фризьорски салон, куриерско бюро на „ФедЕкс“ и салвадорски ресторант — заведението, в което седеше Шоу в момента. Мястото беше приятно, украсено с хартиени цветя в червено и бяло, розетки и снимки на планини, вероятно в Салвадор. Освен това ресторантът предлагаше едно от най-хубавите латиноамерикански кафета, които Шоу беше пил „Санта Мария“ от „микрорегиона“ Потреро Гранде. Той искаше да си купи един килограм, но кафето не се продаваше на едро.
	Шоу пиеше ароматичната течност на малки глътки и поглеждаше към улицата. Само преди няколко минути по пътя за търговския център той мина покрай внушителни къщи, но тук имаше само малки едноетажни къщи. Едната беше под ипотечна възбрана — Шоу се замисли за съседа на Франк Мълинър — а другата се продаваше от собственика. На алеите за паркиране на две от къщите имаше табели: ГЛАСУВАЙТЕ С „ДА“ НА ПРЕДЛОЖЕНИЕ 457. БЕЗ ПОВИШАВАНЕ НА ДАНЪЦИТЕ ВЪРХУ СОБСТВЕНОСТТА! И подобно послание с добавени череп и кръстосани кости и думите: „НЕДВИЖИМ ИМОТ «СИЛИЦИЕВА ДОЛИНА» — ТИ НИ УБИВАШ!“.
	Шоу отново се обърна към купчината документи, които беше взел от университета онзи ден. Вярно, беше ги откраднал, въпреки че като се замислеше, можеше да се аргументира, че кражбата е оправдана.
	В края на краищата, те бяха написани или събрани от баща му, Аштън Шоу.
	Колтър се замисли за две от неговите правила:
	_Никога не възприемайте стратегия и не подхождайте към някоя задача, без да определите проценти._
	_Никога не определяйте процент, докато не разполагате с колкото е възможно повече факти…_
	Разбира се, това беше ключът.
	Колтър Шоу не можеше да направи преценка какво се е случило на пети октомври преди петнайсет години, докато не събереше факти… Какво на тези страници беше свързано със случая? Те бяха триста седемдесет и четири. Той се запита дали самото число не е послание. Баща му обичаше кодове и загадъчни указания.
	Аштън беше експерт по политически науки, право, правителството и американска история и имаше едно странно хоби — физика. Разбърканите страници съдържаха откъслечни сведения по всичките тези теми. Започнати, но незавършени есета, и завършени есета, които обаче не говореха нищо на Шоу. Странни теории, цитати от хора, за които не беше чувал. Карти на квартали в Средния запад, Вашингтон, окръг Колумбия, Чикаго и градчета във Вирджиния и Пенсилвания. Диаграми на населението от XIX век. Изрезки от вестници. Снимки на стари сгради.
	И медицински документи, които се оказаха от научното изследване на майка му за психозата по фармацевтичните компании на Източното крайбрежие.
	Твърде многото информация е безполезна като твърде малкото информация.
	Четири страници бяха прегънати в ъгъла и това предполагаше, че баща му или някой друг е искал да се върне на тях и да ги прочете по-внимателно. Шоу ги записа и ги прегледа. Страница трийсет и седма беше карта на град в Алабама; страница шейсет и трета — статия за ускорител на частици; страница сто и осемнайсета — фотокопие на статия в „Ню Йорк Таймс“ за нова компютърна система в нюйоркската борса; и страница двеста двайсет и пета — несвързано и разхвърляно есе от съставителя на документите за инфраструктурата в страната.
	Шоу си напомни, че е възможно между документите да няма абсолютно никаква връзка. Вярно, те бяха събрани малко преди пети октомври, но от човек, чиято връзка с реалността вече беше станала тънка като конец.
	Шоу се протегна, вдигна глава от снимка на стара Съдебна палата в Нова Англия и случайно видя кола, която бавно се движеше по улицата и спря до шевролета му. Беше „Нисан Алтима“, сива, на няколко години, и боята й беше олющена и издраскана. Той не видя шофьора, защото слънцето блестеше в очите му, но забеляза, че той или тя се е привел на седалката. Шоу стана и се приготви да заснеме регистрационния номер, но нисанът потегли и се скри зад ъгъла. Не видя номера.
	Човекът от снощи? Онзи, който го шпионираше в парка „Сан Мигел“? И най-важният въпрос: Индивидът X ли беше?
	Той седна и се запита дали да се обади на Оперативната група.
	От друга страна обаче, какво щеше да каже на Уайли?
	Телефонът му иззвъня. Шоу погледна екрана. Франк Мълинър. Трябваше да се срещнат след един час.
	— Франк.
	— Колтър — изрече Мълинър. Шоу се зачуди дали здравето на Софи не се е влошило. Може би падането беше по-лошо, отколкото изглеждаше на пръв поглед. — Трябва да говорим за нещо. Аз… не трябва да ти казвам, но е важно.
	Шоу остави чашата с превъзходното кафе.
	— Продължавай.
	След кратко мълчание Мълинър каза:
	— Предпочитам да се срещнем лично. Можеш ли да дойдеш веднага?


>>	26.

	Пред дома на семейство Мълинър като маяк стоеше бяло-зелена патрулна кола на Оперативната група. Униформеният полицай зад волана беше млад и носеше авиаторски очила. Главата му беше обръсната като на много от ченгетата, които Шоу беше видял в главното им управление.
	На полицая явно беше казано, че Шоу ще пристигне скоро, и му бяха дали описанието му. Той хвърли на Шоу един поглед и отново се обърна към радиопредавателя или компютъра си, или — след въвеждането на Шоу в света на видеоигрите вчера — може би „Кенди Краш“, която Мади Пул му беше казала, че се смята за „развлекателна“ игра, каквато играеш на телефона си, за да запълваш свободното си време.
	Мълинър му отвори и влязоха в кухнята. Предложи му кафе, но той отказа.
	Двамата мъже бяха сами. Софи все още спеше. Шоу забеляза движение в краката си, погледна надолу и видя Лука, пуделът на Фий, който дойде, пийна малко вода и се отпусна на пода. Те седнаха, Мълинър стисна в шепи чашата си и каза:
	— Станало е още едно отвличане. Не трябваше да казвам на никого.
	— Знаеш ли подробности?
	Името на втората жертва беше Хенри Томпсън. Той и брачният му партньор живееха на юг от Маунтин Вю, в Сънивейл, недалеч от тук. Томпсън, петдесет и пет годишен, беше изчезнал късно снощи, след презентация в университета Станфорд, където беше изнесъл лекция. Предното стъкло на колата му беше разбито с камък или тухла. Той спрял и тогава го нападнали и отвлекли.
	— Детектив Стандиш каза, че няма свидетели.
	— Ами Уайли?
	— Не, беше само детектив Стандиш.
	— Искане за откуп?
	— Не мисля. Това е една от причините, поради които полицията мисли, че е същият човек, който отвлече Фий. Партньорът на Хенри Томпсън научил името и номера ми и ми се обади. Звучеше по същия начин като мен, когато изчезна Фий. Полудял… спомняш си. Чул, че ти помагаш, и ме помоли да се свържа с теб. Каза, че ще те наеме да намериш Томпсън.
	— Не съм наемник. Но ще говоря с него.
	Мълинър написа името и номера на залепящо се листче: Брайън Бърд.
	Шоу се наведе и почеса пудела по главата. Кучето, естествено, не разбираше, че той е спасил стопанката му, но човек би си помислил, че знае, съдейки по изражението му — блеснали очи и многозначителна усмивка.
	— Хенри Томпсън. — Шоу написа името в телефона си. — Кой по-точно? — В Сънивейл имаше няколко души с това име.
	— Той е блогър и активист за правата на хомосексуалистите.
	Шоу щракна на правилния човек. Томпсън беше закръглен и имаше приятно лице, усмихнато на почти всяка негова снимка в „Гугъл“. Пишеше два блога: единият за компютърната индустрия и другият за правата на гейовете. Шоу изпрати уебстраницата му на Мак и поиска детайли.
	Отговорът беше типичен за Мак: „Добре“.
	— Може ли да видя Фий? — попита Шоу.
	Мълинър излезе и след момент се върна с дъщеря си. Тя беше с дебел халат в бургундскочервено и пухкави розови чехли. Дясната й ръка беше увита в светлосин гипс. Имаше превръзки и на другата си ръка.
	Очите й бяха хлътнали и зачервени.
	Софи леко прегърна Шоу.
	— Шоу.
	— Как си, Софи? Как е ръката?
	Тя погледна безизразно ръката си.
	— Добре. Сърби ме. Това е най-лошото. — Софи се приближи до хладилника, наля си чаша портокалов сок, върна се и седна. — Качиха те в полицейска кола. Казах им, че ти си ме спасил.
	— Не се тревожи. Сега всичко е наред.
	— Чу ли? Той е отвлякъл още някого.
	— Да. Пак ще помогна на полицията.
	Факт, който полицията все още не знаеше.
	— Знам, че може да е трудно, но би ли ми разказала какво се случи? — попита Шоу.
	Софи отпи от портокаловия сок, а после изпи половината чаша. Шоу предположи, че тя взима болкоуспокояващи, от които устата й пресъхва.
	— Добре.
	Той беше донесъл една от тетрадките си и я разгърна. Софи погледна писалката му, отново безизразно.
	— Сряда. Прибрала си се вкъщи.
	Запъвайки се, Софи обясни, че била ядосана.
	— За н-нещо.
	Франк Мълинър стисна устни и не каза нищо.
	Тя разказа, че отишла с велосипеда си в кафене „Куик Байт“ да пие лате и да хапне нещо — вече не си спомняше какво — и се обадила на приятелки да пита за тренировките по лакрос. След това отишла в парка „Сан Мигел“.
	— Когато съм ядосана или тъжна, ходя там да карам велосипед. Да се отърся от гнева. Знаеш ли какво е гняв?
	Шоу знаеше.
	Гласът й се задави.
	— Кайл правеше същото със сърфа си. Ходеше на „Маверикс“, на север от град Хаф Мун Бей. — Софи стисна зъби и избърса една сълза. — Отбих се на банкета на Тамиен, за да оправя каската си. И тогава ме блъсна някаква кола.
	— Видя ли каква е? — попита Шоу, както биха попитали ченгетата. Мислеше за сив нисан, въпреки че никога не би подвел свидетел.
	— Не. Стана неочаквано, изведнъж. Шибанякът ме блъсна изневиделица.
	Момичето разказа, че лежала зашеметена в подножието на хълма, когато чула приближаващи се стъпки.
	— Знаех, че не е случайно — продължи тя. — Банкетът беше широк и нямаше причина да ме удря, освен ако не е искал. И чух, че колелата на колата се завъртяха на място точно преди да ме блъсне, затова той явно се е прицелвал. Извадих телефона си, за да се обадя на 911, но вече беше късно. Захвърлих го, за да могат да го проследят и да ме намерят. След това се опитах да стана, но той ме нападна. И ме ритна или ме удари в гърба, в бъбрека, затова бях като парализирана и не можех да помръдна.
	— Постъпила си умно, че си хвърлила телефона. Така разбрах какво ти се е случило.
	Софи кимна.
	— След това той заби игла във врата ми и изгубих съзнание.
	— Лекарите или полицаите казаха ли ти какъв е бил опиатът?
	— Попитах ги. Казаха, че било някакво болкоуспокояващо с рецепта, разтворено във вода.
	— Видя ли как изглежда човекът?
	— Не ти ли казах? Казах на някого. Сива скиорска маска, слънчеви очила.
	Шоу й показа снимката от кадъра на охранителната камера в „Куик Байт“.
	— Детектив Стандиш ми я показа. Не, не видях такъв човек. — Софи стана, изрови пръчица за хранене от едно чекмедже, пъхна я под гипса на ръката си и потърка нагоре и надолу.
	— Как мислиш, мъж ли беше, или жена?
	— Предполагам, че беше мъж. Може и да е била жена, но беше силна — достатъчно, за да ме носи или завлече в колата. Ами, когато ме ритна в кръста, докато бях на земята? Човек би си помисли, че една жена не би направила това на друга жена. — Софи повдигна рамене. — Предполагам, че и ние може да сме извратени като някои мъже.
	— Човекът каза ли нещо?
	— Не. После се свестих в онази стая.
	— Опиши я.
	— Светлината беше слаба и не видях много. — Очите й блеснаха. — Беше адски странно. Помислих си, че когато във филмите отвлекат някого, има легло, одеяло и кофа да пишка. Да, _имаше_ шише вода. Но нямаше храна. Само голяма, празна стъклена бутилка, парцал, риболовно влакно и кибрит. Стаята беше много стара. Но бутилката, парцалът и другите неща бяха нови.
	Шоу й каза още веднъж колко умно е постъпила, като е счупила бутилката, за да си направи стъклено острие и да среже гипсокартона.
	— Започнах да търся начин да се измъкна. Единствените прозорци, които не бяха заковани, бяха на последния етаж. Не можех да разбия някой и да скоча. Започнах да търся врата. Всичките бяха заключени или заковани.
	Шоу им каза, че и той е търсил и е намерил само една отворена врата — външната.
	— Не стигнах дотам. — Софи преглътна. — Чух изстрелите и… Кайл… — Тя се разрида тихо. Баща й се приближи до нея и я прегърна и Софи заплака на гърдите му.
	Шоу обясни, че Софи е направила капан от риболовното влакно и е завързала суитшърта си така, че да се движи напред и назад, сякаш на пода има сянка. За да примами по-близо похитителя. И да го удари с варел.
	Франк отвори широко очи от почуда.
	— Наистина ли?
	— Щях да те убия, Шоу… — тихо каза тя. — Помислих те за него. Щях да го наръгам със стъклото. Паникьосах се и побягнах. Съжалявам, ако съм те наранила.
	— Трябваше да се досетя, че си боец — отвърна той.
	Софи се усмихна.
	— Той докосна ли те? — попита Шоу.
	Баща й се размърда неспокойно, но този въпрос трябваше да бъде зададен.
	— Не мисля. Само взе обувките и чорапите ми. Суитшъртът ми все още беше закопчан. Почеркът ти е много дребен. Защо не пишеш на компютър или таблет? Ще бъде по-бързо.
	— Когато пишеш на ръка бавно, ти притежаваш думите — отговори Шоу. — Ако ги печаташ, не толкова. Ако ги четеш, още по-малко. А когато слушаш, изобщо не ги притежаваш.
	Тази идея, изглежда, я заинтригува.
	— Някой в „Куик Байт“ опитвал ли се е да те сваля наскоро?
	— Момчетата постоянно флиртуват. Питат: „А, какво четеш?“. Или „Хубаво ли е тамалето?“. Това е нещо обичайно. Нищо странно.
	— Спомняш ли си това от фабриката, Софи? Имаше го и в „Куик Байт“. — Показа й на телефона си снимка на листа, който беше оставен на мястото на обявата за изчезването й. Изображението с шаблон на зловещото лице. — Имаше нещо подобно на външната стена на стаята, където ти беше затворена.
	— Не си спомням. Беше тъмно. Образът е страшен.
	— Говори ли нещо на някого от вас?
	Бащата и дъщерята отвърнаха, че не им говори нищо.
	— Какво е? — попита Франк.
	— Не знам. — Шоу беше търсил в интернет изображения на мъжки лица с шапки и вратовръзки, но не се беше появило нищо подобно.
	— Детектив Стандиш не те ли попита за това?
	— Не — отговори Софи. — Щях да си спомням.
	Телефонът в джоба на халата й иззвъня. Мелодията беше стандартната. Софи не беше имала време да я смени на новия си телефон. Старият беше иззет като веществено доказателство и по всяка вероятност батерията му вече беше изтощена. Софи погледна екрана и отговори на обаждането.
	— Мамо?
	Тя погледна Шоу, който каза:
	— Засега ми е достатъчно, Фий.
	Софи го прегърна още веднъж и прошепна:
	— Благодаря ти, благодаря ти…
	Тя потрепери, пое си дълбоко въздух, отдалечи се и доближи телефона до ухото си.
	— Мамо. — Взе с другата си ръка чашата с портокаловия сок и се отправи към стаята си. Лука я последва. — Добре съм, наистина… Той е страхотен…
	Ъгълчето на устата на Франк Мълинър нервно потрепна. Погледна ръката на Шоу и видя, че няма венчална халка.
	— Женен ли си?
	— Не. Никога не съм се женил — отвърна Шоу и както понякога ставаше, когато се повдигнеше тази тема, си представи образа на Марго Келър, продълговатото й лице на древногръцка богиня, обрамчено с меки, тъмноруси къдрици. Този път той си я спомни как беше вдигнала глава от карта с археологически разкопки. Карта, която беше нарисувал Шоу.
	И след това Мълинър му предложи плик.
	Шоу не го взе.
	— Понякога приемам разсрочено плащане. Без лихви.
	— Ами… — Франк погледна плика. Лицето му беше зачервено.
	— По хиляда на месец за десет месеца. Можеш ли да си го позволиш?
	— Ще го направя. Каквото и да ми коства, ще го направя.
	Шоу често правеше тези уговорки и това побъркваше бизнес мениджърката Велма Бруин. Тя му беше изнасяла много лекции по въпроса.
	— Ти вършиш работата, Колт. Заслужаваш парите веднага.
	Велма беше права, но в гъвкавостта нямаше нищо лошо. И това беше особено вярно за неговата професия. Шоу беше научил урока за финансовия стрес в Силициевата долина. Обетованата земя, където се бореха много хора.


>>	27.

	На половината път за дома на Хенри Томпсън Колтър Шоу забеляза, че преследвачът му се е върнал. Може би.
	Той видя, че една кола отзад на два пъти зави след него. Сива, като онази пред салвадорския ресторант с божественото кафе. Логото на решетката не се виждаше през шест-седем коли назад. „Нисан“ ли беше? Може би да, може би не.
	За негова изненада шофьорът беше жена.
	Шоу наблюдаваше колата, когато тя профуча на червен светофар, за да завие след него. Той съзря силует през страничното стъкло и отново видя ниска, приведена фигура и къдрава коса, завързана на конска опашка. Не че и някои мъже нямаха такива прически, но по-вероятно беше да е жена, отколкото мъж.
	_Човек би си помислил, че една жена не би направила това на друга жена. Предполагам, че и ние може да сме извратени като някои мъже._
	Шоу нарочно направи два ненужни завоя и сивата кола го последва.
	Той огледа улицата и асфалтираната повърхност, измери ъгли и разстояния и изчисли радиуси.
	Сега…
	Шоу удари спирачки и се завъртя на сто и осемдесет градуса, за да се обърне с лице към преследвача. Спечели си един-два средни пръста и пет-шест надути клаксона.
	Към поздравите се присъедини нов звук.
	Воят на сирена. Шоу не забеляза, че беше направил обратен завой пред крайслер без опознавателни знаци. Той въздъхна. Спря и приготви шофьорската си книжка и договора за взимането на колата под наем.
	Към него се приближи нисък и як латиноамериканец със зелена униформа.
	— Господине.
	— Полицай. — Шоу му даде документите си.
	— Направихте нещо много опасно.
	— Знам. Съжалявам.
	Ченгето — името му беше П. АЛВАРЕС — се върна в колата си и седна на предната седалка да провери информацията. Шоу гледаше към пространството, където беше сивата кола, която вече беше изчезнала. Поне се увери, че беше същото превозно средство, което беше видял пред салвадорския ресторант „Нисан Алтима“, същата година, със същите драскотини и олющена боя.
	Полицаят се върна при Шоу и му даде документите.
	— Защо го направихте, господине?
	— Мислех, че някой ме следи. Тревожех се, че е крадец на коли. Чух, че отмъкват коли под наем.
	— Затова колите под наем нямат маркировка, че са коли под наем — бавно каза Алварес.
	— Така ли?
	— Ако ви безпокои нещо, обадете се на 911. Затова сме ние. Вие не сте от града. По работа ли сте тук?
	— Да — кимна Шоу.
	Алварес се замисли.
	— Добре. Имате късмет. Днес е денят, в който ходя в съда да давам показания и нямам време да се занимавам с вас. Но не правете глупости отново.
	— Няма, полицай.
	— Тръгвайте.
	Шоу прибра документите си, включи двигателя и подкара към кръстовището, където за последен път видя нисана. Зави наляво, по посоката, в която беше логично да избяга жената. И, разбира се, не откри следа от нея.
	Върна се на въведения в джипиеса маршрут и след петнайсетина минути беше в жилищния комплекс, където Хенри Томпсън споделяше апартамент с партньора си Брайън Бърд. Пред сградата имаше полицейска кола без опознавателни знаци. За разлика от изчезването на Софи, Оперативната група, или онзи, който се занимаваше с неговия случай, явно знаеше със сигурност, че Хенри Томпсън е отвлечен, след като бяха намерили колата му с разбито предно стъкло. Полицаят — може би загадъчният детектив Стандиш — сигурно беше при Бърд и чакаше искането за откуп, което Шоу знаеше, че никога няма да бъде отправено.
	Телефонът му сигнализира за получено съобщение. Спря колата и го прочете. Мак не беше открил криминална история в живота на Томпсън или Бърд. На техните имена нямаше регистрирани оръжия. Нямаха достъп до секретна информация, нито чувствителна длъжност, която да предположи мотив. Томпсън наистина беше блогър и активист за правата на гейовете, а Бърд работеше като финансов директор на малка фирма за рисков капитал. Нямаше оплаквания за домашно насилие. Томпсън се беше оженил за жена за една година, но преди едно десетилетие. Между тях, изглежда, нямаше лоши чувства. Като Софи, и той вероятно беше произволно избрана жертва.
	На неподходящо място в неподходящ момент.
	След като излезе от дома на Мълинър, Шоу беше изпратил съобщение на Бърд, за да го попита дали е вкъщи и дали е удобно да се срещнат. Бърд веднага отговори „да“.
	Шоу набра номера му.
	— Ало?
	— Господин Бърд?
	— Да.
	— Обажда се Колтър Шоу.
	— Това е приятел. Всичко е наред — каза Бърд на някого в стаята в дома си, а после отново заговори на Шоу: — Може ли да поговорим? Долу? Пред фоайето има градина.
	Никой от двамата не искаше полицията да знае, че участва и Шоу.
	— Ще бъда там. — Шоу затвори, слезе от шевролета и тръгна по безупречно поддържаната морава към пейка до външната врата. Наблизо имаше фонтан, който разпръскваше мъгла във въздуха. Дъгата в нея трептеше като развято знаме.
	Шоу огледа улиците отвъд красиво оформената градина, търсейки сивия нисан.
	Бърд дойде минута по-късно. Той беше на петдесет и няколко години и беше облечен с официална бяла риза и тъмен панталон. Коремът му висеше пет сантиметра над колана. Оредялата му бяла коса беше разрошена и не се беше бръснал. Двамата се ръкуваха и Бърд седна на пейката, приведен напред и с преплетени пръсти. Непрекъснато ги свиваше и отпускаше, както Франк Мълинър си беше играл с топката за голф.
	— Те чакат обаждане за откуп — с немощен глас каза Бърд. — Откуп? Хенри е блогър, а аз съм финансов директор, но компанията е нищо по стандартите на Силициевата долина. Не се занимаваме с технологии. — Гласът му потрепери. — Нямам пари. Ако поискат пари, не знам какво ще правя.
	— Не мисля, че е за пари. Възможно е дори да няма мотив. Може би е някой психичноболен. — Шоу говореше за извършителя в мъжки род, защото не беше необходимо да обърква разговора с обсъждане на пола.
	Бърд обърна към него зачервените си очи.
	— Вие намерихте онова момиче. Искам да ви наема да намерите Хенри. Детектив Стандиш ми се видя окей… Ами, искам вас. Кажете цената си. Колкото поискате. Може да се наложи да взема пари назаем, но ще платя.
	— Не работя срещу заплащане — рече Шоу.
	— Бащата на момичето… той е платил нещо.
	— Беше награда.
	— Тогава ще бъде награда. Колко искате?
	— Не искам пари. Сега имам интерес към случая. Нека ви задам няколко въпроса. И после ще видя какво ще мога да направя.
	— Боже… Благодаря ви, господин Шоу.
	— Наричай ме Колтър. — Той извади тетрадката си. — В случая със Софи похитителят я е набелязал предварително и я е проследил. Логично е да направи същото и с Хенри.
	— Искаш да кажеш, че го е дебнал?
	— Вероятно. Похитителят е много организиран. Искам да проверя всички места, където е бил Хенри, да речем, трийсет и шест часа, преди да бъде отвлечен.
	Пръстите на Бърд отново се свиха и кокалчетата му побеляха.
	— Той беше тук, разбира се, цялата нощ. Вечеряхме в „Джулио“. — Кимна към улицата. — Преди две вечери. Снощи изнесе лекция в Станфорд. Освен това нямам представа къде е бил. Хенри пътува из цялата Силициева долина. Сан Франциско, Оукланд. Сигурно пътува по стотина километра на ден, за да прави проучвания. Затова блоговете му са толкова популярни.
	— Знаеш ли дали се е срещал с някого през последните няколко дни?
	— Знам само за лекцията, от която той се връщаше, когато е бил отвлечен. Не знам за други. Съжалявам.
	— Върху какви статии работеше? Така може да разберем къде е бил.
	Бърд наведе глава.
	— Най-запален беше по едно експозе за високите цени на недвижимите имоти в Силициевата долина.
	Шоу кимна.
	— Имаше и статия за компании за видеоигри, които събират лична информация и я продават. Третата беше за потоците от печалба в софтуерната индустрия. Пътуваше къде ли не по темата за недвижимите имоти. Разговаряше с данъчните власти, брокери, собственици на домове, наематели, хазяи, строители… За историите за събирането на данни и печалбите Хенри ходеше в „Гугъл“, „Епъл“, „Фейсбук“ и един куп други компании. Не помня кои. — Бърд потупа с пръст коляното си. — А, да „Уолмарт“.
	— „Уолмарт“?
	— На Ел Камино Роял. Спомена, че отива там, и аз предположих, че ще пазаруваме, но той каза, че ще ходи по работа.
	— Къде беше лекцията в Станфорд снощи?
	— В сградата за компютърни науки „Гейтс“.
	— Ходил ли е напоследък на митинги за правата на хомосексуалистите?
	— Не, напоследък не.
	Шоу го помоли да прегледа записките на Томпсън и календара с ангажиментите му, за да види къде може да е ходил. Бърд отвърна, че ще го направи.
	— А знаеш ли дали наскоро Хенри е ходил в кафене „Куик Байт“ в Маунтин Вю?
	— Били сме там, но не сме ходили от месеци. — Бърд не го свърташе на едно място. Той стана и се вгледа в дърво джакаранда с красиви ярки лилави цветове. — Как е било за момичето? Софи. Полицаите не ми казаха много.
	Шоу обясни, че тя е била заключена в стая и изоставена.
	— Похитителят й беше оставил няколко неща. Софи ги използвала, за да избяга и да заложи капан, за да го нападне.
	— Наистина ли?
	Шоу кимна.
	— За Хенри това би било ужасно. Той страда от клаустрофобия. — Бърд се разрида, но съумя да се овладее. — В апартамента е толкова тихо. Искам да кажа, че е тихо, когато Хенри го няма и аз съм сам у дома. Сега, знам ли, тишината някак е различна. Разбираш ли какво имам предвид?
	Шоу много добре знаеше какво има предвид Бърд, но нямаше какво да каже, за да го накара да се почувства по-добре.


>>	28.

	Шоу обикаляше местата, където беше ходил Хенри Томпсън, преди да бъде отвлечен.
	„Епъл“ и „Гугъл“ бяха големи и страховити институции и без името на служителя, с който Томпсън се беше свързал там, Шоу Нямаше достъп, за да го потърси. И нямаше шанс да повтори сценария в „Куик Байт“, в който някой като Тифани да му помогне да играе на шпионин и да му предостави достъп до охранителни камери.
	Университетът Станфорд беше по-логичен избор. Похитителят вероятно беше проследил Томпсън след лекцията, а после го беше изпреварил на безлюдна отсечка на пътя, беше спрял на стотина метра от него и когато Томпсън го беше настигнал, бе хвърлил тухлата или камъка върху предното стъкло на колата му.
	Компютърният център „Гейтс“, мястото на лекцията обаче, се намираше в оживена част на кампуса на Станфорд. Наблизо нямаше паркинг и Томпсън сигурно беше вървял двеста метра в коя ли не посока, за да стигне до колата си. Шоу показа снимка на Томпсън на няколко служители, пазачи и продавачи в магазини, но никой не го позна.
	Той знаеше по кой път беше поел Томпсън. Мина покрай него. Колата беше изтеглена, но част от банкета беше оградена с жълта лента. Площта беше тревиста, вероятно избрана от X, за да не останат следи от гуми, както във фабриката. Наблизо нямаше къщи или други сгради.
	На следващо място беше „Уолмарт“, където беше ходил Томпсън. Защо проучването на блогъра го беше завело в супермаркет?
	Шоу въведе координатите в джипиеса и се отправи натам по широките улици с огрян от слънцето сив асфалт. Мина покрай идеално подкастрени живи плетове, високи треви, тротоари, бели като копирна хартия, одеяла от блестящи морави, увивни растения и палми с буйни листа. Той забеляза стилните и красиви сгради, каквито архитектите слагат на първата страница в портфолиото си, с огледални стъкла като очи на хищна риба, която не се интересува от теб… макар и само в момента.
	И после, също както се беше случило, докато караше към салвадорския ресторант, големите къщи и лъскави корпорации изведнъж останаха назад и Шоу навлезе в една съвсем различна Силициева долина. Малки къщи, занемарени като жилището на Франк Мълинър. Собствениците бяха направили избора между храна и пребоядисване.
	Той спря на паркинга пред „Уолмарт“, верига, която познаваше много добре. Надежден източник на дрехи, храна, лекарства, принадлежности за лов и риболов и екипировка за оцеляване, както и за нещо също толкова важно — подаръци в последната минута за племенничките му, които Шоу виждаше няколко пъти в годината.
	Какво би могло да доведе тук Хенри Томпсън?
	И после разбра. В отсрещния край на паркинга имаше няколко превозни средства — джипове и пикапи. В тях седяха — на предната седалка или отвън, на шезлонги — или се разхождаха наоколо мъже с чисти, макар и измачкани дрехи. Джинси, памучни панталони, тениски с якички. Дори няколко бяха със спортни сака. Всичките имаха лаптопи. Преди деветдесет години, по време на Голямата депресия, те биха се събирали около лагерен огън, но сега седяха пред студената бяла светлина на компютърния екран.
	Нова порода клошари.
	Шоу паркира шевролета и слезе. Обиколи наоколо, показа снимка на Томпсън на екрана на телефона си и обясни, че мъжът е изчезнал и че той помага в издирването му.
	За своя изненада научи, че никой от тези мъже — а те бяха само мъже — всъщност не е бездомен или безработен. Те работеха тук, и Силициевата долина, някои в престижни интернет компании, и имаха жилища. Живееха обаче далеч, твърде далеч, за да пътуват всеки ден, и не можеха да отделят пари за стаи в местен хотел или мотел. Стояха тук два, три или четири дни седмично и после се връщаха при семействата си. Шоу научи, че нощем импровизираният лагер е по-многолюден. Тази група работеше вечерна или нощна смяна.
	Затова Хенри Томпсън беше идвал тук — да интервюира тези хора за блога си за трудностите да притежаваш или да вземеш под наем имот в Силициевата долина.
	Един слаб, жилав латиноамериканец, който живееше в джипа си „Буик“, каза на Шоу:
	— За мен това е стъпка нагоре. По-рано всяка нощ пътувах с автобус до окръг Марин и после обратно. Шест часа. На шофьорите не им пукаше. Купиш ли си билет, може да спиш цяла нощ. Но на два пъти ме обраха. Сега е по-добре.
	Някои мъже работеха като портиери, други — в поддръжката. Имаше програмисти и средно ниво мениджъри. Шоу видя един млад мъж с големи хипстерски мустаци и златни обици филигран, който рисуваше в голям скицник нещо като търговска реклама на някакъв хардуер. Човекът явно имаше талант.
	Само един от хората помнеше Хенри Томпсън.
	— Преди два дни, да. Пита ме къде живея, пътувам ли и дали се опитвам да си намеря жилище по-наблизо. Интересуваше се дали съм притиснат да напусна къщата си. Дали някой се е опитал да ме подкупи или ме е заплашвал. Особено държавни служители или предприемачи. — Мъжът поклати глава. — Хенри е добър човек. Пука му за нас.
	— Имаше ли някой с него? Видяхте ли някой да го наблюдава?
	— Да го наблюдава?
	— Мислим, че може би е отвлечен.
	— Отвлечен? Сериозно ли говорите? О, боже! Съжалявам. — Човекът се огледа наоколо. — Тук идват и заминават много хора. Не мога да ви помогна.
	Шоу огледа паркинга. На сградата на „Уолмарт“ имаше охранителна камера, но беше твърде далеч, за да заснеме някого тук. И нямаше някой като Тифани.
	Той се качи в шевролета. В същия момент телефонът му иззвъня и Шоу отговори на обаждането.
	— Ало?
	— О, Колтър. Брайън Бърд е.
	— Научи ли нещо?
	— Не. Исках само да ти кажа, че прегледах всичко, но не можах да намеря никакви записки на Хенри — къде може да е бил, докато онзи тип го е дебнал. Хенри сигурно е взел със себе си всичките си записки и календара с ангажиментите си. А на теб провървя ли ти?
	— Не.
	— Кой би направил такова нещо? — промълви Бърд. — Защо? Какъв е смисълът? Няма искане за откуп. Хенри не е сторил нищо лошо на никого. Господи, онзи тип сякаш играе някаква проклета извратена игра… — Той въздъхна дълбоко. — Защо го прави, по дяволите? Имаш ли представа?
	— Може би, Брайън — след кратко мълчание отговори Колтър Шоу. — Може би имам.


>>	29.

	Шоу подкара бързо обратно към кемпера си. Внимаваше за ченгета, но в момента не го беше грижа дали ще го глобят.
	Втурна се в кемпера, влезе в интернет и започна да търси.
	Изненада се, че не след дълго намери онова, за което се надяваше. И резултатите бяха много по-добри, отколкото очакваше. Той се обади на Съвместната оперативна група за тежки престъпления и поиска да говори с Дан Уайли.
	— Съжалявам. Детектив Уайли не е на разположение в момента.
	— А партньорът му?
	— И детектив Стандиш не е тук.
	Отговорите на жената на рецепцията в СОГТП ставаха познати като гласа й.
	Шоу затвори. Щеше да постъпи като преди — да отиде лично в централата на Оперативната група и да настоява да говори с Уайли или Стандиш, ако някой от тях е там. Или с комисар Къмингс. Реши, че при всички случаи е най-добре да се срещне лично с някой от тях. Щеше да бъде необходимо убеждаване, за да накара полицаите да приемат новата му хипотеза.
	Разпечата купчина документи, плодовете на проучването му, и ги пъхна в чантата с лаптопа си. Излезе навън, заключи вратата и тръгна надясно, където беше паркирал шевролета. Стигна до изводите за електричеството и водата и се вцепени.
	Сивият нисан алтима беше блокирал взетата му под наем кола. На шофьорското място нямаше никого и вратата беше отворена.
	_Върни се в кемпера и вземи оръжието си._
	Шоу пусна чантата с лаптопа, завъртя се, извади ключовете и закрачи към вратата на кемпера.
	Имаше три ключалки. Най-бързият начин да ги отключи беше бавно.
	_Никога не бързайте, колкото и спешно да е._
	Шоу така и не стигна до последната ключалка. На двайсетина крачки пред него, от сенките между кемпера му и мерцедеса до него, излезе човек, който държеше пистолет „Глок“. Беше шофьорът на нисана. Да, жена. Афроамериканка. Косата й беше завързана на опашка, която Шоу беше видял на силуета. Беше облечена с масленозелено бойно армейско яке, каквито предпочитаха бандитите, и карго панталон. Очите й бяха свирепи. Тя вдигна пистолета и го насочи към Шоу.
	Той прецени, че няма какво да направи срещу пистолет, който е на осем крачки разстояние от него и е в ръката на някого, който явно знае какво да прави с оръжието.
	Шанс да се сбият: два процента.
	Шанс да се измъкне с преговори: нямаше представа, но по-голям.
	И все пак понякога се налагаше човек да взима безумни решения. Борецът в него смъкна центъра на тежестта си и се запита колко ще може да се приближи, преди да се строполи мъртъв на земята от изстрел в торса. В края на краищата, с пистолет трудно се произвеждат смъртоносни изстрели. И след това си спомни, че ако това е похитителката, тя беше убила Кайл Бътлър с един изстрел в главата от много по-голямо разстояние.
	Жената с безмилостното лице присви очи, пристъпи към него и раздразнено заповяда:
	— Легнете на земята! Веднага!
	Не беше „легнете или ще ви застрелям“, а „легнете, пречите ми, по дяволите“.
	Шоу се просна на земята.
	Тя хукна и мина покрай него, вперила очи в редицата дървета, която отделяше къмпинга за каравани от тих път, и насочила пистолета в същата посока. Спря в края на алеята и надникна в гъстите шубраци.
	Шоу стана и безшумно тръгна към вратата на кемпера си, изваждайки ключовете от джоба си.
	Без да откъсва очи от храстите, стиснала пистолета с две ръце и готова да стреля, жената каза с рязък глас:
	— Казах ви да легнете на земята.
	Шоу приклекна и се наведе.
	Тя навлезе в шубраците и прошепна:
	— По дяволите.
	След това се обърна и прибра оръжието си в кобура.
	— Сега е безопасно — каза жената. — Може да станете.
	Тя се приближи до него и бръкна в джоба си. Шоу не се изненада, когато жената показа полицейска значка. Онова, което не очакваше обаче, дойде после:
	— Господин Шоу, аз съм детектив Ладона Стандиш. Трябва да поговорим.


>>	30.

	Шоу взе чантата с лаптопа си от туфата трева, където я беше пуснал.
	Двамата със Стандиш се приближиха до вратата на кемпера „Уинебаго“ и в същия момент с изсвирване на гуми пред него спря полицейска кола без опознавателни знаци. Той я позна. Беше същото превозно средство, което го беше засякло след драматичния обратен завой по пътя му към апартамента на Хенри Томпсън. Полицай П. Алварес.
	Шоу погледна детектив Стандиш.
	— Вие ли ме следяхте?
	— Проследяване с два екипа — отговори тя. — Единственият начин да е успешно. Трябваше да е тройно, но кой в днешно време може да си позволи да ангажира три коли? Бюджет. Бюджет. Бюджет. Снощи трябваше да ви следя сама. А Питър беше свободен тази сутрин.
	— Не исках да ви спирам, но щеше да е подозрително, ако не го бях направил. Страхотен завой, господин Шоу. Глупав, както казах, но внушителен.
	— Надявам се, че няма да ми се наложи да го направя отново.
	Шоу хвърли мрачен поглед на Стандиш, която се подсмихна, и после кимна към храстите.
	— Е, кого търсехте?
	— Не знам — раздразнено отвърна тя. — Докладваха ми за някого близо до кемпера ви, вероятно нарушител. Стори ми се странно, предвид всичко.
	Радиопредавателят й изпращя. Друг полицай, който явно обикаляше из района, не беше забелязал заподозрения. След това се обади още един патрулиращ полицай. Детектив Стандиш му каза да продължи да търси. Изпрати и Алварес да разследва. Той потегли и тя кимна към кемпера. Шоу отключи вратата и детектив Стандиш го последва вътре.
	В съзнанието му проблеснаха думите _съдебна заповед_, но той ги прогони и затвори и заключи вратата.
	— Имате ли разрешително от щата Калифорния да носите оръжие? — каза детектив Стандиш. — Къде е оръжието ви? Или оръжията? — Тя се приближи до каната за кафе и прерови половин дузината пакета със смляно кафе в кошница, закачена за плота.
	— В шкафа с подправките — отговори Шоу. — Там е оръжието, което нося.
	— Шкаф с подправки. Хмм. И оръжието е…
	— „Глок 42“.
	— Оставете го там.
	— А под леглото имам револвер „Колт Питон.357“.
	Детектив Стандиш повдигна вежда.
	— Сигурно печелите добре в бизнеса с наградите, за да си го позволите.
	— Подарък е.
	— Други скрити оръжия?
	Разрешителното за носене на скрито оръжие в Калифорния се даваше само на местни жители и не ти позволява да го носиш в много други щати. Шоу имаше разрешително, издадено във Флорида, което важеше в няколко юрисдикции. Той обаче рядко ходеше въоръжен. Досадно беше постоянно да внимава къде може и къде не може да носи оръжие — в училищата и болниците например често беше забранено. Законите в различните щати се различаваха драстично.
	— Помислили сте, че аз може да съм похитителят — рече Шоу.
	— Мина ми през ума отначало. Потвърдих алибито ви и онова, което сте казали на Дан Уайли. Това, разбира се, не означава, че не действате заедно с някого. Но да отвлечете някоя клета душа и да се надявате, че баща й ще ви даде награда? Е, това е глупаво. Проучих ви. Вие не сте такъв.
	И тогава Шоу разбра защо тя го е следила.
	— Използвали сте ме като примамка.
	Детектив Стандиш повдигна рамене.
	— Отишли сте и сте развалили играта на извършителя. Върнали сте Софи у дома жива и здрава. Мисля, че много сте го ядосали. Толкова много сте го вбесили, че той го направи отново — с Хенри Томпсън.
	— Похитителят ме е следил?
	Тя кимна.
	— Голяма случайност ще е, ако не е било така. И ако постъпи както в случая със Софи, той ще остави сам Томпсън. Ще има много свободно време да дойде да ви посети. Ако е склонен. И може би е склонен. Освен ако няма други хора, които искат да поговорят с вас? Какъвто предполагам, че е случаят, предвид кариерата ви.
	— Имам хора, които държат под око това. Не са ми докладвали нищо.
	Том Пепър, приятелят на Шоу, с когото се катереха заедно по скалите, беше бивш агент на ФБР и имаше охранителна фирма в Чикаго. Той и Мак следяха престъпниците от успешните мисии на Шоу, които го бяха заплашили.
	— Разполагате ли с описание на извършителя? — попита Шоу.
	— Тъмни дрехи. Нищо друго. Нищо за превозното средство.
	— Казахте _той_.
	— Е, той или тя.
	— Детектив Уайли в апартамента на Брайън Бърд ли е?
	— Детектив Уайли вече не е в отдел „Криминални разследвания“ на Оперативната група — отговори Стандиш след кратко мълчание.
	— Така ли?
	— Преместих го в отдел „Свръзки“.
	— _Вие_ сте го преместили?
	Тя леко наклони глава.
	— О, вие сте мислели, че той е шефът и аз работя за него? Защо смятате така, господин Шоу? Защото аз съм… — Стандиш направи пауза за ефект. — По-ниска?
	Защото беше по-млада, но Шоу каза:
	— Защото сте много зле с наблюдението.
	Отначало Стандиш се стъписа, но после устните й се извиха в кратка усмивка.
	— Разкарали сте Уайли, защото ме арестува ли? — продължи Шоу.
	— Не. Не бих го направила. Е, да, основанията му за ареста са били погрешни — както сте казали на Къмингс. Да откраднете веществено доказателство, което ние сме пропуснали, а вие сте намерили? О, боже, СОГТП би изглеждала адски зле, ако го споменете пред медиите. Трябваше да го направите.
	— Може би.
	— Аз бих ви прибрала като свидетел, не да ви арестува, много благодаря. Само докато ви проверим както трябва. Но не, Дан беше изритан, защото не направи нищо, след като сте му дали материалите си. Имате хубав почерк. Обзалагам се, че сте го чували и преди. Той трябваше да се впусне да разследва случая. Работили ли сте някога в полицията?
	— Не. Какъв е този отдел „Свръзки“, където сте го изпратили?
	— Ние сме Съвместна оперативна група. Идваме от осем различни агенции и има много размяна на информация. Дан ще изпраща доклади там, където трябва да отидат.
	„Куриер — помисли си Шоу. — Гадна работа, Шефе.“
	— Дан не е лош човек — добави Стандиш, — но преживява труден период. Години наред беше администратор. Беше много добър в работата. И после съпругата му почина. Внезапно. Трийсет и три дни от поставянето на диагнозата до края. Той искаше да опита нещо ново. Да излезе навън, да се махне от бюрото. Мислеше, че полевата работа ще му помогне. Дан наистина има вид на ченге, нали?
	— Абсолютно.
	— Той обаче не беше в свои води на улицата. Несигурност и жажда за власт — лоша комбинация. Имаше и други оплаквания.
	_Какво намери, скъпа?…_
	Стандиш разглеждаше карта на пътека в „Дворът“.
	— Какво е това?
	— Фамилният ми дом. Недалеч от Националния парк „Сиера“.
	— Там ли сте израснали?
	— Да. Майка ми все още живее там. Отивах да я видя, когато се случи всичко това.
	Пръстът й проследи червена линия на картата.
	— Щях да се катеря по скалите там — обясни Шоу.
	Стандиш се изсмя.
	— За развлечение ли го правите?
	Той кимна.
	— А майка ви? Там ли живее? В дивата пустош?
	Шоу не й разказа много от историята, само обясни, че Мери Дав е станала нещо като Джорджия О’Киф* — и по дух, и по външен вид със слабото си, жилаво тяло и дълга коса. С образованието си на психиатър, преподавател и професор по медицина и главен разследващ, тя беше превърнала „Дворът“ в убежище за колеги лекари и учени. Здравето на жените беше популярна тема на събиранията. Организираше и ловни дружини. Все пак човек трябваше да се изхранва с нещо.
	[* Джорджия О’Киф (1887–1986), американска художничка, известна с картините си на цветя, небостъргачи от Ню Йорк и пейзажи от Ню Мексико. Смятана е за основоположник на американския модернизъм. — Б.пр.]
	Шоу добави, че посещава майка си няколко пъти в годината.
	— Така и трябва да бъде — отбеляза Стандиш и той остана с убеждението, че и тя е добра дъщеря.
	— Нещо ново за Хенри? — попита Шоу.
	— Хенри Томпсън? Не.
	— Веществени доказателства?
	Той предположи, че Стандиш няма да сподели тази информация с цивилен, но тя заговори без колебание:
	— Не. По дрехите на Софи няма ДНК. Рано е да се каже за колата на Томпсън и камъка, с който е счупено предното стъкло, но защо неизвестният заподозрян да става небрежен? Никъде няма пръстови отпечатъци. Носел е платнени ръкавици. Не мога да открия източника на нищо — нито на винтовете, с които е заковал вратата, нито на водата, кибрита и другите неща, които е оставил. Следите от автомобилни гуми са безполезни заради тревата, но вие сигурно го знаете. А, и изпратих екип да огледа пътя за достъп, където сте казали, че някой ви е наблюдавал.
	Шоу кимна. Там беше срещнал Кайл Бътлър.
	— Пътят е чакълен, отново безполезен. И прегледах записите от камерите за наблюдение на трафика по Тамиен от „Куик Байт“ до парка… — Стандиш се намръщи и погледна Шоу. — Вие ли казахте на Дан да ги провери?
	— Да.
	— Хмм. Е, съжалявам, но нямам какво да докладвам. На Тамиен не са заснети коли, които са били паркирали пред кафенето.
	„Добра работа“ — помисли си Шоу.
	— С Томпсън извършителят пак е избрал място със затревено поле. И там няма следи от автомобилни гуми. Маратонките на заподозрения са мъжки, четирийсет и втори номер, „Найки“. Това означава, че той — или тя — е носил маратонки четирийсет и втори номер, не че краката му непременно са толкова големи. Няма нищо на записите от камерите освен онова, което вие сте открили в кафене „Куик Байт“. Накарах един нещастен новобранец да прегледа всичко от две седмици назад. Никой не проявява интерес към Софи. Други магазини, барове и ресторанти? Вие или Дан се сетихте за камерата на Тамиен и Четирийсет и втора улица?
	— Показа ли нещо?
	Стандиш се изненада, че Шоу не иска да издаде Уайли.
	— Нямаше камера. Оръжието е било „Глок 9“. И извършителят е взел гилзите. Въпреки че е бил много далеч от Кайл Бътлър, изстрелът му е бил безпогрешен. Явно е отличен стрелец. Бих казала, че е професионалист, само че професионалистите не правят странни неща като да заключват хора в стаи. Те ги застрелват или обещават да не ги застрелят, ако семейството плати откупа.
	— А вие? — попита Шоу.
	— Какво?
	— В Армията ли сте били? — Той кимна към бойното й яке.
	— Не. Якето е удобно и топло.
	— Търсихте ли човека с плетената шапка?
	— От видеозаписа в „Куик Байт“? Да. Но все още не сме открили нищо. Казах на друг новобранец да прегледа десет часа от записа на охранителните камери на паркингите в Станфорд.
	— Най-вероятни са паркингите на Куори Роуд — каза Шоу. — Онези близо до центъра „Гейтс“ са малки и се пълнят бързо.
	— И аз си мислех същото.
	Той добави, че е разпитал продавачи в магазини и пазачи на територията на университета. Стандиш се засмя, когато Шоу употреби полицейския термин „разпитал“.
	— Някой разговаря ли с вас?
	— Повечето. Никой не е видял Томпсън. Ами плакатът?
	Тя се намръщи озадачено.
	— Онзи, който дадох на Уайли — поясни той. — На лицето.
	Стандиш прелисти тефтерчето си.
	— Нещо за лист хартия, оставен в кафене. Анализираха го в лабораторията. Нямаше ДНК и пръстови отпечатъци. Не го видях.
	Това обясняваше защо Стандиш не беше показала на Софи изображението.
	Шоу отвори чантата с лаптопа си и извади листовете, които беше разпечатал. Най-отгоре беше изображението на лицето с шаблон. Той го обърна към детектива.
	— Какво е това?
	— Шепнещият човек.
	— Защо е важен? — попита Стандиш.
	— Защото може да е ключът за целия случай.


>>	31.

	— Проверявах някои следи, които ми даде Брайън Бърд — обясни Шоу. — Места, където е бил Хенри Томпсън през последния ден и нещо. Исках свидетел, който е видял да го следи някой, и може би пак да намеря видеозапис. Нищо не излезе. Казах това на Брайън. И той отвърна, че в отвличането на Хенри няма логика. И че някой играе извратена игра.
	Стандиш изсумтя одобрително и вдигна очи от разпечатката.
	— Знаете ли за „К3“? Конференцията в града? — попита Шоу.
	— Компютри. Геймъри, нали? Объркват трафика и предизвикват задръствания. Но това е в Сан Хосе, затова не ми пука особено много. Какво общо има с неизвестния заподозрян?
	— Той е можел да изнасили или да убие Софи по всяко време, но не го е направил. Оставил я е в онази стая във фабриката с няколко неща, които тя е можела да използва, за да оцелее. Пет неща: риболовно влакно, кибрит, вода, стъклена бутилка и парцал.
	— Добре.
	Шоу разбра, че тя се досеща накъде води това и започва да изпитва съмнения.
	— Вчера бях на Конференцията.
	— Така ли? Падате си по видеоигри?
	— Не. Ходих там с една приятелка.
	„Чудех се какво да правя, след като твоите хора отмъкнаха колата ми“ — помисли си Шоу.
	— И видях една игра, в която събираш разни неща, които можеш да използваш, за да играеш — продължи той. — Оръжия, дрехи, храна, вълшебни сили.
	— Аха, вълшебство.
	— Ами ако това наистина е някаква извратена игра? Влязох в интернет и потърсих видеоигри, в които дават пет предмета на играчите и те ги използват, за да оцелеят. Открих една. „Шепнещият човек“.
	Стандиш разпери като ветрило горните няколко листа на разпечатката. Докато шаблонното изображение на „Шепнещият човек“ беше направено грубовато, Шоу беше изтеглил няколко професионално нарисувани образа, повечето от промоции или реклами на играта. Някои бяха направени от фенове маниаци.
	— Нещо като призрак ли? — попита Стандиш. — Или какво?
	— Нещо свръхестествено, кой знае? В играта той те поваля и губиш съзнание. Свестяваш се бос — като Софи — и имаш пет неща. Може да ги размениш или да ги използваш като оръжия, за да убиваш други играчи и да откраднеш техните неща. Или пък играчите може да действат заедно — един има чук, а друг — гвоздеи. Играе се онлайн. Във всеки един момент играят стотина хиляди души от всички краища на света.
	— Господин Шоу — започна детектив Стандиш, вече изпълнена с недоверие.
	— Играта има десет нива, от по-лесно към по-трудно. Първото се нарича „Изоставената фабрика“.
	Стандиш не каза нищо.
	— Вижте това. — Той се обърна към лаптопа си и зареди „Ютюб“. Двамата се наведоха към екрана. Шоу написа в търсачката името на играта и се появиха десетки видеоклипове, изобразяващи сцени от „Шепнещият човек“. Шоу щракна върху един от тях. Видеото започна от гледната точка на човек, който се разхождаше по тротоар в приятно предградие. Музиката беше тиха и се чуха стъпки. Играчът спря и се обърна. Не видя нищо освен тротоара. Когато се обърна, за да продължи, Шепнещият човек беше препречил пътя му и леко се усмихваше. След кратка пауза съществото се хвърли напред. Екранът потъмня. Мъжки глас, пронизителен и главозамайващ, прошепна: „Ти си изоставен. Избягай, ако можеш. Или умри с достойнство“.
	Екранът бавно просветля, сякаш играчът идваше в съзнание. Огледа се и видя, че се намира в стара фабрика. Близо до него имаше пет предмета: чук, горелка, макара връв, златен медальон и бутилка с някаква синя течност.
	Мъжът вдигна глава и видя жена аватар, която се промъкваше крадешком към него и се готвеше да открадне златния медальон. Той грабна чука и я преби до смърт.
	— Боже! — възкликна Стандиш.
	На екрана се появи текст:_ Току-що спечели таблетки за пречистване на вода, копринена лента и нещо, което прилича на часовник, но може и да не е._
	— Във фабриката? Неизвестният заподозрян е дал на Софи достатъчно предмети, за да избяга, ако се досети как. Заковал е всички врати, с изключение на една. Дал й е шанс да победи.
	— Теорията ти е, че той основава отвличанията на играта, така ли? — попита Стандиш след кратко мълчание.
	— Това е хипотеза — поправи я Шоу. — Теорията е хипотеза, която е потвърдена.
	Тя го погледна и после отново се обърна към екрана.
	— Не знам, господин Шоу. Повечето престъпления са елементарни. Това е сложно.
	— Случвало се е и преди. Със същата игра. — Той й даде друг лист, статия от вестник в Дейтън. — Преди осем години двама гимназисти се вманиачили по играта.
	— Тази игра? „Шепнещият човек“?
	— Да. Играли в реалния живот и отвлекли тяхна съученичка. На седемнайсет години. Скрили я в хамбар и я завързали. Тя била сериозно ранена, докато се опитвала да избяга. И тогава те решили, че е по-добре да я убият. Опитали се, но девойката избягала. Едното момче било изпратено в психиатрична клиника, а другото било осъдено на двайсет и пет години затвор.
	Това привлече вниманието на детектив Стандиш.
	— И двамата са… — започна тя.
	— И двамата са все още в системата.
	Стандиш погледна разпечатките и ги сгъна.
	— Заслужава си да се провери. Признателна съм ви. И оценявам онова, което направихте за Софи Мълинър, господин Шоу. Вие спасихте живота й. Дан Уайли не го направи. От опит знам, че цивилните могат да… объркат разследването. Затова, с цялото ми уважение, ще ви помоля да запалите този ваш готин кемпер и да отидете да видите майка си. Или пък да видите секвоите, да разгледате националния парк „Йосемити“. Отидете където искате, само не тук.


>>	32.

	Колтър Шоу не пътуваше към „Дворът“, за да види майка си, нито отиваше да се удивлява на хилядолетни дървета, и не възнамеряваше да се катери по високите скали „Ел Капитан“ в „Йосемити“.
	Нито пък да ходи някъде другаде.
	Той все още беше в Силициевата долина — по-точно в кафене „Куик Байт“. Пиеше на малки глътки кафе, което беше прекрасно, въпреки че не се доближаваше до салвадорските зърна от Потреро Гранде, където и да се намираше това.
	Шоу погледна информационното табло. Снимката на Софи, която беше закачил вчера, все още беше там. Той се запита дали това е заради видеокамерата, която сега беше насочена към таблото. Шоу беше помолил за още разпечатки — материали, които му беше изпратил частният му детектив Мак в отговор на искането му. Той потърси Тифани да й благодари за помощта, но тя и дъщеря й не бяха там в момента.
	— Рядко получавам обаждания от хора, след като ги убия — чу се наблизо прелъстителен женски глас. — Радвам се, че не се сърдиш, синко.
	Към него се приближаваше Мади Пул. Хубавото й лице, осеяно с очарователни лунички, се усмихваше. Тя седна на стола срещу Шоу. Зелените й очи искряха.
	_Синко…_
	Шоу си спомни как Дан Уайли го наричаше „Шефе“ и си помисли, че търпимостта на някого към галените имена зависи изцяло от човека, който ги употребява.
	— Да ти взема ли нещо? — попита Шоу.
	Мади погледна към съседната маса, където седяха двама млади мъже с широки анцузи и якета и пиеха „Ред Бул“ и кафе. Погледите им бяха замъглени. Шоу си спомни, че това е сборен център на компютърния и геймърския свят. Часът — десет и половина сутринта — вероятно беше ужасно ранен за тях. И очите на Мади бяха зачервени.
	— Онова — каза тя. — „Ред Бул“ и кафе. Не смесени, разбира се. Това би било странно. И без мляко или нещо друго, което би разредило кофеина. А, и може би нещо сладко. Имаш ли нещо против?
	— Не се притеснявай.
	— Обичаш ли сладки неща, Колт?
	— Не.
	— Горкият.
	Шоу се приближи до витрината, огледа сладкишите под пластмасови куполи и извика:
	— Руло с канела?
	— Четеш мислите ми — отговори Мади.
	Този избор не изискваше картонче с номер. Продавачът затопли рулото трийсет секунди, докато се разтопи глазурата, и после го сложи на поднос заедно с напитките. И втора чаша кафе за Шоу.
	Той занесе подноса на масата.
	Мади му благодари, изпи целия „Ред Бул“ и после малка глътка кафе. Замаяният й вид изчезна.
	— Виж. Вчера — в играта на „Хонг-Сунг“, „Потапяне“? Трудно е да се обясни. Въпросът е, че ставам обсебена, когато играя. Която и да е игра. Не мога да се контролирам. Или когато спортувам. По-рано се спусках със ски по стръмни склонове и карах велосипед по планински пътеки. Пръст и сняг. Ти караш ли нещо?
	— Мотокрос. Въртенето на педали е трудна работа. Имам бензинов двигател.
	— Тогава може би знаеш, че трябва да победиш. Няма друг избор.
	Шоу знаеше. Не бяха необходими допълнителни обяснения.
	— Благодаря — каза Мади. Напрегнатото й, тревожно настроение премина. — Сигурен ли си, че не искаш един залък?
	— Да.
	Тя откъсна с вилицата парче от сочното руло, бързо го пъхна в устата си и докато дъвчеше, затвори очи и въздъхна блажено.
	— Приличам ли на реклама? На онези реклами за ресторанти, в които някой отхапва парче пържола и придобива такъв вид, сякаш изпитва оргазъм?
	Шоу не беше гледал много реклами. И определено не беше виждал такава реклама.
	— Ходи ли пак на Конференцията? — попита той.
	— Да, няколко пъти. После се връщам в къщата ми под наем, където е оборудването ми. „ГрайндърГърл“ трябва да си изкарва прехраната. — Мади лапна още една хапка и веднага изпи глътка кафе. — Прилив на захар. Никога не съм употребявала кокаин. Не е необходимо, когато имаш глазура. Съгласен ли си?
	Нима го питаше дали проявява интерес към наркотиците? Шоу не се интересуваше. Взимаше само болкоуспокояващи, когато се нуждаеше. Това беше въпрос по пътя към сближаване. Но моментът не беше подходящ.
	— Станало е още едно отвличане.
	Тя пусна вилицата в чинията. Усмивката й помръкна.
	— По дяволите. Същият ли е похитителят?
	— Вероятно.
	— Открили ли са жертвата?
	— Не. Той все още е в неизвестност.
	— Той? Тогава не става дума за сексуален извратеняк? — попита Мади.
	— Никой не знае.
	— Има ли пак награда?
	— Не. Само помагам на полицията. И ми е необходима твоята помощ.
	— Нанси Дрю.
	— Коя?
	— Имаш ли сестра, Колт?
	— Три години по-малка от мен.
	— Тя не четеше ли за Нанси Дрю?
	— Детската книжка?
	— Всъщност е поредица. За момиче детектив.
	— Не мисля. — Децата Шоу бяха чели много, но в голямата библиотека в къщата в „Дворът“ нямаше детска литература.
	— Прочетох ги всичките, докато растях… Друг път ще говорим за годините… Не се усмихваш много, нали?
	— Не, но нямам нищо против годините.
	Това й хареса.
	— Питай.
	— Похитителят може би е основал престъпленията си на видеоигра. „Шепнещият човек“. Знаеш ли я?
	Мади отново лапна парченце от рулото и го задъвка замислено.
	— Чувала съм я. Има я отдавна.
	— Играла ли си я?
	— Не. Това е екшън приключение. НМС. — Тя забеляза недоумението му. — Извинявай. Това означава „не е в моя стил“. Аз съм стрелец от първо лице, забрави ли? Мисля, че това е игра за някого, затворен някъде, който трябва да избяга. Нещо такова. Под категория „Оцеляване“ на екшън приключение. Мислиш, че някой психопат я играе в реалността, за да се забавлява?
	— Това е една от версиите. Той е умен и планира всичко предварително. Познава криминалистиката и как да не оставя улики. Майка ми е психиатър. Разговарял съм с нея за някои от случаите, по които съм работил. Тя ми каза, че социопатите — серийни убийци — се срещат много рядко и дори организираните обикновено не са чак толкова организирани. Разбира се, похитителят може да е такъв. Мисля, че вероятността е десет процента. Някой толкова умен може да се държи като луд, за да прикрива какво прави всъщност.
	— Какво?
	Шоу отпи от кафето.
	— Нямам много предположения. Едното е да остави без работа производителя на „Шепнещият човек“.
	Той й разказа за случая с ученичката в Охайо и съучениците й, които са играли играта в реалния живот. Мади каза, че не е чувала за това.
	— Може би това престъпление е подсказало идеята на извършителя — продължи Шоу. — Когато се разчуе, че за втори път някой е бил вдъхновен да играе играта в реалния живот, лошата слава може да съсипе компанията. — Той почука с пръст по разпечатките. — Вероятно го знаеш, но има много притеснения за насилието във видеоигрите. Може би извършителят се възползва от това.
	— Споровете започнаха през седемдесетте години и не спират и до днес. Има една ранна аркадна игра на име „Смъртоносна надпревара“, публикувана от компания тук, мисля, че в Маунтин Вю. Беше с лошо качество: в черно и бяло, двуизмерна, кръгчета и линии. И предизвика шумен скандал. Караш кола на екрана и прегазваш хора. Те умират и изскача надгробна плоча. Конгресът, всички обезумяха. Сега има „Голямата автокражба“… Една от най-популярните игри на всички времена. Получаваш точки, като убиваш ченгета или се разхождаш и застрелваш хора напосоки. — Мади докосна ръката му и го погледна в очите. — Аз си изкарвам прехраната, като убивам зомбита. Имам ли вид на психически неуравновесена?
	— Въпросът е кой би имал мотив да съсипе компанията.
	— Бившата съпруга на главния изпълнителен директор?
	— Помислих за това. Името му е Марти Ейвън и е щастливо женен от двайсет и пет години. Е, аз добавям _щастливо_. Да речем, че няма бивша в картинката.
	— Недоволен служител — предположи Мади. — В света на технологиите има много такива.
	— Може би. Струва си да се провери… Мисля си и нещо друго. Каква е конкуренцията в геймърския свят? Имам предвид между компаниите, производители на игри, не между играчите.
	Мади се изсмя саркастично.
	— По-скоро битка, отколкото конкуренция. — Очите й станаха замислени и тъжни. — По-рано не е било така. Едно време. По твоето време, Колтър.
	— Много смешно.
	— Всички работеха заедно. Даваха ти безплатно код. Нямаше глупости с авторските права. Подаряваха компютърно време и раздаваха игри без пари. Онази, която ме запали, беше „Дуум“. Помниш ли я от Конференцията вчера? Епицентър за стрелци от първо лице. Първоначално беше за споделяне. Достъпна за всеки, който я иска. Това не продължи дълго. Когато компаниите разбраха, че могат да печелят пари от този бизнес… Е, тогава стана всеки стрелец за себе си.
	Мади му разказа за известните „Конзолни войни“ в края на осемдесетте и началото на деветдесетте години, битката между „Нинтендо“ и корпорацията „Sega“, Марио водопроводчикът срещу Соник таралежът.
	_Светилище на рицарите, които защитават онеправданите…_
	— В днешно време не може да гледаш новините за Силициевата долина, без да видиш репортажи за кражба на търговски тайни, нарушаване на авторски права, шпиони, търговия с вътрешна информация, пиратство, саботаж. Купуване на компании и после уволняване на всеки и погребване на софтуера им, за да не се конкурира с твоя. — Тя погледна остатъците от рулото и отмести чинията настрана. — Но да убиеш някого, Колтър?
	Шоу се стремеше да взема награди за бегълци, които са готови да убият за по-малко от стойността на мерцедес втора употреба. Той си спомни екрана на входа на Конференцията.
C>
	ПРИХОДИТЕ НА ИНДУСТРИЯТА С ВИДЕОИГРИТЕ ЗА МИНАЛАТА ГОДИНА Е 142 МИЛИАРДА ДОЛАРА 15% ПОВЕЧЕ ОТ ПРЕДИШНАТА ГОДИНА…
C$
	Имаше един куп мотиви за толкова много пари.
	— „Шепнещият човек“ е направена от…
	— О, Колт. Ние казваме _публикувана_. Играта се публикува, като книга или комикс. От студио, като Холивуд. Сега игрите всъщност са като филмите: аватарите и съществата са истински актьори, заснети на фона на зелен екран. Има режисьори, кинематографи, дизайнери на звука, сценаристи и аниматори.
	— Публикувана е от „Дестини Ентъртейнмънт“. Марти Ейвън и „Дестини“ са съдени десетки пъти. Всички съдени десетки пъти. Всички съдебни дела са уредени с извънсъдебни споразумения или са прекратени. Има няколко оплаквания, че Ейвън е откраднал изходен код. Не съм сигурен какво означава това, но изглежда е важно.
	— Колкото са важни сърцето и нервната система.
	— Може би някой от ищците е бил изритан от съда и е искал да отмъсти на „Дестини“ по свой начин. — Шоу плъзна купчина листове към Мади. — Това е списък на съдебните дела, заведени срещу „Дестини“ през последните десет години. Състави го моят частен детектив.
	— Имаш частен детектив?
	— Можеш ли да провериш дали има ищци, които публикуват игри като „Шепнещият човек“ и са съществували преди десет години?
	Мади започна да чете и каза:
	— Трябва да е някоя независима компания. Никоя от големите — „Активижън Близард“, „Електроник Артс“ и така нататък — не би наранила никого. Това би било лудост.
	Шоу не беше съгласен с това — благодаря ти за параноята към корпоративна Америка, Аштън — но за момента реши да се придържа към частните компании.
	Мади чете не повече от две минути и спря.
	— Е, мисля, че заслужих канеленото си руло — каза тя и написа някакво име.


>>	33.

	Тони Найт беше основателят и главният изпълнителен директор на „Найт Тайм Гейминг Софтуер“.
	Той създаваше видеоигри и други програми от години. Беше изключително преуспял и поддържаше близки отношения с политици, инвеститори и Холивуд. Освен това имаше възходи и падения и беше фалирал три пъти. Веднъж, като обитателите на паркинга на „Уолмарт“, с които беше разговарял Шоу, беше живял в колата си на изоставен парцел в Пало Алто и бе написал програмен код на взет назаем лаптоп.
	Мади беше идентифицирала Найт като вероятен заподозрян, защото неговата компания публикуваше екшън приключения игри за оцеляване като „Шепнещият човек“. Продуктът на Найт се наричаше „Мисия Прайм“.
	— Нека видим дали неговата игра е била публикувана първа. Ако е така, Найт може би мисли, че Марти Ейвън е откраднал изходния му код. Опитал се да го съди, загубил е и сега си разчиства сметките.
	Само за няколко минути те откриха, че „Мисия Прайм“ е публикувана една година преди „Шепнещият човек“.
	Мади напомни на Шоу, че не е особено добре запозната с нито една от двете игри, защото са екшън приключения, които са твърде бавни за нея, но знае, че Тони Найт е известен в индустрията като изключително себелюбив човек с безмилостен характер, избухлив нрав… и дългопаметен.
	— Колко сходни са игрите? — попита Шоу.
	— Нека разберем. — Тя кимна към лаптопа му и премести стола си по-близо до неговия.
	Лавандула? Да, той долови ухание на лавандула. Луничките и лавандулата му се видяха добра комбинация.
	Мади влезе в някакъв уебсайт и се появи изображение на лабиринт — логото на „Найт Тайм“ — и после думите „Мисия Прайм на Тони Найт“.
	Появи се прозорец. Шоу очакваше реклами за застраховки или отстъпки в хотели, но беше истинско новинарско предаване. Двама привлекателни говорители — мъж и жена, и двамата с изискани прически и елегантни тоалети — съобщиха новините на деня: среща на Г-8, посветена на търговията в Европа; главен изпълнителен директор на компания от Портланд, Орегон, под обстрел, защото изказал мнение, че правителството е било право да интернира американски граждани от японски произход по време на Втората световна война; стрелба в училище във Флорида; вашингтонски конгресмен, разследван, защото изпращал съобщения на хомосексуален тийнейджър, мъжка проститутка; „тревожно“ проучване за рисковете от рак в някаква безалкохолна напитка…
	Кабелни новини в най-добрия им вид…
	Мади кимна към екрана.
	— Повечето видеоигри са евтини, но всъщност не можеш да играеш без добавките — неща, които да ти помогнат да победиш или да изглеждаш готино — мощност, костюми за аватарите ти, броня, оръжия, космически кораби, нива за напреднали… Може да похарчиш куп пари за това.
	— Самобръсначката е безплатна, но ножчетата за бръснене…
	— Именно. „Найт Тайм“ не взима пари за нищо — нито за играта, нито за екстрите. И трябва да изгледаш това. — Новините бяха последвани от публично медийно съобщение, което насърчаваше регистрирането за гласуване. И после Мади посочи: — Виж. — Говорителят обяви, че играчите може да получат петстотин „Найт точки“, които да използват, за да си купят аксесоари за всяка игра на „Найт Тайм“, ако се регистрират да гласуват.
	Независимо дали зад отвличанията стоеше Тони Найт или не, Шоу трябваше да му признае рекламата в полза на обществото. Като професор по политически науки Аштън Шоу смяташе, че е пародия, че в Съединените щати няма задължително гласуване като в много други страни.
	Най-после се появи логото на играта „Мисия Прайм“.
	— Гледай — каза Мади и кимна, когато на екрана започна да тече текст.
C>
	Ти си пилот на боен космически кораб XRS на Обединените територии. Приземил си се аварийно на планетата Прайм 4, където силите на ОТ се бият с Другите. Имаш ограничено количество въздух, храна и вода. Трябва да стигнеш до Сигурна станция „Зулу“ на двеста километра на запад.
C$
	Останалата част на текста разкриваше, че героят трябва да вземе от космическия кораб три предмета, които да използва по време на пътуването, и завършваше с предупреждението:
C>
	Сам си. Избирай мъдро. Животът ти зависи от това.
C$
	— Това е „Шепнещият човек“ в космоса — отбеляза Шоу. — Дори изреченията в края са подобни. В „Шепнещият човек“ пише: „Ти си изоставен. Избягай, ако можеш. Или умри с достойнство“. Искам да видя повече за Найт.
	Той излезе от играта и отвори на екрана още статии за главния изпълнителен директор и компанията.
	Научи, че „Найт Тайм“ е създадена по модела на няколко големи компании — основана от двама мъже в гараж. Като Бил Гейтс и Пол Алън, Стив Джобс и Стив Возняк и Бил Хюлет и Уилям Пакард. Партньорът на Найт беше Джими Фойл. И двамата бяха от Портланд, Орегон. Найт управляваше бизнес страната на компанията, а Фойл разработваше игрите.
	Историите за компанията в пресата разкриваха детайли, които потвърждаваха онова, което Мади му беше казала за характера на Найт.
	Статиите сочеха Джими Фойл като образец на експерт професионалист в технологичната индустрия, който осемдесет и четири седмици беше усъвършенствал програмния код за софтуера на игрите на компанията. Описваха го като „гуру на геймърството“.
	Тони Найт беше негова пълна противоположност. Красивият тъмнокос изпълнителен директор имаше пословичен раздразнителен и избухлив нрав. Беше параноичен и дребнав. На два пъти в централния офис на компанията в Пало Алто бяха викани полицейски коли, когато служители твърдяха, че Найт ги наранил физически — блъснал единия на пода и хвърлил клавиатура в лицето на друг. Не бяха предявени обвинения и не бяха предложени „щедри“ споразумения. Найт можеше да ги съди за нарушаване на договора за неоповестяване на информация или условието за неконкурентност, въпреки че нямаше големи основания да го прави. Освен това той беше арестуван извън офиса за произшествия като блъскане на човек в спор за място за паркиране и работник, който Найт смятал, че е откраднал лопата от гаража му.
	Индустрията постоянно очакваше раздяла на партньорите заради различните им характери. Един вдъхновен автор на профили ги описваше като „Черният рицар“ и „Белият рицар“*, защото някога Фойл бил известен като етичен „хакер с бяла шапка“ — човек, когото наемат компании или правителството, за да се опита да проникне в информационнотехнологичните им системи и да открие уязвимост.
	[* Knight, Найт (англ.) — рицар. — Б.пр.]
	Съдебният иск на Найт срещу „Дестини“ беше отхвърлен и двете страни бяха решили да запечатат архивите, твърдейки, че съдебните документи, свързани със случая, съдържат фирмени тайни. Можеше да се отправи иск по Закона за свобода на информацията, но това би отнело месеци. Шоу реши да действа въз основа на предположението, че „Дестини Ентъртейнмънт“ е откраднала кода на Найт. Освен това той стигна до заключението, че Найт е достатъчно голям егоист и отмъстителен, за да потърси възмездие.
	— И все пак това е голям риск за човек, който вече е богат — каза Шоу.
	— Има и още нещо — отвърна Мади. — Водещата игра на „Найт Тайм“ е „Главоблъсканица“. Игра на алтернативна реалност. Зрелищна за гледане. Твърде интелигентна за мен. Не съм достатъчно бърза. Новата версия закъснява с шест месеца. Това е абсолютно недопустимо в геймърския свят.
	— И Найт е изчакал, докато десетки хиляди геймъри се съберат в Силициевата долина — добави Шоу. — Наел е някой да бъде играч психар. Полицията не би обърнала внимание на това. Страхотна димна завеса.
	В края на краищата обаче отговорът на въпроса на Мади беше, че Шоу не знаеше. Но не му хрумваха други мотиви.
	— Ще кажеш ли на полицията?
	— Детективката не остана очарована от идеята ми. Ако изкажа предположение, че извършителят може да е известен главен изпълнителен директор, това ще я направи още по-скептична. Нуждая се от факти.
	Мади се вгледа в лицето му.
	— Понякога ходя на лов с баща си, забрави ли?
	Шоу не беше забравил. Това беше интерес, който споделяха, въпреки че за нея беше спорт, а за него — нещо съвсем друго.
	— Той придобива странно изражение — продължи Мади. — Сякаш не е на себе си. Сякаш е на друго място. Има значение само да улучи дивеча — елена или гъската, каквото там ловува. И ти имаш същото изражение в момента.
	Шоу знаеше за какво говори Мади. И той беше видял същото изражение на лицето й, когато тя го наръгваше до смърт в играта вчера.
	— „Найт Тайм Гейминг“ има ли павилион на „Конференция К3“? — попита той.
	— О, да. Един от най-големите.
	Той започна да събира разпечатките.
	— Отивам да го посетя.
	— Искаш ли компания? Винаги е по-забавно да ловуваш с още някого.
	Шоу не можеше да спори с това, като се замислеше за времето, когато ходеше с баща си или брат си в горите и полята на „Дворът“. И с майка си, която беше най-добрият стрелец в семейството.
	Сега обаче беше различно.
	_Повечето престъпления са елементарни. Това е сложно…_
	— Мисля, че е по-добре да отида сам. — Шоу допи кафето си, отправи се към вратата и извади телефона си.


>>	34.

	Истината е любопитно нещо.
	Често помага, но понякога не помага.
	Докато се стремеше към награди, Колтър Шоу беше научил, че обикновено не печелиш нищо, като лъжеш. Лъжата може да ти донесе няколко бързи отговора, но ако те разкрият, както често се случваше, източниците ще млъкнат.
	Това не означаваше, че понякога не е полезно да оставиш убеждението, че не си този, за когото се представяш.
	Шоу отново тръгна по претъпканите с хора пътеки в „Конференция К3“, разхождайки се сред публиката, която се състоеше предимно от млади мъже.
	Той мина покрай павилионите на „Нинтендо“, „Майкрософт“, „Бетезда“, „Сони“ и „Sega“. Видя същите кръвопролития като преди, но имаше и безкръвни игри като футбол, американски футбол, състезания с коли, танци, решаване на ребуси и някакви други ексцентрични сюжети. В една от игрите зелени катерици, облечени с тореадорски дрехи и въоръжени с мрежи, гонеха разтревожени банани.
	Шоу се запита дали има хора, които наистина прекарват времето си по този начин.
	И после си зададе въпроса дали обикалянето из страната с очукан кемпер си заслужава повече.
	Рискуваш и пренебрегваш страстите на другите.
	Павилионът на „Найт Тайм“ беше по-голям, но и по-оскъдно украсен и мрачен от другите. Стените и завесите бяха черни и музиката — зловеща, но не думкаше в гърдите. Нямаше проблесващи светлини или прожектори. Разбира се, павилионът можеше да се похвали с дълги три метра екрани с висока разделителна способност, които сякаш бяха задължителни на Конференцията. Дисплеите показваха трейлъри на закъснялата версия „Главоблъсканица VI“. Текстът обещаваше: _Очаквайте скоро!_
	Шоу се загледа в действието, което се развиваше на големия екран. Планети, ракети, лазери, експлозии. Пред мониторите в павилиона седяха петдесет и няколко млади хора и се пробваха да играят игрите на „Найт Тайм“. Пред него имаше млада жена със стилни червени очила и коса, завързана на конска опашка, която съсредоточено играеше „Мисия Прайм“.
	— Това е гадно каза някакъв тийнейджър на приятеля си. Докато чакаше играта да започне, той гледаше рекламата и прозореца с новините, които беше видял Шоу. На екрана имаше други двама говорители, млади мъже с вид на компютърни специалисти. Те съобщаваха факта, че някакъв конгресмен е подкрепил предложение да се облага с данък интернет трафика на потребители над определен брой гигабайта на ден.
	Приятелят на геймъра показа среден пръст на екрана.
	Двамата се успокоиха, когато играта се зареди и започнаха да стрелят по извънземни.
	Шоу се приближи до един служител.
	— Имам въпрос — каза той на мъжа, който беше с черни джинси и сива тениска с надпис „НАЙТ ТАЙМ ГЕЙМИНГ“ на гърдите. Буквите започваха отляво в плътно черно и след това постепенно преливаха в пиксели и ставаха сиви, така че последното ИНГ се виждаше трудно. Шоу забеляза, че всички служители на „Найт Тайм“ имат еднакви униформи, макар и не толкова официални като тези на „Хонг-Сунг“.
	— Да?
	Мъжът беше шест-седем години по-млад от него. Горе-долу на възрастта на Мади Пул.
	— Купувам игри за племенничките ми — за рождените им дни и за Коледа. И сега разглеждам някои.
	— Чудесно — отвърна служителят. — Какво харесват?
	— „Дуум“. „Алчният убиец“. „Наемен войник“. — Мади Пул го беше инструктирала.
	— Класика. Хмм, момичета са, нали? На колко години са?
	— На пет и на осем.
	Мъжът се замисли.
	— Чувал съм за „Главоблъсканица“. — Шоу кимна към екрана.
	— Тъкмо щях да кажа, че е малко стара за тях. Но щом играят „Дуум“…
	— Любимата на осемгодишната. Ами „Мисия Прайм“? Те харесват и „Шепнещият човек“.
	— Не съм я чувал. И не съм я играл. Съжалявам.
	— „Мисия Прайм“ е хубава, нали?
	— О, голям победител в „Награди за игри“.
	— Ще ги взема и двете. „Главоблъсканица“ и „Мисия Прайм“. — Шоу се огледа наоколо. — Откъде да купя дисковете?
	— Дискове? Ами, ние само изтегляме. И е безплатно — отговори служителят.
	— Безплатно?
	— Всичкият ни софтуер е безплатен.
	— Е, това си е страхотна сделка. — Той погледна към внушителен монитор над главите им. — Чувал съм, че шефът на компанията е гений.
	На лицето на младия мъж се изписа почит и уважение.
	— О, в бизнеса няма друг като господин Найт. Той е уникален.
	Шоу погледна екрана.
	— Това ли е новата версия? „Главоблъсканица VI“?
	— Да.
	— Изглежда добре. По какво се различава от сегашната?
	— Основната структура е същата. АР.
	— АР?
	— Алтернативна реалност. Във „Версия VI“ увеличаваме броя на галактиките за изследване на пет квадрилиона и общият брой на планетите на петнайсет квадрилиона.
	— Квадрилиона? Искате да кажете, че играчът може да посети толкова много планети?
	— Теоретично, ако прекарате само по една минута на всяка планета, ще ви отнеме горе-долу двайсет и осем милиарда години да завършите играта — гордо каза служителят. — Затова…
	— Избирай внимателно планетата.
	Мъжът кимна.
	— Новата версия се бави, нали?
	Служителят зае отбранителна позиция.
	— Съвсем малко. Господин Найт трябва да се увери, че всичко е безупречно. Той не би пуснал нещо преждевременно.
	— Да чакам ли „Версия VI“? — Шоу отново кимна към екрана.
	— Не. На ваше място бих си взел „Версия V“. Ето, вземете. — Мъжът даде на Шоу картонче:
C>
	ГЛАВОБЛЪСКАНИЦА
	НАЙТ ТАЙМ ГЕЙМИНГ
	ВИНАГИ БЕЗПЛАТНО…
C$
	На гърба беше написан линк за изтегляне. Шоу го пъхна в задния джоб на джинсите си.
	Благодари на служителя и бавно тръгна покрай играчите. Зададе подобни въпроси на двама други служители в павилиона и получи същите отговори. Изглежда, никой не знаеше нищо за „Шепнещият човек“. Шоу се опита да разбере къде е в момента Найт и да научи някои неща за личния му живот. Никой не отговори на конкретните въпроси, въпреки че често се повтаряше едно и също послание: Тони Найт е визионер, бащата бог на Олимпа на високите технологии.
	Шоу си помисли, че това намирисва на култ.
	Той беше направил тук всичко, което можа, затова се отправи към изхода на павилиона, вървейки покрай завесата на стената. Измина половината разстояние и изведнъж се стресна, когато стотина лазери и прожектори, разположени около шестметровите монитори, извисяващи се над павилиона, насочиха огнени лъчи към тавана. Сред внушителен рев на електронна музика гръмовен глас извика:
	— „Главоблъсканица VI“, бъдещето на игрите… Винаги безплатно…
	И на екрана смъртоносен лъч взриви на парчета една от петнайсетте квадрилиона планети.
	Всички наоколо се обърнаха към дисплея и светлинното шоу.
	И затова никой не забеляза, когато завесата се разтвори и двама силни мъже дръпнаха Колтър Шоу в мрака от другата страна.


>>	35.

	Докато стоеше в сумрачната ниша и го претърсваха експертно в пълна тишина, Шоу се замисли за недостатъка в плана си, който иначе беше добър според него.
	След като половин час игра ролята на наивен посетител, който задава привидно безсмислени, но проучващи въпроси, той предположи, че служителите на „Найт Тайм“ ще осъзнаят, че със сигурност е имал друга цел, а не да купува на малките си племеннички видеоигри, които са абсолютно неподходящи за деца.
	И щеше да излезе от Конгресния център, за да види дали пазачите на Найт ще се хванат на въдицата: самият Шоу. Веднага щом отидеше на паркинга и се отправеше към усамотения ъгъл, където беше оставил шевролета, той щеше да набере телефонния номер на Мак и да остави линията отворена. Частният детектив щеше да чуе кой и колко от хората на Найт са погнали Шоу. Ако това се случеше и звучеше така, сякаш Шоу е в опасност, Мак щеше да се обади на СОГТП и в офиса на шерифа на окръг Санта Клара. Освен това Шоу беше пъхнал пистолета си „Глок“ в жабката на шевролета, за всеки случай.
	Добър план на хартия, за да изкара на показ Найт или хората му като евентуални заподозрени.
	Но план, основаващ се на предположението, че те няма да посмеят да му посегнат в самия Конгресен център.
	Шоу сбърка.
	И сега бързо го водеха на десетина метра навътре в черното сърце на павилиона на „Найт Тайм“, през още плащаници от звукоизолиращи завеси. Той чу далечния бас на рекламата на „Главоблъсканица VI“ и после, след като изпълни целта са за отвличане на вниманието, силата на звука намаля.
	Шоу не си направи труда да каже нищо. И без това охранителите с обръснати глави нямаше да отговорят. Той знаеше, че те са професионалисти. Дали по-ниският беше Индивидът X? Софи беше казала, че похитителят не е висок.
	_Обувки номер четирийсет и две…_
	Стигнаха до истинска врата, не завеса, и спряха, а след това сложиха в пластмасова кутия всичко, което Шоу имаше в джобовете си, включително, разбира се, телефона, на чийто екран беше номерът на Мак, но все още ненабран.
	Двамата мъже дадоха кутията на един друг, хванаха Шоу за раменете, вкараха го в стая и го сложиха да седне на удобен черен стол, един от осемте около абаносова маса. Стените представляваха непрозрачни прегради, а таванът беше облицован с акустични плочки. Всички повърхности бяха боядисани в черно или направени от матови материали. В помещението цареше абсолютна тишина. Единственото осветление идваше от малка точка в долната част на едната стена, нещо като нощна лампа. Беше достатъчно, за да се видят някои детайли: камерата — думата машинално изникна в съзнанието на Шоу — беше квадратна, шест на шест метра, и таванът беше висок два метра и нещо. Нямаше телефони, нито екрани или лаптопи. Само стая и мебели. Уединена и изолирана от външния свят.
	Баща му би я оценил.
	По-ниският пазач излезе. Другият остана до вратата. Шоу видя някои от чертите на похитителя си. Нямаше накити. Със слушалка в ухото като агент на Тайните служби или телевизионен коментатор. Тъмен костюм, бяла риза, раирана вратовръзка, която изглеждаше закачена. Това беше стар номер, за да не може да се използва като гарота по време на бой. Лицето му беше в сенките и затова Шоу не видя изражението му. Предположи, че е каменно. Той познаваше мъже като този.
	Шоу започна да обмисля следващите си стъпки.
	Имаше деветдесет процента вероятност да не му се случи нищо лошо поради неудобството извършителите да се справят с последиците — да изнесат от Конгресния център осакатеното му или мъртво тяло. Той предположи, че тази логика не означава много за сприхавия и темпераментен Тони Найт, който ако стоеше зад отвличанията, рискуваше всичко заради отмъстителната си прищявка да съсипе конкурент, който му е направил нещо лошо.
	Изведнъж на тавана блесна светлина от насочен надолу прожектор. Студена светлина. Вратата се отвори. Шоу присви очи.
	В стаята влезе Тони Найт. Главният изпълнителен директор беше по-слаб и по-нисък, отколкото изглеждаше на снимките, които Шоу беше намерил в интернет, въпреки че пак беше внушителен мъж. И на Шоу му хрумна мисълта: защо да предполага, че Найт е замислил отвличанията, ако наистина стои зад тях? С неговия избухлив и отмъстителен нрав, на Найт сигурно би му доставило удоволствие сам да отвлече Софи Мълинър и Хенри Томпсън.
	Найт втренчи тъмните си очи в сините очи на Шоу. Отблясъците на светлината на тавана правеха погледа му още по-зловещ. Директорът беше със скъп панталон и официална бяла риза. Двете най-горни копчета бяха разкопчани и разкриваха гъсти косми на гърдите, които засилваха животинското му излъчване. Ръцете му бяха големи и непрекъснато се свиваха в юмруци и се разпускаха. Шоу преценяваше накъде да се претърколи, за да намали до минимум пораженията от първия удар.
	Найт се настани начело на масата. Шоу, който седеше срещу него в другия край, забеляза, че столът му, както и другите шест, са пет-шест сантиметра по-ниския от осмия, стола на Найт. Тази стая явно се използваше за чувствителни преговори и ниският главен изпълнителен директор искаше очите му да са на едно ниво с другите, а не да ги гледа от долу нагоре.
	Найт извади телефона си, пъхна слушалката в ухото си и се вгледа в екрана.
	Аштън Шоу учеше Ръсел, Колтър и Дорион, че оцеляването зависи от планирането.
	_Никога не позволявайте да ви заварят неподготвени._
	Планирай как да избегнеш или да елиминираш заплахата. Шоу предположи, че охранителят е въоръжен, а Найт не е. Той не разбираше много от бокс и бойни изкуства, но баща му беше научил децата си на граплинг умения… Пък и Шоу имаше много трофеи по борба от дните си в „Ан Арбър“.
	Щеше да бъде сравнително лесно да обезвреди пазача до вратата. Найт — и егото му — сигурно беше инструктирал охранителя да очаква заплахи за живота на шефа си, не за неговия.
	Шоу стъпи здраво на пода и небрежно сложи ръка на ръба на масата. С периферното си зрение видя, че пазачът не забеляза маневрата. Краката на Шоу — силни от преходите и катеренето по скали — се напрегнаха и той регулира баланса. Три метра до охранителя. Хвърля се и в същото време блъска масата към Найт. Връхлита с тяло върху пазача, може би го удря с изпъната длан в челюстта и забива лакът в слънчевия му сплит. Отнема оръжието му и дръпва плъзгача, за да се увери, че е зареден патрон, дори ако това означава да изхвърли един. Контролира двамата мъже в стаята. Взима телефон, излиза на пътя, по който е дошъл, и се обажда на Ладона Стандиш.
	С мрачно изражение Найт стана ядосано.
	Лека промяна. Когато Найт се приближава, хваща го за реверите, блъска го към охранителя и взима оръжието.
	Едно…
	Директорът тръгна към Шоу и се наведе над него, като продължаваше да свива и отпуска ръце.
	Две…
	Шоу се подготви, преценявайки разстоянията. В стаята очевидно нямаше видеокамери. Добре.
	И тогава с отекващи в ушите децибели Тони Найт гневно изкрещя:
	— „Главоблъсканица VI“ не е вейпъруер. Не можете ли да го проумеете с шибаните си мозъци?
	Върна се при стола си, седна, скръсти ръце на гърдите си и се втренчи в Шоу.


>>	36.

	Колтър Шоу беше обвиняван в извършване на всевъзможни нарушения през живота си, реални и въображаеми.
	Никое от тях не беше съдържало думата _вейпъруер_.
	Той имаше много отговори на този въпрос. Избра най-точния.
	— Не знам за какво говорите.
	Найт облиза устни с върха на езика си, подобно на змия.
	— Чух всичко. — Акцентът му показваше, че е роден в Онтарио. Той почука с пръст по телефона си. — Въпросите, които задавахте на хората ми… Вие не сте геймър. Забелязахме ви в минутата, в която влязохте в Конгресния център, проследихме ви и ви проверихме. Не проявихте интерес към другите павилиони, само към моя. И задавахте тъпи въпроси, правехте се на луд само за да получите информация. Мислите, че не се е случвало и преди? Опитвате се да накарате някой служител да се обърне срещу мен? Наистина ли мислите, че това ще се случи някога, по дяволите? — Той посочи към предната част на павилиона. — Видяхте промоцията отвън. На вейпъруер ли ви приличаше?
	Вратата отново се отвори и в стаята влезе другият охранител, по-високият. Наведе се към Найт и му прошепна нещо. Найт не откъсваше очи от Шоу. Пазачът се изправи и шефът му го попита:
	— Потвърдено ли е?
	Здравенякът кимна. Найт махна с ръка и мъжът излезе. Другият остана на мястото си, като страж пред Бъкингамския дворец.
	Гневът на главния изпълнителен директор се измени в озадаченост:
	— Вие сте нещо като частен детектив?
	— Не. Не съм частен детектив. Изкарвам прехраната си, като печеля награди.
	— Вие ли сте онзи, който намери отвлеченото момиче?
	Шоу кимна.
	— И нямате техническо образование?
	— Не.
	— Тогава никой не ви е наел да се правите на корпоративен шпионин?
	— Дори не знам какво е вейпъруер.
	Найт започваше да осъзнава, че Шоу не е заплаха, а Шоу започваше да осъзнава, че в хипотезата му, че Найт заговорничи, за да съсипе конкурент, може би има няколко пробойни.
	— Вейпъруер е, когато някоя софтуерна компания обяви и рекламира нов продукт, който е или фалшив, или още не е написан и няма да бъде готов скоро. Това е тактика, за да се предизвика вълнение, да се привлече вниманието на медиите. И държи на разстояние ордите, когато се нуждаеш от повече време, за да усъвършенстваш версията. Защото феновете ти могат да бъдат и най-големите ти врагове, ако не им дадеш онова, което си обещал.
	— Това ли е слухът за „Главоблъсканица VI“? Че е вейпъруер? — попита Шоу.
	— Да. — Тонът на Найт беше язвителен. — Просто ми отне малко повече време, отколкото планирах.
	Петнайсет квадрилиона планети, естествено, изискваха време.
	Найт се вгледа изпитателно в Шоу.
	— И така, какво става тук?
	Понякога не рискуваш. Понякога инстинктът ти дава насоки.
	— Може ли да излезем от тук? — попита Шоу.
	Найт се замисли, а после кимна и охранителят отвори вратата. Тримата влязоха в друга, по-светла стая, светая светих на павилиона. Две млади жени и един млад мъж с корпоративните тениски и джинси, трескаво работеха на компютърни терминали. Те стрелнаха предпазливи погледи към шефа си и после отново насочиха вниманието си към задачите си.
	Шоу и Найт седнаха до единствената маса, на която нямаше внушителен компютър. Млада жена с късо подстригана коса донесе кутията с личните вещи на Шоу. Той ги сложи там, където им беше мястото.
	— Е? — изрева Найт.
	— Съдили сте Марти Ейвън преди няколко години.
	Найт се намръщи.
	— Ейвън? А, „Дестини Ентъртейнмънт“? Съдил ли съм ги? Вероятно. Когато някой се опита да ме прецака, съдя го. Не отговорихте на въпроса ми.
	— Момичето, което беше отвлечено онзи ден, Софи Мълинър? Похитителят е пресъздавал „Шепнещият човек“.
	Нямаше друга реакция освен съвсем уместна озадаченост. Това драстично намали процентите на хипотезата, че извършителят е Найт до малки едноцифрени числа.
	— Най-известната игра на „Дестини“… Как така я е „пресъздавал“?
	Шоу му обясни за стаята във фабриката, петте предмета и шанса за оцеляване.
	— Извратен шибаняк. Защо?
	— Може да е някой психически неуравновесен геймър… Имам друга идея. — Шоу обясни, че целта на престъплението е извършителят да отмъсти на Марти Ейвън или да съсипе „Дестини“. — Когато се разчуе, че похитителят е вдъхновен от играта, компанията ще бъде съдена и бойкотирана от противниците на насилието във видеоигрите. Ще бъде изхвърлена от бизнеса. „Дестини“ вече е преживявала това.
	Шоу му разказа за двамата тийнейджъри, които бяха отвлекли съученичката си и за малко не я бяха убили.
	— Спомням си случая. Тъжна история — рече Найт и после се намръщи. — И вие мислехте, че аз стоя зад това? Защото имам зъб на Марти Ейвън, че е откраднал програмния код? Или искам да го изхвърля от бизнеса, защото „Шепнещият човек“ се конкурира с „Мисия Прайм“?
	— Трябваше да проучим всяка вероятност. Станало е още едно отвличане.
	— Още едно? Мамка му. Кога е бил първият случай? — попита Найт. — Момчетата, които са наранили онова момиче?
	Шоу му каза.
	Найт стана и отиде до терминал, където седеше едната от униформените служителки. Тя вдигна глава и го погледна с широко отворени очи, когато Найт рязко вдигна длан, скочи и му предложи стола. Той седна и няколко минути писа нещо на клавиатурата. Зад Шоу се чу бръмчене на принтер. Найт стана, взе няколко листа и ги сложи пред Шоу, а после извади от джоба си химикалка — изключително скъпа, направена от платина.
	— Ние сме абонирани за услуга за маркетинг данни, която проследява продажбите на продукти в целия свят. Дали зърнената закуска „Чириос“ се е продавала повече от „Фростид Флейкс“ през март миналата година? В кои региони? Какъв е средният семеен доход на семействата на местата, където печели „Чириос“? На каква възраст са децата в тези семейства? И така нататък, и така нататък. Схващате идеята. — Найт почука с химикалката по най-горния лист пред Шоу. — Тази диаграма проследява продажбите на „Шепнещият човек“ на „Дестини Ентъртейнмънт“. — Той огради част от информацията. — Този период са двата месеца след нападението на момичето в Охайо, когато може да предположим, че протестите са били най-шумни и медиите — най-яростни. Някой се опитва да убие момиче заради игра и какво се случва? Никакъв ефект върху продажбите. На хората не им пука. Ако има игра, която харесват, купуват я и изобщо не ги е грижа дали тя вдъхновява психопати, или терористи.
	Шоу забеляза, че данните потвърждават думите на Найт. Не попита дали може да вземе статистиките за продажбите. Сгъна листовете и ги пъхна в джоба си, за да ги провери по-късно, макар да не се съмняваше, че цифрите са точни.
	— Какво се случи със съдебното дело срещу „Дестини“? Мисля, че те може да са се опитали да ми отмъкнат някои търговци, с които имах ексклузивни права. Дребни кражби. Но аз трябваше да ударя силно. Не можеш да позволиш на хората да се измъкнат безнаказано. А Марти Ейвън? Той не е заплаха. Той е майката и бащата, крайъгълният камък на геймърския свят. — Найт погледна Шоу. — И така, всичко точно ли е между нас? Груби ли бяха момчетата ми?
	— Не се тревожете. — Шоу стана и потърси врата.
	— Ей там — посочи Найт и когато Шоу се готвеше да излезе, каза: — Почакайте.
	Шоу се обърна.
	— Трябва да говорите с един човек. — Найт изпрати текстово съобщение, а после кимна към масата и двамата отново седнаха. — Искам кафе. Вие искате ли? Носят ми го със самолет направо от Централна Америка.
	— От Ел Салвадор?
	— Не. От моята ферма в Коста Рика. По-хубаво е от салвадорското, няма съмнение.
	— Защо не? — отвърна Шоу.


>>	37.

	Джими Фойл, съоснователят на „Найт Тайм“, беше на трийсет и пет години.
	Шоу си спомни, че той е и главният дизайнер на игри, „гуруто на геймърството“. Каквото и да означаваше това.
	Ниският як мъж имаше права черна коса, която се нуждаеше от подстригване. Лицето му беше момчешко и имаше леко набола брада. Сините му джинси бяха нови, черната тениска — стара — и карираната риза с къси ръкави в избеляло оранжево и черно беше измачкана. Корпоративната униформа не беше задължителна за него, вероятно защото като създател на петнайсет квадрилиона планети можеше да се облича както иска.
	Шоу реши, че външният му вид, макар и малко по-официален заради ризата, е вдъхновен от Марк Зукърбърг.
	Фойл беше нервен, но не от несигурност, а като онези хора, които са изключително умни и чиито пръсти и крайници се движат в ритъм с бързо разсъждаващите им умове. Той се беше присъединил към Найт и тримата бяха сами. Найт беше изгонил служителите, като изкрещя:
	— Всички вън!
	Шоу пиеше на малки глътки кафето, което беше чудесно, но въпреки това костариканският вариант не отговаряше на твърдението, че засенчва салвадорския.
	Фойл слушаше обяснението на Шоу за отвличанията и седеше приведен напред. Изглеждаше стеснителен и не изрече любезности или поздрав, нито стисна ръката на Шоу. Може би беше малко аутист. Или вероятно в мислите му постоянно се въртеше софтуерен код и идеята за социални контакти се появяваше за кратко, ако изобщо се появяваше. Не носеше венчална халка или други накити. Мокасините му бяха стари и износени.
	Когато Шоу приключи, Фойл каза:
	— Да, чух за момичето. И по новините тази сутрин съобщиха за друго отвличане. Журналистите казаха, че вероятно е същият човек, но не бяха сигурни. — Той говореше с напевен бостънски акцент и Шоу предположи, че може би е придобил компютърните си умения в Масачузетския технологичен институт.
	— Смятаме, че е вероятно.
	— Не споменаха нищо за „Шепнещият човек“.
	— Именно това имам предвид. Казах на следователите, но не знам колко сериозно приеха идеята.
	— Полицията храни ли надежда, че ще намери новата жертва? — Начинът на говорене на Фойл беше скован и официален като компютърен код.
	— Допреди един час нямаха никакви следи.
	— И вие предполагате, че похитителят е някакъв откачен хлапак, който е приел присърце играта, като онези момчета преди няколко години, или е наемник, който се преструва на откачен хлапак, за да прикрие нещо друго.
	— Точно така.
	— Какво мислиш, Джими? — попита Найт. За разлика от диктаторското му отношение към подчинените, с Фойл той се държеше почтително, дори раболепно.
	Фойл мълчаливо барабанеше с пръсти по бедрото си, а очите му се стрелкаха насам-натам.
	— Маскира се като психясал геймър, за да прикрие друга причина за отвличанията? Не знам. Струва ми се твърде сложно, твърде много работа. Има твърде голяма вероятност да го разкрият.
	Шоу беше съгласен.
	— Но изтрещял играч, който прекрачва границата? — Фойл кимна замислено. — Знаете ли категоризацията на Бартъл за играчите на видеоигри?
	Найт се изсмя гърлено.
	— С цялото ми уважение, той не знае абсолютно нищо за игрите.
	Това не беше съвсем вярно, но Шоу не каза нищо.
	Фойл превключи на академичен режим. Очите му се отвориха широко за момент — първата проява на емоция.
	— Важно е. Според Бартъл има четири личностни профила на геймъри. Първите се стремят към постижения. Тяхната мотивация е да трупат точки в игрите и да постигат предварително набелязани цели. Вторите са изследователи. Те искат да проучат неизвестността и да откриват места, хора и същества, които не са виждали. Третите са общителните. Те изграждат мрежи и създават общности. — Той млъкна за момент. — И накрая четвъртите: убийци. Те играят, за да се състезават и да победят. За тях това е единствената цел на играта. Победата. Не непременно да отнемат човешки живот. Доставят им удоволствие и състезателните коли, и спортните игри. Но стрелците от първо лице са любимите им.
	_Убийци…_
	— Ние прекарваме доста време да профилираме хората, за които създаваме игрите — продължи Фойл. — Профилът на Убийците е предимно мъже, между четиринайсет и двайсет и три години, които играят най-малко три часа на ден, често до осем-десет. Те често имат проблемен семеен живот, вероятно ги тормозят в училище и са самотници. Но най-важният елемент на убийците е, че им е необходим някой, срещу когото да се състезават. И тъй като не могат да го правят в реалния живот, защото е твърде стресиращо, правят го онлайн.
	Фойл млъкна и на лицето му се изписа леко задоволство.
	Шоу не разбра защо.
	— Какво ни помага този профил?
	Найт и Фойл, изглежда, се изненадаха от въпроса.
	— Ами, защото може да ви заведе право до вратата на виновника — отговори дизайнерът на игри.


>>	38.

	— Нямам нищо против да призная, когато съм сгрешила — каза детектив Ладона Стандиш.
	Тя говореше за съвета й Шоу да напусне Силициевата долина или да разгледа забележителностите наоколо.
	Двамата бяха в кабинета й в сградата на Оперативната група, само едната половина от който показваше признаци на живот. Другата половина беше празна. Нямаше заместник на Дан Уайли, който сега сигурно разпределяше папки до и от различни правоприлагащи агенции в окръг Санта Клара — работа, която според Шоу беше равна на ад.
	Когато Стандиш беше влязла в рецепцията на СОГТП преди двайсетина минути, той развеселено проследи трите фази на реакцията й, когато й каза какво е открил: 1) объркване, 2) раздразнение и 3) след като той сподели какво му е казал Джими Фойл, интерес.
	Последва благодарност — реакция 3½? Тя го покани в кабинета си. Бюрото й беше отрупано с документи и папки. На шкафа имаше снимки на приятели и семейството й, както и няколко похвални грамоти, и още папки.
	Идеята на Джими Фойл беше, че ако заподозреният е от категорията „Убийци“, той ще бъде онлайн почти непрекъснато.
	— Онлайн присъствието му го определя — каза програмистът. — Е, той вероятно ходи на училище или на работа и спи — макар и не много. Обсебен е от играта и играе постоянно. — След това Фойл се наведе напред с лека усмивка на лицето. — Но как разбираш със сигурност кога не е играл?
	Шоу осъзна, че въпросът е гениален. И отговорът беше, че геймърът не е играл, докато е отвличал Софи Мълинър и Хенри Томпсън и е застрелял Кайл Бътлър.
	— „Шепнещият човек“ е МОРИ, мултиплейър онлайн ролева игра — обясни Шоу на Стандиш. — Играчите трябва да плащат месечна такса и това означава, че „Дестини“, издателят на играта, пази файл с кредитни карти.
	Стандиш замислено докосна обицата си с формата на сърце, аксесоар, който рязко контрастираше на облеклото й от карго панталон, черна тениска и бойно яке. Да не говорим за големия Глок.45 на хълбока й.
	— Фойл каза, че може да използваме информацията за кредитните карти, за да направим списък на всички абонати в района на Силициевата долина. И после от компанията ще разберем кой от тези хора играе вманиачено, но не е бил онлайн по време на отвличанията и убийството на Кайл Бътлър.
	— Ще проработи. Харесва ми.
	— Трябва да говорим с шефа на „Дестини“, Марти Ейвън. Можете ли да вземете съдебна заповед?
	Стандиш се изсмя.
	— Съдебна заповед? Въз основа на видеоигра? Ще стана за смях пред всеки съдия. — Тя погледна Шоу. Очите й бяха маслиненозелени и много тъмни, два нюанса по-тъмни от кожата й. И сурови. — Чувам едно нещо, господин Шоу.
	— Може ли вече да преминем на „Колтър“ и „Ладона“?
	Стандиш кимна.
	— Чувам едно нещо: ние. Оперативната група не дава пълномощия на външни лица.
	— Аз помагам. Знаеш го.
	— Правила, правила, правила.
	Той сви устни.
	— Веднъж бях на гости на сестра си в северната част на щата Ню Йорк. Едно момче беше изчезнало. Изглежда, се беше изгубило в гората близо до дома си. Петстотин акъра. Полицаите бяха отчаяни, защото се задаваше снежна виелица. Наеха един местен консултант да им помага.
	— Консултант?
	— Ясновидец.
	— Наистина ли?
	— И аз отидох при шерифа. Казах му, че имам опит като следотърсач и че ще помогна безплатно. Те се съгласиха. — Шоу вдигна длани. — Не ми давай пълномощия, Ладона. Нека ти бъда консултант. Няма да струвам нито цент на държавата.
	Тя отново докосна обицата си.
	— За по-безопасно. Без оръжие.
	— Без оръжие — съгласи се Шоу.
	Стандиш стисна устни. Явно разбра, че той е предложил само половин споразумение.
	Двамата излязоха от сградата на Оперативната група и се отправиха към сивия й нисан алтима.
	— Какво стана с изчезналото момче? Тя помогна ли? — попита Ладона.
	— Кой?
	— Ясновидката.
	— Как разбра, че беше жена? — попита Шоу.
	— И аз съм ясновидка.
	— Тя каза, че имала видение, че момчето е близо до езеро и се е подслонило под ствола на паднало орехово дърво на шест километра от дома си. Наблизо имало кутия от прясно мляко. И старо гнездо на червеношийка на клон до него.
	— По дяволите. Много детайлно видение. Била ли е на мястото?
	— Не. Отне ми десетина минути да намеря момчето. Беше в таванското помещение над гаража на семейството. Криело се там през цялото време. Не искало да прави теста по математика.


>>	39.

	— Малкото ти име? — попита Стандиш. Те пътуваха през Силициевата долина с разнебитената й кола. Отзад се беше разхлабило нещо. — Не съм чувала такова име.
	— Аз съм едно от три деца — обясни Шоу. — Баща ни изучаваше Дивия запад. Кръстен съм на планинеца Джон Колтър, от експедицията на Луис и Кларк*. Малката ми сестра се казва Дорион, на Мари Айо Дорион, една от първите жени планинци в Северна Америка. Тя и двете й деца оцелели два месеца посред зимата на враждебна територия — Мари Айо, не сестра ми. Големият ми брат Ръсел е кръстен на Озбърн Ръсел, планинец и политик, спомогнал за сформирането на правителството в Орегон.
	[* Първата американска експедиция (1804–1806), прекосила територията между Атлантическия и Тихия океан и завърнала се обратно. — Б.пр.]
	— И те ли са в бизнеса с наградите?
	— Не.
	Въпреки че в случая с Дорион, крушата не беше паднала по-далеч от дървото. Тя работеше в консултантска фирма за подготовка за критични ситуации. Що се отнася до Ръсел. Но никой в семейството не знаеше къде е той и какво прави. Шоу от години се опитваше да го намери. Надяваше се и в същото време се тревожеше, че може да успее.
	_Пети октомври, преди петнайсет години…_
	Понякога Шоу си мислеше, че трябва да се откаже.
	Знаеше обаче, че няма да го направи.
	_Никога не изоставяйте задача, която знаете, че трябва да завършите…_
	Те пътуваха на юг по магистрала 101 и бяха оставили зад гърба си луксозния „Нийман Маркус“ в Силициевата долина, както и по-скромните, но спретнати квартали, където беше сгушено кафене „Куик Байт“ и където живееше Франк Мълинър. Тук, от двете страни на магистралата, която сериозно се нуждаеше от ремонт, беше бандитска територия и имаше жилища, построени по градски проекти, изоставени сгради и надлези, нашарени с графити със знаци на банди.
	Според джипиеса офисите на „Дестини Ентъртейнмънт“ не бяха далеч. Фойл беше казал на Шоу, че „Шепнещият човек“ е главната игра на компанията. Може би не бяха имали други големи хитове и неуспехите бяха накарали „Дестини“ да кривне по лошия път.
	Шоу спомена това на Стандиш, когато тя излезе от магистралата и пое по странични улици.
	— Но това е моят лош път.
	Той погледна Ладона.
	— Свиден роден дом. ИПА. Източен Пало Алто. Тук съм израснала.
	— Извинявай.
	Тя се подсмихна.
	— Не се обиждам. ИПА… Не обърква ли всички това? Наистина е на север от другия Пало Алто. Място толкова далеч по лошия път, че не можеш да чуеш дори свирка на влак. Баща ти е харесвал каубоите. Е, това е било „Тумбстоун“ по онова време. Най-големият брой убийства в страната.
	— В Силициевата долина?
	— Да. Тогава са били предимно чернокожи, благодаря, заради „Практиката на червената черта“* и ограниченията, наложени от расовите закони в СД. — Стандиш се ухили. — Когато растях тук, всяка нощ имаше престрелки. Ние децата — имам трима братя — висяхме в „Уиски Гълч“. В Станфорд не разрешаваха алкохол на километър и половина от територията на университета. Но какво са километър и половина и една пряка? Да, в ИПА имаше търговски център с много магазини и барове. Там играехме. Докато татко дойдеше да ни търси и ни завлечеше у дома. Разбира се, „Гълч“ беше разрушен и заменен с „Юнивърсити Съркъл“. Боже, сега там има хотел „Четири сезона“! Само си представи какво светотатство, Колтър. Миналата година имаше само едно убийство и самоубийство — някакъв компютърен маниак и съквартирантът му. Баща ми би се обърнал в гроба.
	[* Терминът „Подчертаване в червено“ е въведен в края на 1960 г. от Джон Макнайт, социолог и общностен активист. Този термин се позовава на практиката на маркиране с червена линия на картата, за да се очертае зоната, където банките не биха инвестирали. По-късно терминът се прилага за дискриминация срещу определена група хора (обикновено от раса или пол), независимо от географското им положение. — Б.пр.]
	— Наскоро ли го загуби?
	— О, преди години. Татко не се облагодетелства от новата много по-добра статистика. Беше застрелян. Точно пред апартамента ни.
	— Затова ли стана полицай?
	— Сто процента. Гимназия, три години в колеж и после в Академията на двайсет и една, минималната възраст. И след това постъпих в полицията на ИПА. Работех на улицата, докато завърших вечерно криминално право. После се преместих в „Криминални разследвания“. Обожавах работата си. Но… — Стандиш се усмихна тъжно.
	— Какво се случи?
	— Нищо не излезе. Не се вместих. Затова поисках да ме прехвърлят в Оперативната група.
	Шоу беше озадачен. Населението, което виждаше, беше предимно чернокожо.
	Стандиш забеляза изражението му.
	— О, не заради това. Говоря за баща си. Не ти обясних. Да, постъпих в полицията заради него. Но не защото той беше някакъв невинен нещастник, когото застреляха пред мама и мен. Той беше истински гангстер.
	Шоу можеше да си представи как са реагирали ченгетата, когато са научили, че работят с дъщерята на истински гангстер, чиито хора може да са простреляли или дори убили техни приятели.
	— Той беше бос в района на Пългас авеню. Погна го екип на отдел „Наркотици“ от Санта Клара и отиде на юг. След като постъпих в полицията, тайно прочетох досието му. О, боже, татко беше много лош. Наркотици и оръжия, оръжия и наркотици. Заподозрян в три удара. Не могли да го обвинят в два от случаите. За третия имали шанс, но свидетелят изчезнал. Вероятно в залива близо до Рейвънсуд. — Стандиш изцъка с език. — И ти да видиш, с братята ми се връщаме от училище и, по дяволите, ако мама е болна, баща ми е сготвил вечеря и ни чете „Хари Потър“. Водеше ни на бейзболни мачове. Половината ми приятелки нямаха бащи. Но татко беше до нас. До смъртта си.
	Те продължиха да пътуват мълчаливо пет минути. Минаха по прашни странични улици и покрай купчини боклуци и кутии от безалкохолни напитки и бира по тротоарите.
	— Ей там е. — Стандиш кимна към триетажна сграда, която изглежда, беше на петдесет-шейсет години. Тази постройка и няколко други наоколо не бяха занемарени като останалите по пътя дотам. Централата на „Дестини Ентъртейнмънт“ беше наскоро боядисана, в ярко бяло. Шоу видя елегантни офиси на улицата: графичен дизайн, рекламни агенции, фирма за кетъринг, консултантска компания.
	„Тумбстоун“, претворен от предприемачите в Силициевата долина.
	Те спряха на паркинга на „Дестини“. Другите коли бяха скромни. Нямаше тесла, мазерати и беемвета като пред „Гугъл“ и „Епъл“, които бяха наблизо. Фоайето беше малко и украсено с художествени интерпретации на „Шепнещият човек“, които варираха от рисунки с чертички и кръгчета до професионални картини с маслени и акрилни бои. Шоу предположи, че са направени от абонати. Той потърси изображението с шаблон, което харесваше похитителят, но не го видя. Стандиш, изглежда, правеше същото.
	Секретарката им каза, че Марти Ейвън ще бъде свободен след няколко минути. Някакъв експонат привлече погледа на Шоу и двамата със Стандиш се приближиха до висока до кръста маса с размери два на два метра, където имаше макет на предградие. На табелката пишеше:
M>	frame
	ДОБРЕ ДОШЛИ В СИЛИЦИЕВАТА ДОЛИНА
M$
	Плакет обясняваше, че макетът е на предложен жилищен квартал, който ще бъде построен върху имот в Сан Хосе, окръг Санта Клара. Идеята беше хрумнала на Марти Ейвън като реакция към „непосилно високите“ цени на къщите в района.
	Шоу се замисли за изселването на Франк и Софи Мълинър в Гилрой, световната столица на чесъна. И за странстващите работници в „Уолмарт“, за които Хенри Томпсън пишеше в блога си.
	— В Оперативната група има два отворени случая — каза Стандиш, докато гледаше надписа. — Някои от големите високотехнологични компании карат с автобуси служителите си от Сан Франциско и други градове на юг или изток. Нападнали ги по пътя. Хората са ядосани, мислят, че тези компании са виновни, че всичко е толкова скъпо. Има ранени. Казах им да махнат проклетото име на компанията от автобуса. Направиха го. Най-после. — Тя се усмихна кисело. — Не беше кой знае колко сложно да се досетиш.
	Шоу прочете, че Ейвън е създал консорциум от местни корпорации, които предлагат жилища на приемливи цени на служителите си.
	Великодушен жест. И умен. Шоу подозираше, че инвеститорите се тревожат от изтичане на мозъци — че програмистите ще се преместят в Канзас или Колорадо.
	Той се запита дали защото „Дестини Ентъртейнмънт“ не е в същата стратосфера като „Найт Тайм“ и другите големи студия за видеоигри, Ейвън е избрал да разработи нова сфера: с гарантиран поток печалба — недвижими имоти.
	И после секретарката каза, че Ейвън ще ги приеме. Те показаха документите си за самоличност. Дадоха им пропуски и ги насочиха към последния етаж. Качиха се в асансьора и забелязаха надпис: „__ГОЛЕМИЯТ КАХУНА* НАТАМ__“.
	[* Кахуна — мъдрец, шаман, важна личност (хавайски). — Б.пр.]
	— Хмм — измърмори Стандиш.
	Тръгнаха „натам“ и минаха покрай трийсетина работни станции. Оборудването беше старо, нищо, което дори да се доближава до лъскавите джунджурии в павилиона на „Найт Тайм Гейминг“. Шоу можеше само да си представя какъв е кабинетът на шефа на компанията.
	Стандиш почука на вратата, на която имаше скромна табелка „__Г. КАХУНА__“
	— Влезте! — чу се отвътре.


>>	40.

	Дългият и кльощав Марти Ейвън стана от стола и тръгна към тях. Беше висок, може би метър деветдесет и осем. Слаб, но не болезнено, което вероятно се дължеше на метаболизъм на състезателен кон. Крачеше, като клатеше ръце и тътреше крака. Буйната му къдрава руса коса в стила на шейсетте години се развяваше. Шоу очакваше, че създателят на „Шепнещият човек“ ще е облечен в готически стил, в черно и погребално лилаво, но Ейвън беше с широка бежова ленена риза, незапасана, и на всичкото отгоре, панталон тип „чарлстон“ в наситен ръждив цвят със сандали, защото с какво друго?
	Шоу и Стандиш огледаха кабинета. Погледите им се срещнаха и той повдигна вежда. Докато рецепцията беше пълна с изображения на откачения психопат „Шепнещият човек“, тук обстановката беше като в магазин за детски играчки: влакчета, пластмасови войници, кукли, строителни блокчета, плюшени животни, каубойски пушки, настолни игри. Всичко беше отпреди компютърната ера. Повечето играчки дори не се нуждаеха от батерии.
	Стандиш и Шоу се ръкуваха с него и той им направи знак да седнат на диван пред масичка за кафе, на която стояха три пластмасови динозавъра.
	— Харесва ли ви колекцията ми? — Във високия му тънък и писклив глас се долавяше акцент от Средния запад.
	— Много е хубава — уклончиво отвърна Стандиш.
	Шоу не каза нищо.
	— Имали ли сте любима играчка като малки? Винаги задавам този въпрос на посетителите.
	— Не — отговориха в един глас Шоу и Стандиш.
	— Знаете ли защо обичам колекцията си? Напомня ми за моята философия за бизнеса. — Ейвън огледа с обич рафтовете. — Има една-единствена причина видеоигрите да се провалят. Искате ли да знаете коя е? — Той взе един стар дървен войник, който приличаше на онзи от балета „Лешникотрошачката“, и погледна гостите си. — Причината видеоигрите да се провалят е много елементарна. Защото не е забавно да ги играеш. Ако са твърде сложни или твърде скучни, твърде бързи или твърде бавни… геймърите отминават. — Ейвън остави играчката и се облегна назад на стола. — Хиляда деветстотин осемдесет и трета година. „Атари“ е задръстена с близо един милион касетки на игри, които не иска никой, включително най-лошата видеоигра в историята: „То“. Добър филм, лоша игра. Предполага се, че игрите и конзолите са били заровени в тайно сметище в Ню Мексико. Скоро след това цялата индустрия се срива. Фондовата борса има голямата си криза през 1929 година, а видеоигрите — през 1983-а.
	Стандиш насочи разговора към главната причина за посещението им, като попита Ейвън дали знае за скорошните отвличания.
	— Момичето от Маунтин Вю? Да. — Зад Ейвън имаше огромен плакат на Силицийвил. Бюрото му беше отрупано с географски карти, официални документи, някои фотокопия, други с печати и оригинални подписи. Проектът с недвижимите имоти, изглежда, отнемаше повече време от бизнеса с видеоигрите.
	— Късно снощи е станало още едно отвличане.
	— О, чух за това! Същият похитител ли е?
	— Така мислим.
	— Боже мой… — Ейвън изглеждаше искрено обезпокоен, въпреки че намръщването му питаше: „Какво общо има това с мен?“.
	— И похитителят, изглежда, извършва престъпленията си по модела на „Шепнещият човек“ — каза Стандиш.
	— Не, не, не… — Ейвън затвори очи за момент.
	— Знаем за произшествието в Охайо преди няколко години — продължи тя.
	Той наведе глава.
	— Пак ли…
	Шоу обясни какво е намерила Софи Мълинър в стаята, в която е била затворена.
	— Пет предмета — с глух глас каза Ейвън. — Реших да са пет, защото дъщеря ми се учеше да брои. Използваше пръстите си. Първо дясната ръка и после, когато стигнеше до лявата, започваше отново.
	— Една от вероятностите е, че похитителят е играч, обсебен от играта, и действа според нея. Като момчетата в Охайо. Ако е така, искаме да го проследим и да го намерим — обясни Шоу.
	— Господин Шоу е говорил с Тони Найт и… — Стандиш погледна Шоу.
	— Джими Фойл.
	— „Главоблъсканица“. Това е истинско явление. Предполага се, че е най-дългият изходен код, написан някога за игра.
	_Петнайсет квадрилиона планети…_
	— Алтернативна реалност — добави Ейвън. — И аз мислех да публикувам една такава игра, но ти трябват суперкомпютри, за да работи. Трябва да видите сървърите им. Е, с какво мога да ви помогна?
	Шоу обясни какво е предложил Фойл. И че искат да установят местоположението на местни геймъри, които често са онлайн — обсебени от играта — и три пъти са били офлайн: когато е била отвлечена Софи Мълинър, когато е била спасена и когато е отвлечен Хенри Томпсън.
	Сега щеше да има битка. Ейвън щеше да каже _разбира се, но не може да получите данните на потребителите без съдебна заповед_.
	И той наистина поклати глава.
	— Вижте — каза Стандиш, — знам, че ще поискате съдебна заповед. Надяваме се, че ще съдействате.
	Ейвън се изсмя:
	— Съдебна заповед? Не ми пука за това.
	Стандиш и Шоу се спогледаха.
	Шефът на „Дестини“ се подсмихна.
	— Знаете ли какво е ДКП?
	Шоу отговори, че не знае. Детектив Стандиш поклати глава.
	— Договор с краен потребител. Когато някой се абонира за „Шепнещият човек“, трябва да се съгласи с ДКП. Всяка софтуерна и хардуерна компания те кара да се съгласиш или не получаваш стоката. Разбира се, никой не чете договорите. В нашия има клауза, която ни разрешава да използваме данните на абонатите по какъвто начин искаме — дори да ги дадем на полицията без съдебна заповед. Не, ние имаме други проблеми. Трябва да проследим потребителя — вашият заподозрян — чрез айпи адреса му. Постоянно ни хакват — като всички компании за игри — затова ние отделяме онлайн присъствието от личната информация. Нашите сървъри знаят само, че Потребител X, Y или Z е платил, но не знаем кой е той. Това може и да не е проблем, за да проследим айпи адреса до компютъра на потребителя, но повечето от абонатите ни — поне по-младите — използват проксита.
	— Прикриване на истинското им местоположение, когато са онлайн — отбеляза Шоу. И той го правеше, когато беше онлайн.
	— Точно така. Идентифицирането на някой, който използва прокси, изисква време и понякога е невъзможно. Но нека опитаме. Кога е бил офлайн?
	Шоу му показа тетрадката си.
	— А сега, трябват ни всички абонати, които играят, да речем, двайсет и пет часа седмично или повече, но тогава са били офлайн.
	Ейвън кимна към тетрадката:
	— Страхотен почерк. — Той започна да работи и да търси, като в същото време размишляваше на глас: — Знаете ли, че в Китай обмислят закони, с които да ограничат часовете за играене? И Световната здравна организация наскоро обяви за заболяване пристрастяването към видеоигри. Смехотворно. Това е все едно да кажеш, че адвокатите, които работят повече от четирийсет часа седмично, са с психични отклонения. Медицинските сестри, хирурзите. — Ейвън започна да върти в ръцете си молив, на върха на който имаше конска глава, и погледна екрана. — Добре. Ето.
	Стандиш се приведе напред.
	— Вече имате резултати?
	Шоу беше запознат със скоростта на Алго, алгоритъмът за намиране на награда на Велма Бруин, и не се изненада.
	Ейвън прочете изписаното на екрана и каза:
	— Отговорът е да, с известни уговорки. Има двеста петдесет и пет човека, които играят играта най-малко двайсет и пет часа седмично и отговарят на критериите за времето офлайн. Шейсет и четирима не са анонимни — нямат проксита. Но никой от тях не е в радиус от сто и петдесет километра от тук. Другите се крият под проксита. Затова нямаме представа къде са — може да са в съседната сграда, а може и да са в Узбекистан. — Ейвън погледна списъка. — Повечето проксита са стандартни, не много надеждни. Може да бъдат разбити, но ще отнеме време. — Той въведе друго искане и натисна клавиша ENTER. — Готово. Възложих задачата на някого.
	И после изведнъж Ейвън се замисли за съвсем друго нещо. Вцепени се и зарея поглед някъде покрай Шоу. Накрая попита:
	— Къде беше скрито момичето?
	— Изоставената фабрика — отговори той. — Първото ниво.
	— Знаете ли играта? Играли сте я?
	— Не. Мислите ли, че той е сложил Хенри Томпсън, новата жертва, на друго ниво?
	— Похитителят очевидно е геймър — отбеляза Ейвън — и би било провал да повтори нивото и измама, ако прескочи някое ниво и да играе хаотично.
	— Второто ниво се нарича „Тъмната гора“.
	— Тогава похитителят държи Хенри Томпсън някъде в гората.
	Стандиш изкриви лице в гримаса.
	— Наоколо има няколко акъра.
	Шоу погледна колекцията от войници, които бяха високи седем-осем сантиметра, тъмнозелени и в различни бойни пози. Вероятно бяха от Втората световна война. Какво биха създали производителите днес? Мъже и жени, които седят пред станции за управление на дронове? Експерт по киберсигурността, който хаква руската отбрана?
	Марти Ейвън се облегна назад на стола, потънал в мисли и със затворени очи. И после изведнъж ги отвори.
	— Какви бяха петте предмета, които похитителят е оставил на момичето?
	Шоу му каза: вода, стъклена бутилка, кутия кибрит, риболовно влакно и парцал.
	— Добре — отвърна Ейвън. — Имам идея.


>>	41.

	Въпреки че беше пътувал много, мъжът, когото не го свърташе на едно място, не се беше качвал на хеликоптер.
	Сега летеше с хеликоптер и това не му доставяше удоволствие.
	Височината не беше проблем, нито дори отворената врата. Брезент и стомана, в подходяща конфигурация, на която можеш да разчиташ. И сбруята в хеликоптера „Бел“ беше удобна. Колтър, брат му и сестра му бяха преодолели рано страха от височини — пак благодарение на Аштън — като се научиха да се катерят, преди да навършат тринайсет години. Когато не го примамваше някоя предизвикателна работа, Шоу намираше хубава отвесна скала и се катереше (винаги свободно катерене, с въжета, за да предотврати падане, не за да си помага в катеренето). По-рано през деня той беше погледнал с копнеж над рамото на Стандиш към картата с пътеките, водещи към мястото на катеренето, което планираше, докато гостуваше на майка си в „Дворът“.
	Не, сто и петдесетте метра между него и върхарите на дърветата не бяха проблем. Шоу просто не искаше да повърне. Мразеше това повече от болката. Е, от повечето видове болка.
	Може би беше неизбежно, а може би не. Петдесет на петдесет. Той си пое дълбоко дъх. Лоша идея. Газовете и изпаренията от горивото са съзаклятници.
	Ладона Стандиш седеше до него, препасана с предпазен колан. Пътуваха с гръб по посоката на движението. Пред тях с лице седяха двама полицаи от тактическите части, облечени в черно, с еднакви бронежилетки. На гърдите им с бели печатни букви пишеше _ПОЛИЦИЯ_, както и на гърба, но с по-големи букви. Държаха картечни пистолети „Хеклер и Кох“. И Стандиш не изпитваше удоволствие от пътуването. Не поглеждаше през отворената врата и непрекъснато преглъщаше. В ръката си стискаше пликче за повръщане и Шоу се надяваше да не започне с това. Силно се надяваше Стандиш да не повърне. Силата на внушението беше страховита.
	Тя носеше бронежилетка и оръжието си. Шоу също беше с кевларена жилетка, но без оръжие, по правилата. Правилото „За по-безопасно“ очевидно е отишло по дяволите.
	Те бяха в хеликоптера благодарение на Марти Ейвън, създателят на „Шепнещият човек“. Главният изпълнителен директор им беше обяснил, че алгоритъмът на играта произволно избира три от петте предмета, които се оставят на играчите, например риболовното влакно, парцалът и стъклената бутилка в случая със Софи. Другите две неща можеше да варират, но попадаха в две категории: храна и комуникации. Храна или вода — на Софи бяха дали второто — и някакво средство за сигнализиране за помощ, да съобщиш на съюзник къде си или да предупредиш за опасност. В нейния случай — кибрит. Понякога играчите получаваха фенерче или сигнално огледало. По-често им даваха възможност да запалят огън. Ако не кибрит, то запалка за цигари или кремък и стомана. Това също така помагаше на играчите да останат живи в някои от по-студените места в играта, например планински върхове или пещери.
	— Ако е в гора и има кибрит или запалка, жертвата може да се опита да запали огън — предположи Ейвън.
	— Горски пожар в Северна Калифорния? — рече Шоу. — Това със сигурност би привлякло вниманието на всички.
	— Човекът няма да е глупав — каза Стандиш. — Ще контролира огъня. Вероятно ще запали малък огън на поляна или на скала, където ще го забележат, но няма да се разпространи.
	Стандиш се беше обадила на управата на парка и те бяха използвали дронове и сателити с инсталирани термални сензори, за да видят дали някоя от системите ще регистрира пламъци. Тя научи, че Парковата служба е засякла малък огън на върха на скалист хълм в Националния парк „Редудс“. Пламнал в полунощ, горял за малко и после угаснал. Сканирането с инфрачервени лъчи показало, че към един часа след полунощ на същото място отново имало огън. Отбелязали мястото, за да го проверят по-късно, но тогава не изпратили екипи.
	Шоу намери мястото на картата. Беше на четирийсет минути път с кола от мястото, където беше отвлечен Хенри Томпсън.
	Рейнджърът беше обяснил по високоговорителя, че е странно, че е имало огън на онова място по това време на утрото, тъй като не е близо до туристически пътеки и единственият път наблизо, стар път за сечене и извозване на дървени трупи, е преграден с верига. Странно било също така, че там изобщо е имало огън, защото нямало мълнии и огънят е бил ограничен до гола скала, на която, изглежда, не растат храсти от пукнатини в камъка.
	— Решихме, че някакви къмпингари са се отклонили от пътя.
	— Има ли сателитни изображения на мястото? — попита Стандиш.
	Рейнджърът й изпрати няколко снимки и тя, Шоу и Ейвън се събраха пред монитора с висока разделителна способност.
	Гледаха конфигурация от скали или сенки, но също и нещо, което можеше да е човешки силует, застанал до огъня.
	— Това ми е достатъчно — заяви Стандиш и грабна телефона си, за да се обади.
	Стандиш и Шоу бързо отидоха до „Мофет Фийлд“, стара военна база на север от Сънивейл и Маунтин Вю — само на десетина минути от „Дестини Ентъртейнмънт“. Поне десетина минути по начина, по който шофираше Стандиш. Шоу се държеше за облегалките на седалката и се наслаждаваше на високоскоростното пътуване.
	Полицайката обясни, че въздушните функции на военните намаляват, въпреки че спасителните операции си остават. „Гугъл“ взели под наем голяма част от базата и участвали във възстановяването на Хангар 1, който бил една от най-големите дървени конструкции в света, построен през трийсетте години, за да подслонява дирижабли и други по-леки от въздуха летателни апарати.
	Там се качиха на хеликоптера „Бел“ на Оперативната група, който сега — само след двайсетина минути летене — наближаваше мястото, където беше забелязан огънят. Четирима други полицаи от тактическите части пътуваха със стар и масленозелен „Хюи“ на Националната въздушна гвардия, който летеше на петдесетина метра вдясно от тях.
	По слушалките Шоу чу, че гърлото на Стандиш издава леки звуци на гадене, и ги изключи. Това помогна.
	Мъгливите, разпрострели се на всички страни очертания на предградията в долината се превърнаха в хълмове и дървета, а после пейзажът стана неравен и неприветлив и вечнозелените секвои отстъпиха място на скалист терен, дървета с голи клони и пресъхнали речни корита. Това беше сърцето на Националния парк „Редудс“. Шоу мислеше, че неравната камениста земя ще изпрати въздушни течения нагоре към небето и ще влоши полета. Странно, но въздухът беше спокоен. Хеликоптерът друсаше повече, отколкото когато летяха над предградията.
	Стандиш леко наклони глава. Сигурно беше чула, че пилотът казва нещо. Шоу сложи слушалките си и се включи в разговора.
	— Не — извика Стандиш.
	— Прието — отвърна пилотът. — Ще намеря площадка за кацане.
	Шоу погледна Стандиш, която каза:
	— Пилотът попита дали искам да прелетим няколко пъти над мястото. Казах му „не“. Не мисля, че извършителят е тук след толкова часове, но той ще се върне на мястото с оръжие. Ще ни чуе, че кацаме, но не искам да ни види.
	Каква беше вероятността той да се върне точно сега? Шоу реши, че е малка. Все още помнеше ясно как се строполи Кайл Бътлър, когато го порази куршумът.
	Двата хеликоптера се снишиха над поляна на плато на шейсет-седемдесет сантиметра от дъното на долината и после кацнаха едновременно. Шоу бързо изскочи навън и наведе глава, въпреки че не беше необходимо. Перките на хеликоптера бяха високо, но човек го прави инстинктивно. Веднага почувства, че стомахът му е по-добре. И не реагира, когато Стандиш скочи от другата страна, наведе се и повърна. След това се изправи, изплю се и изплакна устата си с вода от бутилка, която й даде пилотът, сякаш ги държеше под ръка точно за тази цел.
	Стандиш отиде при Шоу.
	— Поне не остана нищо за пътуването на връщане.
	Те и двамата полицаи с тях хукнаха към края на поляната, където към тях се присъединиха четиримата мъже от хеликоптера „Хюи“, също с тактическа екипировка. Те кимнаха на Стандиш и Шоу, когото изгледаха с любопитство. Стандиш не го представи. Пилотът отиде при тях и разгърна карта на района. Бяха му казали координатите на мястото на огъня и той го беше отбелязал с червена химикалка. Пилотът се огледа наоколо, за да прецени точно къде се намират по отношение на мястото. Шоу погледна картата и после хълмовете наоколо. Беше се упражнявал в ориентиране в „Дворът“, а в колежа се беше състезавал в спорт, който включваше преход през гориста местност, последван от определен маршрут, използвайки само компас и карта.
	Шоу посочи.
	— Огънят е бил там, на петстотин метра от тук. Зад онзи хребет. По права линия.
	Всички се втренчиха в него. Той погледна Стандиш. В края на краищата, това беше нейното издирване.
	— Инструктираха ли ви началниците ви? — обърна се тя към четиримата мъже от другия хеликоптер. Шоу видя, че те не са от Оперативната група. Униформите им бяха други. Може би бяха от окръжната или щатската полиция. Екипировката им беше лъскава, ботушите им — лъснати и оръжията им — нови и може би неизползвани.
	— Не, госпожо — отговори единият от тях, мъж с изпъкнали мускули на ръцете. — Казаха ни само, че има ситуация със заложник и вероятно враждебна територия.
	— При първото отвличане — на момичето Мълинър — неизвестният заподозрян се е върнал на мястото с оръжие. Случаят завърши с убийство — обясни Стандиш и двама от мъжете явно знаеха това, защото кимнаха. — Оръжието е деветмилиметров пистолет „Глок“. Вероятно е с дълго дуло, за по-голяма точност. Извършителят умее да стреля. Малко вероятно е да е тук. Направихме наблюдение със сателит и с дрон и не забелязахме никакви превозни средства. Виждате колко гъста е гората. Има много места, където може да се скрие. Гледайте за стрелци. — Тя се обърна към Шоу: — Кои са най-добрите маршрути?
	Той взе червената химикалка на пилота и начерта линии като скоби от мястото, където стояха, до хребета, където беше горял огънят.
	— Северният. Ще трябва да внимавате.
	— Хмм, кой е северният? — попита единият полицай от специалните части.
	Шоу го показа на картата.
	— Когато стигнете до кедъра, ще има стръмен склон.
	Мълчание.
	— Как изглежда кедърът?
	Шоу посочи един.
	— Ще видите стръмния склон едва когато стигнете до него. И щом преминете хребета, ще можете да видите дали има стрелци от високите места тук и тук. Слънцето е в добро положение. Ще блести в очите му. А ако има бинокъл или оптичен мерник, обективът ще хвърля отблясък.
	— Заложникът ще бъде без обувки — добави Стандиш. — Може да е увил с нещо краката си, но не мисля, че е отишъл много далеч.
	— И е донесен тук в безсъзнание — продължи Шоу, — затова няма да знае къде се намира. Той не е любител на природата и не мисля, че ще тръгне през гората, за да се измъкне. На негово място бих търсил вода и подслон.
	— Първо проверете и обезопасете мястото — каза Стандиш, — и после го търсете. Вероятно сте се досетили, че господин Шоу тук е следотърсач. Той ще ни помага. Господин Шоу е консултант на Оперативната група.
	След това тя попита Шоу къде е старата дървосекаческа пътека. Той погледна картата, обърна се и посочи.
	— С Шоу ще тръгнем по този път — каза Стандиш и кимна. — Неизвестният заподозрян няма да е завлякъл жертвата толкова далеч — до хребета. Сигурно го е оставил близо до пътя. С господин Шоу ще потърсим това място и ще го обезопасим. — Тя ги погледна един по един. — Съгласни ли сте?
	Всички кимнаха.
	— Въпроси?
	— Не, детектив.
	Стандиш тръгна към дървосекаческата пътека, а Шоу разгледа още веднъж картата, за да реши кое е най-логичното място, където Шепнещият човек, който играе Второто ниво на играта, може да остави Хенри Томпсън.
	_Тъмната гора…_
	Полицаите се събраха и започнаха да разговарят. Вероятно се разпределяха кой с кого да тръгне. Някой се изсмя. Шоу сгъна внимателно картата и се приближи до тях. Тъй като не знаеше кой е изрекъл думите, които току-що чу, той ги погледна всичките и кимна.
	Те също кимнаха. Явно се почувстваха неудобно.
	— Не знам дали детектив Стандиш е лесбийка, или не — прошепна Шоу, след като беше чул инфантилния им коментар, — но вие се излагате и не ви прави чест да я наричате „мъжка лесбийка“ и „рошава негърска шунда“.
	Те го погледнаха хладно. Двама наведоха глави.
	Шоу си помисли, че едрият ще реагира. Свъсените му вежди и мускулестите му ръце говореха, че е побойник. Най-слабият от полицаите отговори:
	— Стига, човече. Това не означава нищо. Така си говорим в тактическите части. По войнишки. Шегуваме се. Живеем на ръба. Изпускаме парата.
	Шоу погледна новото му оръжие, с което очевидно беше стреляно само на учебно стрелбище. Полицаят отмести поглед.
	Шоу огледа останалите.
	— И аз имам малко индианска кръв във вените си, от майчина страна. Но знаете името ми. И не е Джеронимо*.
	[* Джеронимо, „Прозяващият се“ на езика чирикауа (1829–1909), един от най-известните индиански вождове, военен предводител на апахите чирикауа, който се бори за запазването на земите им в продължение на 25 години. — Б.пр.]
	Възмутеното изражение на лицата на няколко полицаи показваше, че Шоу е виновен за тази неприятна случка, защото не се е присъединил към тях в обидите. Той се обърна и тръгна след Стандиш, за да търси мястото, където неизвестният заподозрян беше оставил Хенри Томпсън да избяга, ако може.
	Или да умре с достойнство.


>>	42.

	Шоу настигна Стандиш и погледна назад. Екипите вървяха по маршрутите, които им беше определил.
	— Долових нещо — каза Стандиш.
	— Чу ли?
	— Не, но видях, че ти отиде при тях. Какво подметнаха? Че съм лесбийка или негърка?
	— По малко и от двете. Чудеха се дали си лесбийка. И за косата ти.
	Тя се засмя.
	— О, пак ли „рошава негърска шунда“? Сериозно? Онези момчета?
	— Стори ми се странно, че ти се подиграват и те обиждат. Заради нещо друго ли беше?
	Стандиш продължаваше да се усмихва.
	— Да, правилно си разбрал.
	Той не каза нищо.
	— Казах ти, че се прехвърлих от полицията в ИПА направо в Оперативната група. Бързо се издигнах и станах детектив. Само за няколко месеца.
	— Как се случи? — изненада се Шоу.
	Тя повдигна рамене.
	— Проведох няколко операции, които завършиха добре.
	Скромността й каза на Шоу, че са били големи, важни операции и че са завършили много по-успешно от добре. Той си спомни похвалните грамоти на шкафа зад бюрото й, включително няколко медала с ленти, все още в пластмасовите си кутии.
	— Това ми донесе двайсет хиляди долара по-висока годишна заплата. — Стандиш кимна към другите полицаи. — Вероятно си разбрал, че има две Силициеви долини.
	— Ти си от северната страна на магистрала 101. Те са от южната.
	— Точно така. Те са футболни бащи, които играят голф, когато не са на учебното стрелбище, охлаждано с климатик. Барбекюта и яхти. Бог да ги благослови. Тези две страни никога няма да се срещнат. Те не искат да приемат заповеди от човек като мен. И не помага това, че съм по-млада от най-младия. — Тя погледна Шоу. — Не се нуждая от защита.
	— Знам. Понякога не мога да се сдържа.
	Стандиш кимна. Той предположи, че това означава, че и с нея е така.
	— Онази жена партньорката ти ли е? На снимката на бюрото ти? — Беше видял снимка в кабинета на Стандиш на красива бяла жена. Двете бяха доближили глави и се усмихваха.
	— Карън.
	— От колко време сте заедно?
	— От шест години. Женени сме от четири. Вероятно се питаш за името. Стандиш.
	Той повдигна рамене.
	— Аз приех фамилното й име. Двете имаме нещо общо помежду си. Говори се, че семейството на Карън е дошло с кораба „Мейфлауър“. Сещаш ли се? Майлс Стандиш*?
	[* Майлс Стандиш (ок. 1584–1656), английски офицер, нает от ранните заселници на Плимутската колония (днес Плимут, Масачузетс) като военен съветник, изиграл водеща роля в администрацията и отбраната на колонията. — Б.пр.]
	— _Онзи_ Стандиш? Какво общо имате?
	— И моите прадеди са дошли с кораб, но с роби. — Ладона не можа да сдържи смеха си. И Шоу се усмихна.
	— Имате ли деца?
	— Двегодишно момиченце. Казва се Джем. Карън е биологичната й майка. Ще…
	Шоу изведнъж вдигна ръка и двамата спряха. Той претърси с поглед гъстата гора. Мястото, където стояха, беше гъсто обрасло, плетеница от борове, дъбове и увивни растения. Добро място, където да се скрие стрелец.
	Стандиш спусна ръка към кобура си.
	— Виждаш ли нещо?
	— Чух нещо. Вече не. — Шоу огледа дърветата, храстите и скалите. Навсякъде имаше движение, но не и заплаха. Беше научил каква е разликата на ранна възраст.
	Двамата продължиха по дървосекаческата пътека, търсейки мястото, където е бил изоставен Хенри Томпсън. Трябваше да е някъде там. Шоу търсеше стъпки от обувки или следи, оставени от влачене.
	— А ти женен ли си? — попита Стандиш.
	— Не.
	— Струва ми се, че предпочиташ да не питам дали имаш приятелка.
	— Нямам предпочитания. И нямам приятелка. Поне в момента.
	Той отново си представи Марго. Образът й остана мълчалив и неясен. И после за щастие изчезна.
	— Ами деца? — попита Стандиш.
	— Не.
	Продължиха да вървят още петдесет метра. Стандиш наклони глава. Получаваше съобщение и слушаше чрез слушалката в ухото си. Тя вдигна към устата си предавателя „Моторола“ и каза:
	— Прието. Присъединете се към другите екипи. — Закачи предавателя на колана си. — Те са на поляната, където е горял огънят. Няма следа от неизвестния заподозрян. Нито от Томпсън.
	Шоу приклекна. Смачкана трева. Но от копита и лапи на животни, не от подметки на обувки. Той се изправи и огледа терена. Наклони глава и каза:
	— Там. Той е отишъл натам.
	Беше едва забележима пътечка, която водеше към дървосекаческата пътека. Продължиха по нея.
	— Знаеш ли, трябва ни име за него — каза Стандиш.
	— За кого?
	— За неизвестния заподозрян. Понякога го правим. Имаме един куп неизвестни заподозрени и ги кръщаваме с прякори, за да ги различаваме един от друг. Имаш ли някакви идеи?
	В бизнеса с наградите обикновено знаеш името на изчезналия човек или беглеца, когото търсиш. Дори да не го знаеш, не му измисляш прякор. Поне Шоу не го правеше.
	— Не — отговори той.
	— Геймъра — рече Стандиш. — Какво ще кажеш?
	Звучеше самомнително. Но случаят не беше негов и Шоу не беше ченге с един куп неизвестни заподозрени, които да различава един от друг.
	— Защо не?
	След десетина крачки по дървосекаческата пътека Стандиш спря и каза:
	— Там.
	Той погледна и видя овална вдлъбнатина в боровите иглички, точно до старата дървосекаческа пътека. В кръга имаше найлоново пликче със стъклени топчета, с каквито си играеха децата едно време, навито въже за простиране, кутия с остри бръснарски ножчета и голям пакет говежда пастърма.
	{img:gora.png|Националният парк „Редудс“}
	— Виж. — Шоу посочи плоска повърхност на скала на няколко крачки от мястото, където Геймъра беше оставил петте предмета.
	— Това ли…
	Да, беше вариант на лицето на листа в „Куик Байт“ и рисунката на стената до стаята, където беше оставена Софи Мълинър.
	Изображението на Шепнещият човек.
	Стандиш пристъпи крачка напред, но Шоу спря и стисна мускулестия й бицепс.
	— Не мърдай. И мълчи.
	Ладона беше добре обучена. Или имаше добър инстинкт. Тя не погледна Шоу, но когато приклекна, за да стане по-малка мишена, се огледа наоколо за заплаха.
	Шоу не беше чул похитителя. Бавното пукане на клонки и ниските вибрации — звук, който не можеше да се сравни с никой друг на света — му казаха точно кой е посетителят.
	На десетина крачки от тях изскочи планински лъв — голям мъжки екземпляр, шейсет килограма — и втренчи в тях злобните си очи.


>>	43.

	— О, боже! — прошепна Ладона Стандиш, изправи се и посегна към оръжието си.
	— Не — каза Шоу.
	— В Санта Клара имаме протокол. Те не са застрашен вид. Може да стреляме.
	— Не знаем дали Геймъра не е наблизо. Наистина ли искаш да му кажеш къде сме?
	Тя не беше помислила за това и отдръпна ръката си.
	— Но това е шибан планински лъв.
	Муцуната на животното беше изцапана с кръв. На Хенри Томпсън ли беше?
	— Гледай го в очите. И се изправи колкото можеш повече.
	— Не мога да се изправя повече — прошепна Стандиш.
	— Не се навеждай. Ако изглеждаш като четириного, пумата ще те помисли за плячка.
	— Момче ли е?
	— Да, мъжки. И разгърни якето си.
	— Няма да го прогоня, ако му покажа оръжието си, Колтър. Само казвам.
	— Така ще изглеждаш по-едра.
	— Не би трябвало да се тревожа за това. — Тя бавно смъкна ципа на якето си и го разгърна. Приличаше на онези млади хора, които Шоу виждаше от време на време, докато се катереше по скалите, които носеха моторизирани костюми с крила, скачаха в празното пространство и описваха дъги във въздуха като връхлитащи соколи.
	— И не бягай — добави Шоу. — Каквото и да се случи, дори пумата да се приближи, не бягай.
	Животното, с перфектни мускули и красива светлокафява козина, подуши въздуха. Ушите му бяха прибрани назад — лош знак — а дългите му предни зъби, жълти и окървавени, бяха три пъти по-дълги от другите зъби. От гърлото му отново се изтръгна злобно ръмжене.
	— Какво по-точно означава това мъркане? — попита Стандиш.
	— Пумата събира информация. Иска да знае каква е историята ни. Силни ли сме, или слаби. Хищници ли сме.
	— Кой би закачал планински лъв?
	— Мечки. Вълци. Хора с оръжия.
	Тя също изръмжа злобно.
	— Аз съм човек с оръжие.
	Без да откъсва поглед от очите на хищника, Шоу бавно приклекна, хвърли бърз поглед към земята и взе камък с размера на грейпфрут. Изправи се също така бавно, сантиметър по сантиметър, уверено и спокойно. Не агресивно.
	_Никога не показвайте страх._
	— Може да се биеш с планинския лъв. Но само го дръж далеч от лицето и шията си. Те нападат точно там.
	— Нали няма да… — стъписано започна Ладона.
	— Предпочитам да не го правя, но… Отвори уста.
	— Какво?
	— Дишаш бързо и шумно. Звучиш уплашено. Ако отвориш уста, ще дишаш по-тихо.
	— Защо ли не съм изненадана? — Стандиш изпълни указанията му.
	— Те не са свикнали да срещат съпротива — продължи Шоу. — Сега планинският лъв размишлява. Ще си заслужава ли тази вечеря? Вижда две плячки. Има разлика в размерите. Може да мисли, че ти си малкото ми. Уязвима си и вкусна, но той знае, че ще трябва да мине през мен и че аз ще се боря докрай, за да те спася. Вече е ял и затова не е мотивиран от глад. Пък и ние не бягаме, държим се предизвикателно, затова е неспокоен.
	— Неспокоен? — намръщи се Стандиш. — Якето ми не е ли достатъчно голямо?
	— Добре си. Между другото, ако ни погне и не можем да го спрем, тогава може да го застреляш.
	Животното наведе глава.
	Шоу стисна камъка, без да откъсва очи от хищника, и изви гръб. Черните зеници на голямата котка, оградени с жълто, останаха втренчени в лицето на Шоу. Планинският лъв наистина беше величествено същество. Краката му бяха като гъвкав метал. Гледаше гневно и злобно, но всъщност не беше такъв. Не беше по-зъл от Шоу, когато се готвеше да нападне чиния със задушено месо за вечеря.
	Преценяваше. Вероятност да нападне: петдесет процента.
	Шоу искрено се надяваше да не се стигне до стрелба. Не искаше това красиво същество да умре.
	_За храна или кожа, при самозащита и от състрадание…_
	Стисна още по-силно камъка.
	Пумата взе решение. Отстъпи назад, обърна се и изчезна. Шоу отново чу леко пукане на храсти, като звука на далечен огън, приглушен от влажен въздух. Продължи само една-две секунди. Въпреки размерите си планинските лъвове владееха перфектно изкуството да излизат и да напускат безшумно сцената.
	— Боже. — Стандиш се наведе и затвори очи. Ръцете й трепереха. — Ще се върне ли?
	— Малко вероятно.
	— Но това не означава „няма“.
	— Така е — съгласи се Шоу.
	— По мен са стреляли хулигани, бандити и наркомани, Шоу. Извинявай. _Колтър._
	— Знаеш ли какво? „Шоу“ и „Стандиш“ звучат добре. Мисля, че минахме на по-високо ниво. Планинските лъвове могат да правят това.
	Марго го наричаше на фамилното му име. Харесваше му.
	— Един от информаторите ми се обърна срещу мен, по средата на „ужилване“, и ме нападна с бръснач. Искам да кажа, че това беше ежедневие. Планинските лъвове не са ежедневие.
	Шоу предполагаше, че зависи какво работиш и какъв ден имаш.
	Стандиш беше донесла ролка жълта лента и сега тичаше от дърво на дърво и ограждаше местопрестъплението.
	— Какво мислиш за кръвта? — попита тя.
	— Може би е на Томпсън — отговори той и предпазливо тръгна по посоката, в която беше изчезнало животното. Покатери се на една скала и огледа пейзажа пред себе си, а после се върна.
	Полицайката го погледна.
	— Откри ли нещо?
	— Труп на елен. Планинският лъв е изял по-голямата част от него. Затова не прояви интерес към нас.
	Тя завърза лентата и се изправи.
	Шоу огледа земята.
	— Не мога да кажа дали Хенри е минал от тук, или не. Мисля, че е минал. — Той гледаше продълговата варовикова скала, която водеше към редица дървета. От другата страна, изглежда, имаше дълбока долина.
	Шоу се покатери на скалата и помогна на Стандиш да се качи. Двамата тръгнаха към ръба на скалата.
	И после спряха.
	На трийсетина метра долу лежеше осакатеното и окървавено тяло на Хенри Томпсън.


>>	44.

	Десетина минути по-късно двама полицаи от тактическите части бяха на дъното на каньона, след като се спуснаха с въже по отвесната скала, при това много умело.
	— Детектив — обади се единият по радиопредавателя.
	— Казвай — отговори Стандиш.
	— Причината за смъртта не е падането. Бил е застрелян.
	— Прието — отвърна тя след кратко мълчание.
	Шоу не беше изненадан.
	— Обяснява го — измърмори той.
	— Кое?
	— Защо Геймъра се връща на местопрестъпленията. Играта „Шепнещият човек“ не е само да избягаш, а и да се бориш. — Шоу припомни на Стандиш играта: играчите може да образуват съюзи или да се убиват един друг. А самият Шепнещ човек, с погребален костюм и елегантна шапка, обикаля в играта, готов да убива, за да се забавлява.
	Шоу си спомни, че той изскача зад теб и прошепва съвет, който може да е верен или може да е номер. Може също така да те нападне, да те застреля с пищов кремъклия, да пререже гърлото ти или да забие кама в сърцето ти, докато шепне някакво стихче, а екранът потъмнява и чуваш зловеща музика.
P>
	Сбогом на живота, който познаваш, кажи.
	С приятели, любими и родния си дом се прости.
	Бягай и се крий, но ще разбереш —
	от Шепнещият човек няма да се отървеш.
	А сега, умри с достойнство…
P$
	Геймъра следваше историята на играта. Беше се върнал на мястото, където беше затворена Софи Мълинър, за да я преследва. И сега беше направил същото. Беше оставил Хенри Томпсън сам за известно време и му бе позволил да запали сигнален огън, точно както беше дал шанс на Софи да избяга. И след това беше време да се върне и да завърши играта.
	Стандиш не каза нищо и тръгна по скалистата земя към групата полицаи от тактическите части, които се бяха присъединили към тях. Шоу седна на ръба на скалата. Получи съобщение от Мади Пул.
C>
	Пренебрегваш ме, а? В затвора ли е Найт? Жив ли си?
C$
	Шоу нямаше желание да й отговаря, но й писа, че е с полицията и че ще й се обади по-късно.
	Криминалистите още не бяха дошли. Нямаха хеликоптер, затова микробусите им щяха да минат по дървосекаческата пътека, дългият заобиколен маршрут, за да не замърсят по-късия път към магистралата, в случай че похитителят е минал по този маршрут. Въпреки това намирането на полезни следи от автомобилни гуми изглеждаше невъзможна задача. Пътеката беше покрита с дебел килим от листа, а там, където беше оголена, земята беше суха и спечена. Защо Геймъра да проявява небрежност сега?
	Стандиш и полицаите от тактическите части стояха встрани от местопрестъпленията — там и гнездото от борови иглички, където Геймъра първоначално беше оставил Томпсън. Оглеждаха мястото и преценяваха къде похитителят можеше да е причакал Томпсън. Сега всички бяха професионалисти. Дори да беше останала някаква неприязън, това не пречеше на общата им мисия да разкрият това престъпление, за да предотвратят други.
	— Този тип се забавлява — мрачно измърмори едното ченге. — Няма да спре.
	Единият полицай от специалните части предложи Шоу да се върне в хеликоптера, защото не искал цивилно лице на местопрестъплението. Стандиш обаче подчерта, че Шоу не е въоръжен и че наоколо има най-малко едно враждебно настроено същество — планинският лъв. Освен това не беше абсолютно сигурно дали убиецът си е тръгнал. Предложението ченге, въоръжено за голямата игра, да придружи Шоу не беше лишено от логика, макар и малка. Шоу обаче усети, че Стандиш го иска там, може би за да предложи прозрения. За жалост в момента той нямаше никакви.
	Той погледна надолу, към трупа на Томпсън. Нямаше благословия. Поне беше умрял бързо, не от разкъсващите зъби и нокти на див звяр. Изстрелът беше в челото му. Томпсън сигурно се беше върнал, след като бе запалил огъня, и се беше добрал до гнездото за говеждата пастърма и за да си почине и да чака да го спасят. И там го беше дебнал Геймъра. Томпсън сигурно беше побягнал. Босите му крака бяха забавили бягството му.
	Шоу се отдалечи от местопрестъплението и тръгна по каменистия хребет. Спря на няколко крачки от ръба, огледа повърхността на скалата и забеляза, че е добра за катерене. Имаше много пукнатини и издатини. Предизвикателна с наклона си от деветдесет градуса, но преодолима. Имаше и надвиснал скален перваз, който щеше да изисква стратегия, за да бъде заобиколен.
	Докато гледаше надолу обаче, той не планираше маршрут до подножието, както правеше обикновено.
	Нито мислеше за клетия Хенри Томпсън.
	Не. Докато гледаше скалата и коритото на потока долу, Шоу мислеше само за едно.
	Еко Ридж.


>>	45.

	Колтър мигновено отваря очи, когато подът на дървената къща изскърцва.
	Понякога си мисли, че баща му го е научил да спи леко, въпреки че това не изглежда възможно. Сигурно се е родил с това умение.
	Ръката на шестнайсетгодишното момче се протяга към кутията под леглото, където е револверът му. Увива пръсти около ръкохватката. Поставя палец на спусъка, за да запъне ударника.
	И после вижда силуета на майка си. Мери Дав Шоу, слаба жена с коса, винаги сплетена на плитки, стои на прага на стаята му. Семейство Шоу не е набожно, но когато порасне, Колтър ще мисли за майка си като за светица, жена, която намира утеха в добрите моменти на съпруга си и пази децата си от лошото. Пази и Аштън.
	Същността й е обвита в доброта. Отвътре е желязо.
	— Колтър. Аш е изчезнал. Нуждая се от теб.
	В „Дворът“ всички стават рано. Сега по-скоро е нощ. Още няма пет. Това, че майка му стои на прага, не спира ръката му да докосне студената стомана и овалната ръкохватка на „Питон.357“. Неканени гости?
	И после, когато се разсънва, Колтър вижда на лицето й безпокойство, не тревога. Той оставя оръжието под леглото и става.
	— Аш е излязъл, след като съм заспала. Още не се е върнал. Пушката „Бенели“ я няма.
	Любимата ловджийска пушка на баща му.
	Къмпингуването и експедициите в „Дворът“ винаги са планирани, пък и няма причина Аштън да излиза в този час, още по-малко да стои навън цяла нощ.
	_Никога не ходете никъде, без да кажете поне на един човек къде отивате._
	Напоследък умът на Аштън е леко помрачен и Мери Дав или някое от децата го придружава на по-дългите му разходки в „Дворът“. Придружаването стана особено наложително, когато той ходеше в Уайт Сълфър Спрингс, защото на тези екскурзии Аштън носеше оръжие. Всъщност две: в колата и в себе си. Нямаше произшествия, но Мери Дав смяташе, че е най-добре някой член на семейството да е с него. Дори тринайсетгодишната Дорион е достатъчно смела и интелигентна, за да предотврати конфронтация.
	С изключение на Аштън, тази нощ в „Дворът“ има само трима души: Дорион, Колтър и Мери Дав. Ръсел, големият брат на Колтър, е в Лос Анджелис. Той започваше да става отшелник още тогава, роля, която по-късно щеше да усъвършенства. Дори ако Ръсел беше там, Мери Дав пак би се обърнала за помощ към по-малкия си син.
	— Ти си най-добрият следотърсач в семейството, Колтър. Можеш да намериш врабче, което е изпуснало дъха си върху стрък трева. Искам да намериш баща си. Аз ще стоя тук със сестра ти.
	— Той взел ли е нещо друго?
	— Не, доколкото знам.
	Пет минути по-късно Колтър е облечен за дивата пустош преди разсъмване. Октомври в Източна Калифорния може да е променлив, затова той е с термодрехи и две ризи под брезентовото си яке. Джинси, дебели чорапи и ботушите, които носеше от две години, когато престана да расте. Взима раница с още дрехи, фенерчета, сигнални ракети, храна, вода, спален чувал, комплект за първа помощ, шейсет метра въже, принадлежности за катерене и амуниции. Както и оръжия: армейски нож „Ка-Бар“, дълъг двайсет и пет сантиметра, и револвера. Аштън, който носи магнум.44, казва, че калта, водата и паданията няма да повлияят на функциите на револвера, така както може да се случи с полуавтоматичните пистолети като „Глок“, въпреки че производителят на оръжието твърди обратното.
	— Почакай — казва Мери Дав, отива до полицата над камината и отваря кутия, от която стърчат жици, свързани с контакта на стената. Тя изважда единия от мобилните телефони вътре, включва го и го дава на Колтър. Той не е държал телефона от две години и не го е използвал.
	Чувства телефона някак чужд в ръката си. Табу. Той го слага в раницата.
	Колтър надява ръкавици и скиорска шапка, която може да смъкне на лицето си като маска. Излиза в свежия влажен студ и усеща как пари в носа му. Слиза от верандата и веднага спира. Няколко пътеки водят от къщата към полята и горите в имота и по-нататък. По едната пътека минават рядко и точно там момчето вижда пресни следи от ботуши, които познава добре. На баща му. Крачките са любопитни. По-дълги са, отколкото на човек, който спокойно се разхожда в гората. В тях има някаква неотложност. Има целеустременост.
	Колтър продължава да върви по следите, които баща му е оставил преди пет-шест часа, съдейки по стъпканите треви. Лесно ги проследява, тъй като няма разклонения и кръстопътища. Колтър се движи бързо и спира само от време на време, за да се увери, че Аштън е минал от там.
	На километър и половина от къщата той забелязва други следи от ботуши в меката пръст, които вървят успоредно на маршрута на баща му. Разбира се, може да са оставени преди месеци от някой от приятелите на баща му, които са идвали на гости — приятели от миналото, преди Аштън да избяга в Района на залива на Сан Франциско. Те често се разхождаха заедно по цял ден, само двама или трима. Майка му също имаше колеги от дните й на преподавател, които я посещаваха.
	Маршрутът обаче е малко вероятен за спокойна разходка с приятели. Намира се в долина, където няма какво да се види. Пък и се върви трудно заради острия ъгъл, скалите, дупките и чакълестите склонове. Колтър продължава по пътеката и отново се уверява, че баща му е минал от там. Уверява се, че и вторият човек е минал от там.
	Колтър стига до разклонение и вижда, че баща му е завил наляво. Това означава само една дестинация: езеро Полумесец, голям воден басейн, който прилича или на усмивка, или на намръщване, в зависимост от настроението ти.
	След двайсетина минути Колтър стига до калния бряг и поглежда към отсрещната страна, която е на осемстотин метра в най-широката си част. Водата е тъмна, макар че небето просветлява. Повърхността е неподвижна като огледало. Далечният бряг се издига в гора и по-нататък — в назъбени върхове. Колтър предполага, че баща му е отишъл там, защото кануто на семейството го няма.
	Защо е прекосил езерото? От другата страна е лабиринт от гъсталаци и скали.
	Колтър търси следите на втория човек и не ги намира. Разширява кръга на търсенето и най-после открива следа. Човекът е стоял на брега и вероятно се е оглеждал наоколо за Аштън. И след това е тръгнал по стръмната пътека към Еко Ридж, откъдето може да види целия терен и вероятно да съзре Аштън.
	Тук земята е мека и Колтър вижда следите на Втория човек.
	И още нещо.
	Следите на баща си. Върху онези на другия човек.
	Аштън е знаел, че го следят. Вероятно се е скрил в кануто, докато човекът е тръгнал нагоре по пътеката, и след това го е последвал.
	Преследвачът се е превърнал в преследван.
	Следата не е прясна — мъжете са минали оттук преди няколко часа. Колтър бързо започва да се катери нагоре по пътеката след двамата мъже, под наклон трийсет градуса, през скали и малки песъчливи издатини. Той не е ходил на Еко Ридж, скалисто възвишение в подножието на Сиера Невада. Теренът е непрощаващ. Еко Ридж е едно от местата в „Дворът“, където на децата е забранено да ходят.
	И все пак Аштън Шоу, изглежда, беше проследил до Еко Ридж някого, който го беше преследвал. И сега синът му се катери към Еко Ридж.
	Десетина минути по-късно задъханият Колтър стига до върха, застава до скална повърхност и си поема дълбоко дъх. В ръката си държи револвера „Колт Питон“.
	Оглежда обраслото с дървета и храсти плато на хребета. Вляво, на запад, има гора и напластен лабиринт от скални образувания и пещери, където вероятно в големите има мечки, а в малките — змии.
	Вдясно от Колтър, на изток, има скала с наклон деветдесет градуса, която се спуска на трийсет-четирийсет метра право надолу към пресъхнало корито на поток в долината.
	Същият поток, където миналата година Колтър се сблъска с ловеца, който слепешката стреля в храстите и рани елена.
	Колтър отново поглежда на изток, към просветляващото утринно небе, и вижда заострените тъмни силуети на върховете на Сиера Невада, които приличат на огромна челюст със счупени зъби.
	А стъпките на баща му? На другия човек? Не вижда стъпки. Платото е скалисто и чакълесто. Тук е невъзможно да се забележат следи.
	Слънцето изгрява над планината и обагря в оранжева светлина скалата и гората на Еко Ридж.
	Светлината озарява и лъскав предмет на петдесетина метра от момчето.
	Стъкло или метал? Не е твърде рано да има лед през нощта, но блясъкът се вижда от земята, сред борови иглички, където няма застояла вода, която да замръзне.
	Колтър запъва ударника на револвера, вдига го и тръгва напред. Оръжието е тежко, килограм и сто грама, но той не усеща тежестта. Върви към блясъка и оглежда гората вляво. Няма заплаха от ръба на скалата вдясно, освен пропастта до пресъхналия поток.
	Колтър вижда какво е, когато се приближава на шест-седем метра до източника на светлината. Спира и се оглежда наоколо. Не помръдва за момент и после бавно обикаля в кръг, който завършва до ръба на скалата.
	Колтър прибира револвера и изважда мобилния телефон. Отваря го и се замисля, за да си спомни как работи, а после набира номер, който е запаметил преди години.

	* * *

	Сега, петнайсет години по-късно, Колтър Шоу гледаше конфигурация от скали, която много приличаше на Еко Ридж.
	Той погледна към жълтата лента за местопрестъпление, опъната около мястото, където лежеше Хенри Томпсън.
	Замисли се за бутона на очилата на „Хонг-Сунг“ — онзи, който натискаш, за да възкръснеш.
	_РЕСТАРТИРАНЕ…_
	По билото на възвишението бавно вървяха четирима новодошли. Носеха и търкаляха на колелца големи куфари — като сандъци с инструменти на професионални дърводелци. Екипът на криминалистите на Съвместната оперативна група за тежки престъпления беше със сини гащеризони. Качулките бяха смъкнати ниско на вратовете им. Денят не беше особено горещ, но слънцето беше безмилостно и след известно време носенето на защитната екипировка щеше да стане непоносимо.
	Стандиш се приближи до Шоу и му предложи бутилка вода. Той я взе и я изпи до половината. Изненада се колко е жаден.
	— Ще оставим местопрестъплението на криминалистите и съдебния следовател. Няма да бързаме да се върнем. Ще поискам да се качим в някой от микробусите. В момента не съм в настроение да летя.
	Шоу се съгласи.
	Детектив Стандиш се втренчи в пропастта и след малко попита:
	— Видя ли пак голямата котка?
	— Не.
	— Онзи ден в Пало Алто е имало два планински лъва — разсеяно каза тя. — Прочетох репортажа в „Икзаминър“. На паркинга на „Сейфуей“. Боричкали се като котенца. След това избягали в гората и изчезнали. Имаше интервю с някакъв човек. Той казал: „Планинският лъв, който не можеш да видиш, е по-опасен от този, който можеш да видиш“. Това житейска истина ли е, Шоу?
	Телефонът му завибрира и той прочете съобщението.
	Поколеба се, докато гледаше скалата, и после написа и изпрати отговор.
	Шоу прибра телефона си и каза на Стандиш, че е променил решението си и че ще се върне с хеликоптера.


>>	46.

	В шест вечерта Колтър Шоу отново беше в кафене „Куик Байт“.
	Той надигна бутилката бира и дълго пи. Беше му навик да пие местната бира, където отидеше. В Чикаго — „Гус Айлънд“. В Южна Африка — „Умомботи“, която миришеше и изглеждаше обезсърчаващо, но те подвеждаше с три процента алкохолно съдържание. В Бостън — „Харпун“.
	А в Района на залива на Сан Франциско — „Анкър Стийм“. Тифани беше на работа и го почерпи от името на заведението, като му намигна.
	Шоу остави бутилката и затвори очи. Представи си трупа на Хенри Томпсън и различните нюанси на кръвта му върху скалата — бяла и плоска като пресъхналото корито на потока под Еко Ридж.
	През годините на търсене на награди Шоу беше постигнал успех повечето пъти. Не всичките, но все пак внушителен брой постижения.
	Можеше да определи процента на успехите си, но не го правеше. Струваше му се лекомислено и непочтително.
	Помнеше някои от победите — трудните, опасните, онези, за които причина бяха станали отчаянието и безнадеждността на близките, чийто живот рухваше, когато изчезнеше детето им или брачният им партньор, и Шоу им ги върнеше — като във финалните сцени на филми за пътуване във времето, когато катастрофата по чудо е избегната.
	Освен успехите повечето задачи си бяха работа, каквато върши един водопроводчик или счетоводител. Те се утаяваха в дълбините на мозъка му, някои изгубени завинаги, а други — картотекирани, за да си ги припомни, ако е необходимо, което се случваше рядко.
	Загубите? Те оставаха завинаги.
	Тази загуба щеше да остане завинаги. Фактът, че за намирането на Хенри Томпсън не беше предложена награда, нямаше значение. Защото истината беше, че Колтър Шоу не го правеше за парите. Наградата беше важна, защото беше като прожектор, който осветява предизвикателство, което все още никой не беше успял да посрещне. Най-важното беше да намери детето, възрастния родител, страдащ от деменция, беглеца от дома си. Най-важното беше да спаси човешки живот.
	Софи Мълинър беше в безопасност, но това не го утешаваше. Кайл Бътлър беше мъртъв. Хенри Томпсън беше мъртъв. И в такива моменти безпокойството се засилваше и се превръщаше в човек, който преследваше Шоу по петите. Като Шепнещият човек.
	Изпи още една глътка от богатата на вкус бира. Хладината го успокояваше повече от алкохола. Но нито едното не беше балсам.
	Той отиде до гишето за поръчки и помоли Тифани за дистанционното. Искаше да смени канала на телевизора над бара. Тя му го даде. Проведоха кратък разговор за телевизионни програми, към който Шоу не можа да допринесе много. Той видя, че Тифани искаше да продължат да разговарят, но имаше готова поръчка. Шоу изпита облекчение, когато тя тръгна да я занесе, седна пак до масата и смени канала от мача, който никой не гледаше — не и компютърните фанатици в това кафене — на местните новини.
	Леко земетресение беше обезпокоило Санта Крус; профсъюзен деятел се бореше с призиви за оставка и твърдеше, че слуховете, че е платил пари под масата за зелена карта, са неверни; в залива на Хаф Мун беше спасен кит; конгресмен от Зелената партия от Лос Анджелис, кандидат за преизбиране, се беше оттеглил, след като се бяха появили истории, че е свързан с екотерористи, които преди няколко години бяха изгорили ски курорт в района на езерото Тахо. Той разпалено отрече връзката. „Кариерата на един човек може да бъде съсипана въз основа на лъжи. Такъв е случаят…“ Шоу престана да внимава, докато най-после чу: „И местните новини. Блогър от Сънивейл и активист за правата на гейовете е бил намерен убит днес в Националния парк «Редудс». Полицията смята, че Хенри Томпсън, петдесет и две годишен, е бил отвлечен, докато се връщал в дома си от лекция в Станфорд снощи, закаран в парка и убит. Не е установен мотив. Говорителят на Съвместната оперативна група за тежки престъпления в Санта Клара каза, че престъплението може да е свързано с отвличането на момиче от Маунтин Вю на пети юни. Деветнайсетгодишната Софи Мълинър беше спасена невредима от Оперативната група два дни по-късно“. Репортажът завърши с лента в дъното на екрана с горещата линия, на която можеше да се обади всеки, който е бил наблизо, когато е бил отвлечен Томпсън, или се е разхождал в парка днес. Пронизителен женски глас прекъсна мислите на Шоу.
	— Не съм ти изпращала съобщение. Не те познавам.
	Шоу и другите клиенти погледнаха към жената, изрекла резките думи. Тя беше привлекателна, на двайсетина години, седеше пред лаптопа си и държеше чаша кафе. Дългата й кестенява коса беше оцветена в пурпурно в краищата. Беше облечена като манекенка или актриса: небрежно-елегантно. Сините й джинси бяха тесни и нарочно разкъсани тук-там. Бялата й тениска беше широка и смъкната на раменете, разкривайки пурпурните презрамки на сутиена й. Лакът на ноктите й беше син, а сенките на очите — в пастелни есенни тонове.
	До нея стоеше млад мъж на нейните години, облечен по коренно различен начин. Широкият му карго панталон беше доста износен и ризата на червени и черни карета — твърде голяма за него. Беше висок метър седемдесет и седем и слаб. Имаше права коса, която не беше много чиста и вероятно беше подстригана от самия него, майка му или сестра му. Тъмните му вежди бяха свъсени над месестия нос. В ръцете си стискаше голям сив лаптоп, два пъти по-дебел от този на Шоу. Лицето му беше яркочервено от смущение. В очите му блестеше гняв.
	— Ти си Шери 38. — Младежът поклати глава. — Писахме си съобщения в играта „Кол ту Армс IV“. Ти писа, че ще бъдеш тук. Аз съм Брад Х66.
	— Не съм никаква Шери. И не знам кой си ти, по дяволите.
	Той заговори по-тихо.
	— Ти писа, че искаш да станем гаджета. Ти го написа! — измърмори младият мъж. — А после идвам аз и ти не харесваш това, което виждаш. Така ли е?
	— Моля те. Наистина ли мислиш, че съм загубенячка, която играе „Кол ту Армс“? Разкарай се!
	Младежът отново се огледа наоколо, а после се отказа и се приближи до гишето за поръчки.
	Опасностите на интернет. Дали злонамерени хора бяха накиснали горкото хлапе? Шоу си спомни какво му беше казала Мади Пул за случая със специалните части. И колко лесно е да хакнеш геймърски сървър, както му беше казал Марти Ейвън.
	Или пък младежът беше прав, че описанието, което беше изпратил онлайн на младата жена, не отговаряше на малко ексцентричния му вид на компютърджия и затова тя го беше изгонила?
	Младият мъж поръча нещо, плати, взе номер на маса в дъното, седна на стола и отвори лаптопа си. Включи обемисти слушалки и започна да трака по клавиатурата. Лицето му все още беше зачервено и той мърмореше нещо под носа си.
	Шоу извади тетрадка и писалката си и по памет нарисува карта на мястото, където беше убит Хенри Томпсън. Сигурната му ръка завърши чертежа за пет минути. Подписа я с инициалите си в долния десен ъгъл, както винаги правеше. Чакаше мастилото да изсъхне, когато вдигна глава. Мади Пул влизаше в кафенето. Очите им се срещнаха. Тя се усмихна. Той кимна.
	— Виж се само — каза Мади. Вероятно имаше предвид позата му. Шоу се беше облегнал назад на стола и бе протегнал крака. Върховете на обувките му „Еко“ сочеха към тавана.
	И после усмивката й помръкна. Тя се вгледа в лицето му. И по-точно в очите му.
	Мади седна, взе бутилката бира от него, доближи я до устните си и отпи голяма глътка.
	— Ще ти купя друга.
	— Не се притеснявай — отвърна Шоу.
	— Какво има? И по-добре не казвай „нищо“.
	Той не й беше написал съобщение, нито й беше казал за убийството на Томпсън.
	— Загубихме втората жертва.
	— Колт! Боже! Почакай. Онова убийство в Националния парк? Мъжът, който е бил застрелян?
	Шоу кимна.
	— Пак ли „Шепнещият човек“?
	— Полицията все още не говори за това по новините. Не искат Геймъра да разбере какво знаят.
	— Геймъра?
	— Така го наричат. — Той отпи от бирата си. — Закарал Томпсън в планината и го оставил с петте предмета. Томпсън се свестил и запалил сигнален огън. Така стигнахме до него. Но Геймъра се е върнал да го преследва. И това е част от играта.
	Мади разгледа картата и след това го погледна в очите. Шоу й обясни навика си да рисува карти.
	— Добър си.
	Той погледна мястото на картата, което обозначаваше подножието на скалата, където беше умрял Хенри Томпсън. Затвори тетрадката и я прибра.
	Мади стисна рамото му.
	— Съжалявам. Ами Тони Найт? Не ми каза какво се случи. Тревожех се, докато не получих съобщението ти.
	— Бях зает. А за Найт? Сгреших. Не е бил той. Найт помогна.
	— Полицията има ли някакви идеи кой е бил?
	— Не. Предполагам, някой психопат. Не съм виждал такова нещо — това точно моделиране по сюжета на играта. Майка ми може да е познавала такива хора.
	— Ти каза, че тя е психиатър.
	Шоу кимна.
	Мери Дав Шоу беше правила много проучвания за медикаменти за лечение на психичноболни престъпници и като главен следовател беше спечелила много пари за субсидии за Калифорнийския университет и други учебни заведения.
	Това беше на ранен етап в кариерата й — преди да се преместят на изток, разбира се. През последните години практиката й беше ограничена до семейна медицина и акушерство във и около Уайт Сълфър Спрингс и управлението на симптоми на параноя и шизофрения, въпреки че това включваше само един пациент: Аштън Шоу.
	Колтър все още не беше споделил много за баща си с Мади.
	— Полицията предлага ли награда? — попита тя.
	— Може би, не знам. Не ме интересува. Искам само да хвана убиеца. Аз…
	Той така и не се доизказа. Мади се наведе към него и го целуна. Силните й ръце се вкопчиха в сакото му. Езикът й изследваше.
	Той отвърна на целувката й. Усети вкус на червило, ментов, въпреки че не беше видял цвят.
	Шоу плъзна ръка на тила й и зарови пръсти в гъстата й коса. Притегли я към себе си и почувства гърдите й до тялото си.
	Двамата заговориха едновременно.
	Тя допря пръст до устните му.
	— Първо аз. Живея на три преки от тук. А сега, какво искаше да кажеш?
	— Забравих — отвърна Шоу.


>>	47.

	Шоу водеше номадски живот и нямаше много вещи, но кемперът му беше направо задръстен в сравнение с къщата под наем на Мади Пул.
	Вярно, жилището беше временно. Тя беше в града само заради „Конференция К3“ и бе дошла от дома си в покрайнините на Лос Анджелис. И все пак…
	Един аспект засилваше празнотата: старата къща беше огромна, с пет стаи, а може би и повече. Грамадна трапезария. Дневна, която можеше да побере гости на сватбено тържество.
	Там беше само големият й настолен компютър, с петдесет-шейсет сантиметров монитор. На масата до него имаше кашони, които служеха за помощни масички, пълни с книги, списания, дивидита и кутии с касетки с видеоигри. Пред масата беше сложен канцеларски стол. Около работната станция бяха наредени пазарски торбички — подаръци от Конференцията.
	В ъгъла стоеше доста използван планински велосипед „Сайта Крус“. Шоу не караше велосипед, но когато ходеше на походи или се катереше по скалите, често срещаше велосипедисти. Знаеше, че велосипедът на Мади струва девет хиляди долара. В стаята имаше и гири — по десет килограма — и някакъв уред за фитнес с ластици.
	В спалнята вдясно се намираше двоен матрак с пружини. Завивките бяха разхвърляни и измачкани.
	Протритият бежов диван в дневната беше поставен пред масичка за кафе, в сравнение с която масичката със счупен крак на Франк Мълинър изглеждаше шикозна. Ламинираната й повърхност, имитираща дърво, се беше нагърчила в краищата.
	В кухнята нямаше мебели и други уреди освен вградените: печка, електрическа и микровълнова фурна. На плота бяха оставени кутия със зърнена закуска, две бутилки бяло вино и шест бири „Корона“.
	Шоу прецени, че огромната къща е построена през трийсетте години на миналия век. Сериозно се нуждаеше от пребоядисване и ремонт. Навсякъде имаше петна от влага и мазилката на стените беше напукана на десетина места.
	— Като в „Семейство Адамс“, нали? — засмя се Мади.
	— Така е.
	Миналия Хелоуин Шоу заведе племенничките си на увеселителен парк, където имаше къща, обитавана от духове, която много приличаше на тази.
	Мади обясни, че я е намерила чрез агенцията „Еърбнб“ за имоти под наем. Къщата била свободна само защото дните й били преброени. Следващият месец щяла да бъде съборена заради Силицийвил. Мръсните тапети бяха с тъмни цветчета на светлосин фон. Ефектът беше странно объркващ.
	— Вино?
	— Бира.
	Мади извади студена бутилка от хладилника, напълни с вино висока чаша, отиде до дивана, даде бирата на Шоу и седна със свити под себе си крака. Шоу също седна и раменете им се докоснаха.
	— Е? — каза тя.
	— В този момент питаш дали има някоя жена в живота ми.
	— Красив и умее да чете мисли.
	— Нямаше да съм тук, ако имаше друга жена.
	— Много мъже го казват, но на теб ти вярвам.
	Шоу я целуна страстно. Отново сложи ръка на врата й и се изненада, че кичурите на косата й с оттенък на ръжда са толкова меки. Мислеше, че са по-остри. Мади отвърна на целувката му. Устните й бяха закачливи.
	Тя изпи голяма глътка вино и разля малко върху дивана.
	— Опа. Сбогом, депозит за обезпечение.
	Шоу посегна да вземе чашата от ръката й. Мади изпи още една глътка и му я даде. Той остави чашата и бирата на набраздената масичка за кафе. Започнаха да се целуват по-разпалено. Мади протегна свитите си крака и легна на дивана. Дясната ръка на Шоу се плъзна от косата й към ухото, лицето и шията й.
	— Спалнята? — прошепна той.
	Тя се усмихна и кимна въодушевено.
	Двамата станаха и отидоха в спалнята. Шоу изрита обувките си, седна на леглото и събу чорапите си. Мади угаси лампите в дневната и кухнята.
	— Имам нещо, което може да е забавно — съблазнително прошепна тя в тъмното.
	— Добре — отговори Шоу.
	След момент Мади се появи с очилата за играта „Потапяне“ на „Хонг-Сунг“.
	— Боже, Колтър, мисля, че ти се усмихна за пръв път от два дни.
	Мади махна очилата и ги сложи на пода.
	Шоу протегна ръка и я притегли към себе си. Целуна устните й, татуировката, шията и гърдите й и я дръпна на леглото.
	— Предпочитам на тъмно — тихо каза тя. — Имаш ли нещо против?
	Шоу харесваше на светло, но в дадените обстоятелства се съгласи.
	Претърколи се на леглото и изгаси евтината нощна лампа. Когато се обърна, Мади го прегърна и ръцете им започнаха да разкопчават копчета и ципове.
	Естествено, това беше състезание.
	И завърши с равен резултат.


>>	48.

	Наближаваше полунощ.
	Колтър Шоу стана и отиде в банята. Запали лампата и с периферното си зрение видя, че Мади бързо дръпна чаршафа до брадичката си.
	Това обясняваше угасените лампи. И пластовете дрехи и качулки. Много от жените на Конференцията носеха тениски с къси ръкави или потници.
	Шоу беше забелязал три-четири белега на тялото на Мади. Сега си спомни, че докато се любиха, тя леко го насочваше встрани от някои места на корема, рамото и бедрото й.
	Той предположи, че е неволно.
	Докато пътуваха от кафене „Куик Байт“, Мади караше безразсъдно. Понякога превишаваше ограничението за скоростта с трийсет километра в час, а после намаляваше, за да му позволи да я настигне. Може би беше претърпяла катастрофа с кола или велосипед.
	Шоу угаси лампата в банята, отвори вратата и влезе в спалнята, увил хавлиена кърпа на кръста си. Мина покрай Мади, отиде в кухнята, извади две бутилки вода от хладилника, върна се и даде едната на Мади. Тя я взе и я остави на пода.
	Шоу изпи няколко глътки и отново легна на хлътналото легло. В стаята не беше напълно тъмно и той видя, че Мади е облякла суитшърт. Отпред на дрехата имаше надпис. Шоу не можа да прочете думите. Мади седеше и проверяваше съобщенията си. Лицето й изглеждаше призрачно на светлината на телефона. Единствената друга светлина беше от монитора на компютъра й, която се процеждаше през вратата на дневната.
	Шоу се приближи до Мади и също седна. Пръстите му леко докоснаха татуировката й.
	_После ще ти кажа. Може би…_
	Мади се скова. Леко, почти неосезаемо.
	Шоу се дръпна на разстояние от нея, вдигна възглавницата и се облегна на нея. Знаеше, че не трябва да пита какво не е наред. Думите, които се изричаха твърде бързо, обикновено бяха безсмислени.
	Той се втренчи в тавана.
	— Проклет климатик — каза след малко Мади. — Вдига шум. Събуди ли те?
	— Не бях заспал. — Шоу едва сега чу климатика, който наистина беше шумен.
	— Бих се оплакала, но след няколко дни се изнасям от тук. А до другата седмица това място ще бъде съборено.
	Настъпи тишина, нарушавана само от стенещия климатик.
	— Виж, Колт, проблемът е, че… — Тя търсеше подходящи думи. — Много съм добра в частта преди секса. И мисля, че съм доста добра и по време на секса.
	Това беше вярно. Но правилата изискваха Шоу да запази мълчание и да не отговаря.
	— Но не съм особено добра в частта след секса.
	Сълзи ли бършеше Мади? Не. Подръпваше кичур коса пред лицето си.
	— Не е чудо голямо. Не е „изчезвай от живота ми, по дяволите“. Но се случва. Невинаги. Обикновено. — Тя се прокашля. — Ти извади късмет. Ядосах ти се, че ми донесе вода. Представи си какво би се случило, ако беше поискал да се запознаеш със семейството ми. Мога да бъда истинска кучка.
	— Водата е хубава. Изпускаш.
	Мади прегърби рамене и нави косата си на показалеца на дясната си ръка.
	— На това място ще отбележа, че с теб много си приличаме, и това ще те ядоса още повече — добави Шоу.
	— Начукай си го. Престани да бъдеш толкова мил. Иска ми се да те изхвърля.
	— Ето, виждаш ли? Казах ти. Много си приличаме. И аз не съм добър в частта след секса. Никога не съм бил.
	Ръката й стисна коляното му и после се отдръпна.
	— Имам брат и сестра — каза Шоу. — Когато пораснахме, станахме различни. Ръсел, най-големият, е отшелник. Дори, малката ми сестра, е умницата. А мен не ме свърта на едно място. Винаги е било така.
	Мади се засмя, макар и едва доловимо.
	— Знаеш ли, Колтър, може да основем клуб.
	— Клуб.
	— Да. И двамата сме добри преди и по време на секса, но не и след това. Ще го наречем Клуб „Никога след това“.
	Това прозвуча познато.
	_Кралят на Никога…_
	Той обаче не го сподели с нея и вместо това каза:
	— Ще тръгвам.
	— Не. Сигурно си капнал от умора. Само не мисли утре сутринта да се държиш лигаво и да демонстрираш колко си влюбен, а после да ме заведеш в някой музей за закуска с вафли.
	— Вероятността това да се случи е равна на нула процента.
	Мади се усмихна. Усмивката й беше хубава.
	— Свий се на кълбо или се изтегни. Или каквото там правиш, когато заспиваш.
	— А ти какво смяташ да правиш?
	— Да убивам извънземни. Какво друго?


>	Трето ниво:
>	Потъващият кораб
>	Неделя, 9-и юни

>>	49.

	— Ще го наречем нещастен случай. Нищо друго не е подходящо.
	Колтър Шоу се събуди. Лежеше на разхвърляното легло на Мади Пул и гледаше вентилатора на тавана с формата на палмови листа. Едната перка беше увиснала и въпреки че в стаята беше топло, Шоу не мислеше, че е добра идея да го включи.
	_Нещастен случай…_
	Мади не беше в леглото, нито в дневната, където да убива или да осакатява извънземни. Голямата къща скърцаше, но от инфраструктурата си, не от обитатели.
	Мади очевидно приемаше сериозно частта „никога след това“.
	Часът беше четири сутринта.
	Сънят беше илюзия. Шоу се запита дали е сънувал кошмар. Може би. _Вероятно._ Защото постоянно чуваше гласа на Рой Бланш, шерифа на Уайт Сълфър Спрингс.
	— Ще го наречем нещастен случай. Нищо друго не е подходящо.
	Това беше мнението за смъртта на Аштън Шоу и на съдебния лекар на окръга. Загубил равновесие и паднал по източната страна на Еко Ридж, трийсет-четирийсет метра надолу до коритото на пресъхналия поток, където го беше забелязал Колтър в онова утро с розова зора, пети октомври, преди петнайсет години. Момчето се спусна колкото можа по-бързо с надеждата, че може да спаси баща си. Тогава не го знаеше, но човек, който пада от такава височина, достига скорост над сто километра в час. Всяка скорост повече от седемдесет-осемдесет километра в час е фатална.
	Смъртта беше настъпила преди шест часа. Шериф Бланш намери купчина мокри листа, които може би бяха станали хлъзгави от ранна слана. Аштън сигурно беше стъпил върху тях и тъй като земята беше наклонена, се беше претърколил в пропастта.
	Блясъкът, който беше съзрял Колтър, беше отражението на слънцето в хромирания спусков механизъм на ловната пушка „Бенели Пасифик Флайуей“, която лежеше на земята, на три метра от ръба, където беше отхвръкнала, след като Аштън с последни усилия се беше опитал да се хване за близките клони, за да спре падането си.
	Всички си мислеха за друга вероятност, но не я изричаха на глас. Самоубийство.
	За Колтър обаче и двете теории бяха неприемливи. Нещастен случай? Двайсет процента? Самоубийство? Един процент.
	Аштън умееше да оцелява и беше страстен любител на природата и условия като хлъзгави листа щяха да са само още един фактор, който той би добавил в уравнението по време на преход, както преценяването на дебелината на леда върху езеро или колко пресен е отпечатъкът от лапа на мечка и колко голямо е съществото, което го е оставило.
	А колкото до самоубийство, същността на живота на Аштън Шоу беше оцеляване, и Колтър не можеше да си представи вселена, в която баща му би отнел живота си. Психически проблеми? Да. Но колкото и луд да беше, заболяването му беше параноя и това, разбира се, означаваше да се пазиш от заплахи. Освен това Аштън носеше пушка дванайсети калибър. Ако искаш да сложиш край на живота си, тогава защо да не използваш любимото си оръжие като Хемингуей? Защо да се претърколиш по склон и да се надяваш, че падането ще те убие? Колтър и майка му обсъдиха това. И двамата бяха сигурни, че загиналият не се е самоубил.
	Тогава оставаше нещастен случай.
	За пред света.
	Но не и за Колтър Шоу, който мислеше — осемдесет процента — че баща му е бил убит. Убиецът беше Вторият човек, който бе проследил Аштън от къщата и който след това беше станал преследван — след хитрия номер на Аштън с кануто в езерото Полумесец. Двамата се бяха срещнали на върха на Еко Ридж. Сбили са се. И убиецът беше блъснал Аштън в пропастта.
	Колтър обаче не каза нищо на никого, дори и на майка си.
	Причината? Елементарна. Защото Колтър смяташе, че в онази нощ на Еко Ридж вторият човек е бил големият му брат Ръсел.
	Аштън е преследвал тъмния силует по скалистата земя на хребета, насочил мерника на оръжието си в гърба му. Настоял е да знае кой е човекът. Ръсел се е обърнал и Аштън се е стъписал, когато е видял големия си син. Втрещен, той сигурно бе спуснал пушката.
	И тогава Ръсел е грабнал оръжието, хвърлил го е и е блъснал баща си в пропастта.
	Немислимо. Защо би направил това един син?
	Колтър Шоу имаше отговор на този въпрос.
	Един месец преди да умре баща му, Мери Дав беше заминала. Сестра й беше болна и тя бе отишла в Сиатъл, за да помага на зет си и на племенниците, докато Емилия е в болницата. Мери Дав знаеше за проблемите на съпруга си и беше помолила Ръсел да отиде в „Дворът“ от Лос Анджелис, където той учеше в Калифорнийския университет и работеше, за да се грижи за двете й по-малки деца по време на отсъствието й. Колтър беше на шестнайсет, а Дорион — на тринайсет.
	Ръсел, тогава на двайсет и две, имаше брада и дълга тъмна коса — също като планинеца, на когото беше кръстен — но носеше елегантни градски дрехи: панталон, официална риза и спортно сако. Когато той пристигна, двамата с Колтър се прегърнаха непохватно. Мълчалив както винаги, Ръсел отклоняваше въпросите за живота си.
	Една вечер Аштън погледна през прозореца и каза на дъщеря си:
	— Нощта на дипломирането, Дорион. Кроу Вали. Приготви се.
	Момичето се вцепени.
	Тя вече не беше „мъниче“. Сега за Аштън дъщеря му вече беше зрял човек.
	— Взех решение. Не искам да ходя — с монотонен глас заяви Дорион.
	— Можеш да го направиш — спокойно настоя Аштън.
	— Не — възрази Ръсел.
	— Ш-шт — прошепна баща им и размаха ръка, за да направи знак на сина си да млъкне. — Запомнете думите ми. Когато те дойдат, няма да ти помогне, ако кажеш: „Не искам“. Ще трябва да плуваш, да бягаш. Да се биеш и да се катериш.
	„Дипломирането“ беше ритуал за съзряване, който беше измислил Аштън: изкачване през нощта по отвесна гола скала, която се извисяваше на четирийсет и пет метра над Кроу Вали.
	— Момчетата го направиха — добави той.
	Това не беше най-важното. Когато бяха на тринайсет, Колтър и Ръсел поискаха да извършат изкачването. Сестра им не пожела. Освен това Колтър съзнаваше, че Аштън предложи това, когато Мери Дав отсъстваше от дома им. Тя подкрепяше съпруга си и го пазеше, но освен че беше негова съпруга, беше и психиатър. Това означаваше, че има неща, които не можеше да му се разминат, когато Мери Дав присъстваше.
	— Пълнолуние е. Няма вятър, нито лед. Тя е корава като вас. — Той задърпа Дорион да стане. — Вземи въжетата и екипировката си. Преоблечи се.
	И тогава Ръсел скочи, махна ръката на баща си от сестра си и тихо каза:
	— Не.
	Случилото се после се беше запечатало в паметта на Колтър.
	Баща им блъсна Ръсел настрана и отново сграбчи Дорион за рамото. Големият син беше добър ученик и веднага заби изопнатата си длан в гърдите на баща си. Аштън стъписано отстъпи назад, като се препъваше. И в същия момент посегна към големия нож за рязане на месо на масата.
	Всички се вцепениха. Миг по-късно Аштън дръпна ръката си от ножа и измърмори:
	— Добре. Няма да се катериш. Засега. Само засега.
	Той тръгна към кабинета си, изнасяйки лекция на невидима публика, и затвори вратата.
	Последва напрегнато мълчание.
	— Той е неузнаваем. — Дорион погледна към кабинета. Очите й бяха спокойни като ръцете й. Случката, изглежда, й беше въздействала много по-малко, отколкото на братята й.
	— Той ни научи как да оцеляваме. Сега ние трябва да оцелеем от него — измърмори Ръсел.
	Две седмици по-късно Мери Дав събуди малкия си син в часовете преди зазоряване.
	_Колтър. Аш е изчезнал. Нуждая се от теб._
	Да, Колтър подозираше, че Ръсел е убил баща им. Това беше само косвено предположение. Хипотезата щеше да се доближи до теория, ако не и до сигурност, на погребението на баща им.
	Мери Дав организира скромна церемония три дни след смъртта на Аштън, на която присъстваха само семейството, близки роднини и колеги от предишния им живот на учени в Бъркли.
	Ръсел замина за Лос Анджелис, след като майка им се върна от посещението си при болната си сестра. И след това отново дойде в „Дворът“ за погребението. И когато семейството се събра на закуска преди опелото, Колтър чу кратък разговор.
	Един роднина попита Ръсел дали е пътувал със самолет от Лос Анджелис и той отговори, че е дошъл с кола. И след това спомена маршрута.
	Колтър направо хлъцна от изумление, въпреки че никой не чу реакцията му. Защото маршрутът, който описа брат му, беше затворен наскоро заради свлачище. Бяха разчистили и отворили пътя в деня на убийството на Аштън. Това означаваше, че Ръсел е бил в района от няколко дни. Беше пристигнал по-рано и се беше крил някъде наблизо, може би заради нрава си на отшелник, без да е в състояние да бъде със семейството си. А може би за да убие баща им в мразовитите утринни часове на пети октомври, за да спаси малката си сестра от безумното и опасно „дипломиране“.
	И поради още една причина: да избави баща си от мъките на умопомрачението.
	_За храна или кожа, при самозащита и от състрадание…_
	На погребението Колтър реши да изчака и да се разправи по-късно с брат си. Това „по-късно“ обаче така и не дойде, защото Ръсел замина внезапно след опелото и после изчезна напълно.
	Мисълта за отцеубийство измъчваше Колтър от години, беше постоянна рана в душата му. Но после, преди месец, се появи слаба надежда, че брат му може би не е убиецът.
	Колтър беше в къщата си във Филаделфия и преглеждаше кутия със стари снимки, които му беше изпратила майка му. Намери писмо, адресирано до Аштън без обратен адрес. Пощенското клеймо беше от Бъркли и датата — три дни, преди баща му да умре. Това привлече вниманието на Шоу.
C>
	Аш,
	Опасявам се, че трябва да ти кажа, че Бракстън не умря! Може би идва на север. Бъди ВНИМАТЕЛЕН. Обясних на всички, че в плика е ключът за мястото, където си скрил всичко.
	Сложих го в 22-Р, третия етаж.
	Ще успеем, Аш. Бог да ни благослови.
@	Юджийн
C$
	Как да разбира това?
	Единственото заключение беше, че Аштън — всъщност „всички“ в писмото на Юджийн — бяха в риск.
	Кой беше Бракстън?
	Но едно по едно. Първо трябваше да намери Юджийн. Майката на Колтър каза, че Аштън е имал приятел в Бъркли с това име, колега професор, но не помнеше фамилията му. И не беше чувала за Бракстън.
	Шоу потърси сред персонала на университета преди петнайсет години и откри някой си професор Юджийн Йънг, физик, който беше загинал в автомобилна катастрофа две години, след като беше умрял Аштън. Смъртта му изглеждаше подозрителна — колата беше излетяла от скала близо до „Йосемити“ на безопасна отсечка от пътя. Шоу откри вдовицата на Йънг, която се беше омъжила повторно. Обади й се, обясни кой е и добави, че събира материали за баща си. Попита я дали има нещо — писма или документи, свързани с Аштън. Тя отговори, че през годините е изхвърлила всички лични документи на покойния си съпруг. Шоу й даде телефонния си номер и й каза, че ще бъде в къмпинга за каравани в Оукланд през следващите няколко дни, ако тя си спомни нещо.
	И след това Колтър Шоу направи онова, което умееше най-добре: проследяване. Юджийн Йънг беше професор в Калифорнийския университет, Бъркли, и бе скрил нещо на място, обозначено като 22-Р. За два дни Шоу научи, че само архивите на Факултета по социология на университета, които се намираха на третия етаж, имат стая 22, с партида Р.
	И там преди два дни намери — и открадна — вълшебния плик.
	_„Оценени изпити 5/25“…_
	Ако имаше доказателство, че някой друг, а не Ръсел Шоу, е убил Аштън — онзи Бракстън или може би съучастник, това щеше да е загадъчната купчина документи, която съдържаше пликът.
	И сега, докато лежеше в леглото на Мади Пул, си спомни думите на шериф Рой Бланш.
	_Ще го наречем нещастен случай. Нищо друго не е подходящо…_
	Освен че за негово огромно облекчение Колтър Шоу осъзна, че може би има нещо друго.
	Климатикът пред прозореца на Мади забръмча още по-темпераментно. Шоу разбра, че няма да заспи отново, затова стана, облече се, взе още една бутилка вода и излезе, като остави вратата отключена. Седна на оранжев пластмасов градински стол, единствената мебел на веранда, която можеше да побере двайсет пъти повече. Отвори бутилката и отпи малка глътка вода, а след това прегледа местните новини на телефона си, за да види дали има развитие по случая Хенри Томпсън. Докато чакаше да се появи статията, забеляза друг репортаж, който звучеше познато… А, да. Беше за конгресмена, обвинен, че изпращал съобщения на млади стажанти. Шоу беше чул историята в новините, съпътстващи „Мисия Прайм“, играта на Тони Найт. Политикът, депутат на име Ричард Бойд, от Юта, се беше самоубил. В предсмъртното си писмо твърдеше, че е невинен, и пишеше, че животът му е разбит заради слухове. Историята беше нещо повече от трагична смърт. Мястото му в Конгреса можеше да наруши партийния баланс на следващите избори.
	Бащата на Шоу се интересуваше от политика, но не и Колтър. В новините нямаше нищо за Хенри Томпсън, затова Шоу излезе от интернет и прибра телефона си.
	Улицата беше тиха. Нямаше насекоми или сови. Шоу чу свистенето на трафика по магистралата и няколко клаксона. Наблизо имаше половин дузина летища, но по това време явно не излитаха и не кацаха самолети.
	Той погледна по-нататък по улицата и видя, че едната къща е в процес на събаряне, а на празния парцел до нея наскоро е минал булдозер. И в двата двора имаше табели „БЪДЕЩ ДОМ НА СИЛИЦИЙВИЛ!“.
	Шоу беше учуден, че високият къдрокос Марти Ейвън, директорът на компанията за видеоигри, който обичаше играчките, се е впуснал в такъв сериозен проект като строителство на недвижими имоти. Предположи, че Ейвън се е забавлявал повече, когато е проектирал и създавал макета на Силицийвил, отколкото да гледа реалното строителство.
	Шоу изпи водата, влезе вътре и се приближи до големия монитор на компютъра на Мади, на който бавно подскачаше триизмерна топка. Цветовете й се променяха от пурпурно на червено, жълто и зелено, всичките наситени и ярки.
	Той погледна бюрото й. Всичко, което притежаваше Мади Пул, беше посветено на изкуството и науката на видеоигрите: кутии с компактдискове и дивидита, платки, външна памет, карти, твърди дискове, компютърни мишки и конзоли. Навсякъде имаше касетки с игри. И много кабели. Шоу взе няколко от книгите й и ги прелисти. В повечето заглавия присъстваха думите „Ход на играта“, а в някои „Измами“ и „Съвети и решения“. Той прегледа „Най-добрият наръчник за «Две седмици»“ и си спомни павилиона на компанията на „Конференция К3“. Сложността на инструкциите беше главозамайваща. Шоу посегна да остави наръчника и в същия момент се вцепени.
	Под „Две седмици“ имаше брошура. С разтуптяно сърце я взе и прелисти страниците. Някои откъси бяха оградени и маркирани със звездичка. И в бялото поле имаше бележки за ножове, пистолети, факли и стрели. Заглавието беше:
C>
	Ръководства за видеоигри. Том XII
	„Шепнещият човек“
C$
	Същата игра, която Мади Пул твърдеше, че никога не е играла и за която не знае нищо.


>>	50.

	Мади го беше излъгала.
	Защо?
	Със сигурност имаше невинно обяснение. Може би беше играла играта отдавна и бе забравила.
	Пък и дали бележките изобщо бяха нейни?
	Шоу намери няколко розови листчета, изписани с нейния почерк.
	Да, тя беше написала бележките в брошурата за „Шепнещият човек“.
	Заключенията: Мади познаваше Геймъра. Те бяха научили, че Шоу участва в разследването и Геймъра й беше казал да го свали в „Куик Байт“ и да се сближи с него, за да разбере какво знаят ченгетата.
	_Полицията има ли някакви идеи кой е бил?_
	И после Шоу реши, че с тази хипотеза има проблем: липса на доказателства, че в престъпленията на Геймъра е замесен втори човек.
	Това оставяше съкрушителната вероятност самата Мади Пул да е Геймъра.
	Шоу излезе, отиде до колата си и взе чантата с лаптопа си. Върна се в къщата и извади една от тетрадките си и писалката. Записването на фактите не само че му позволи да анализира по-ясно ситуацията, но и го успокои. Точно от това се нуждаеше в момента.
	Дали изобщо беше правдоподобна тази идея?
	Първата му мисъл беше, че Мади се вмества идеално в категорията геймъри „Убийци“, за която му беше казал Джими Фойл — свръхконкурентни, играят, за да спечелят, да победят на всяка цена.
	Когато Шоу прочете фактите и хронологията, вероятността за вината на Мади се увеличи. Тя беше влязла в „Куик Байт“ скоро след като дойде Шоу, в деня, когато се запознаха. Може би го беше проследила от срещата му с Франк Мълинър. И после, след като той я остави в кафенето, Шоу беше видял някой да го шпионира в парка „Сан Мигел“. Мади ли го беше проследила дотам и след това до старата фабрика?
	Тя определено го сваляше, очароваше го и флиртуваше с него. Обади му се да го поздрави, че е спасил Софи, и го покани на Конференцията. За да се сближи с него и да влезе в живота му.
	Шоу се замисли. Двете жертви бяха изненадани, блъснати на земята и инжектирани с опиата, и после завлечени в автомобил. Мади беше достатъчно силна да го направи. Шоу го знаеше от времето, което прекараха в леглото. Той се замисли за безмилостността, която беше видял изписана на лицето й, докато играеха „Потапяне“ в павилиона на „Хонг-Сунг“. Вълчите й очи, ликуващи, докато го убиваше. И като ловец, тя знаеше как да си служи с оръжия.
	Шоу определи двайсет и пет процента на тази хипотеза.
	Този процент не издържа дълго и се вдигна на трийсет и после повече, когато той се замисли за мотив. Спомни си за белезите й и как Мади се беше опитала да ги скрие от него. Дали от стеснителност, или защото не искаше Шоу да заподозре коя е всъщност?
	Гимназистката, която беше отвлечена преди осем години от тийнейджърите, обсебени от „Шепнещият човек“. Те се бяха опитали да я убият. В новините не се съобщаваше как. Възможно беше да са използвали ножове — друго от оръжията на Шепнещият човек.
	Може би Мади беше дошла тук, за да унищожи компанията, публикувала играта, и да я изкара от бизнеса. Разбира се, Мади не знаеше какво му е казал Тони Найт: че нападението преди осем години изобщо не се е отразило на продажбите.
	Шоу влезе в интернет и отново потърси информация за произшествието, защото първия път я беше прегледал бегло. Имаше много репортажи за престъплението. Но тъй като момичето беше седемнайсетгодишно тогава, името и снимката му не бяха публикувани. Шоу се съмняваше дали дори Мак може да проникне в досиетата на непълнолетните. Ладона Стандиш имаше достъп, разбира се, и Шоу трябваше да й каже колкото може по-бързо.
	Той си каза да успокои топката и да не избързва.
	Трийсет и пет процента не бяха сто.
	_Никога не се движете по-бързо от фактите…_
	Шоу беше прекарал известно време с Мади — в леглото и извън него. Тя нямаше вид на убиец.
	И после, докато преглеждаше едната статия, той научи, че неизвестната тийнейджърка е пострадала от сериозно посттравматично стресово разстройство в резултат на нападението. Късала връзка с реалността — заболяване, с което Шоу беше добре запознат благодарение на баща си. Момичето беше постъпило в психиатрична клиника. Може би Мади беше решила, че жертвите, Софи Мълинър и Хенри Томпсън, не са нищо повече от аватари, които може лесно да бъдат пожертвани в мисията й да съсипе самия Шепнещ човек, Марти Ейвън.
	Шоу раздвижи компютърната мишка и скрийнсейвърът изчезна. Появи се прозорец за парола. Шоу не си направи труда да се опитва да я разгадае. Стана и бързо претърси къщата, търсейки пистолета, окървавени ножове, карти или други препратки към местата, където бяха отведени жертвите. Нямаше нищо. Мади беше умна. Сигурно ги беше скрила някъде наблизо.
	_Ако_ тя беше извършителят.
	Сега процентът се вдигна на шейсет. Защото Шоу беше в банята на Мади и гледаше шишенца с болкоуспокояващи. Вероятно същите, които тя беше използвала, за да упои жертвите на Шепнещият човек. Криминалистите щяха да кажат. Той ги снима с телефона си.
	Точно когато го прибираше, телефонът иззвъня.
	Стандиш.
	Шоу отговори и каза:
	— Тъкмо щях да ти се обаждам.
	Мълчание. Но само за момент.
	— Шоу, къде си?
	Той се замисли.
	— Навън. Не съм в кемпера си.
	— Знам. Стоя до него. Имало е изстрели. Можеш ли да дойдеш колкото е възможно по-бързо?


>>	51.

	Истинско местопрестъпление.
	Шоу бързо мина по Гугъл Уей в къмпинга за каравани „Уестуиндс“, насочи се към жълтата лента и забеляза, че двама униформени полицаи се обърнаха към него. Единият, жена, спусна ръка към служебното си оръжие. Шоу удари спирачки и без да вдига ръце от волана, застана неподвижно като статуя докато Стандиш извика на ченгетата наблизо:
	— Кемперът е неговият. Всичко е наред.
	Микробусът на криминалистите на СОГТП беше паркиран в оградения с жълта лента район и някои членове на екипа оглеждаха стената на малката баня и тоалетна в средата на къмпинга. Човъркаха в някаква черна дупка. Шоу предположи, че изваждат гилза. Други прибираха пликове с веществени доказателства и приключваха с огледа.
	Единият униформен полицай навиваше жълтата лента. Шоу забеляза, че няма представители на медиите. Може би един-два изстрела не бяха достатъчно за присъствието на репортери и камери. Обитателите на къмпинга обаче бяха там и стояха на разстояние от местопрестъплението, както бяха инструктирани.
	Детектив Стандиш, която стоеше до вратата на кемпера му, с нейните неизменни бойно яке и карго панталон, направи знак на Шоу да отиде при нея. Беше с латексови ръкавици.
	— Провериха кемпера и земята наоколо. Все още търсят гилзи. — Тя кимна към тоалетната и дървото. Шоу забеляза, че до клена стои друг екип криминалисти, които режат ствола със зловещ на вид трион. Как бяха намерили гилзата там? Предположи, че с детектор за метал. Или благодарение на орловото око на някого. — И така, ето какво разбрахме. — Очите на Стандиш бяха зачервени и раменете — прегърбени. Шоу се запита дали е спала през нощта. Той поне беше поспал няколко часа. — Преди около час едната ти съседка видяла, че някой се промъква през храстите ей там. — Тя посочи лошо поддържания жив плет, който разделяше къмпинга от странична улица. — Изглежда ли ти познато?
	— Мястото, където ти видя някого онзи ден.
	— Същото място. Да. Свидетелката е видяла само тъмни дрехи и тъмна шапка. Е, виж лампите. Не са много. Човекът тръгнал към твоя кемпер. Свидетелката го изгубила от поглед и когато отново погледнала, той вече не бил там. И честно казано, постъпила глупаво, като се приближила до прозореца и видяла светлина от фенерче вътре. Колата ти не беше тук и ключалките бяха разбити.
	Шоу погледна остатъците от ключалките.
	— Местни униформени ченгета от „Транспортна полиция“ приели обаждането, но… — Стандиш направи гримаса, — страхотно, запалили лампите, бели и сини. Ярки. Защото наистина са добри в транспортната полиция и само в транспортната полиция. Извършителят видял светлините и открил огън. Счупил един фар и изстрелял още половин дузина куршуми. Нашите момчета и момичета намерили прикритие и когато пристигнали подкрепленията и специалните части, той бил изчезнал. Няма описание. Дори свидетелката, която се обадила на 911, не видяла нищо полезно. Искаме да провериш дали е взел нещо.
	Шоу не я поправи за пола на извършителя. След малко щеше да й каже за Мади Пул.
	Той гледаше разбитата врата.
	— Издърпващо устройство — каза Стандиш.
	Инструментът наистина се използваше за изваждане на топчета градушка върху корпуса на колата, но можеше да извади и целия цилиндър на ключалка. Шоу имаше само една ключалка, която не можеше да се извади по този начин. Нарушителят беше дошъл подготвен и беше използвал „кози крак“, за да огъне краищата на вратата. Кемперът „Уинебаго“ беше чудесно превозно средство, но в конструкцията му нямаше титан.
	— Трябва да знаеш и още нещо — продължи Стандиш, извади телефона си и отвори на екрана някакво изображение. Беше рисунката с шаблон на лицето на Шепнещият човек.
	— Онази, която дадох на Дан Уайли?
	— Не. Тази беше оставена за мен. — Лицето й се изкриви в гримаса. — Всъщност за Карън, на колата й. Тя щяла да води Джем да яде сладолед и намерила рисунката на предното стъкло на колата си. Изпратих ги в дома на майка ми. Може да е било само да ме сплашат, но няма да рискувам.
	— Някакви отпечатъци? — попита Шоу.
	— Не. Както и нищо друго.
	Черните очи, леко разтворените устни, елегантната шапка…
	Управителят на къмпинга за каравани дойде да види дали Шоу е добре. Шоу каза на стареца, че всичко е наред, и го помоли веднага да повика ключар да се погрижи за вратата на кемпера му. Даде на управителя една от кредитните си карти и сто долара.
	И после със Стандиш отстъпиха назад да огледат щетите, които на пръв поглед не изглеждаха сериозни. Шоу провери първо килера и леглото. Оръжията му бяха там, където ги беше оставил — пистолетът „Глок“ в шкафчето с подправките, а револверът „Колт Питон“ — под леглото.
	Стандиш кимна към малкия оръжеен сейф, занитен на пода до леглото. Не можеше да бъде отворен с издърпващо устройство или с нещо друго, само с диамантен трион или специална резачка.
	— Има ли нещо тук?
	Шоу обясни, че в сейфа има само капан за плъхове. Ако някак беше отворил сейфа, неканеният гост щеше да бъде възнаграден с един-два идеално счупени пръста. Дотогава Шоу щеше да има време да бръкне под леглото и да извади револвера си.
	— Хмм.
	В продължение на двайсетина минути оглежда кемпера стъпка по стъпка. Чекмеджетата бяха издърпани и тетрадките, дрехите и тоалетните му принадлежности бяха разхвърляни. В тетрадките имаше информация за други задачи и лични материали. Всичките му записки за сегашните две отвличания и Геймъра бяха в чантата с лаптопа му в колата под наем, скрити под предната седалка.
	На пода имаше няколко монети, както и самозалепящи се листчета, химикалки, зарядни устройства за телефони и кабели. Разпилените от чекмеджетата неща бяха каквито имаше всяко домакинство: батерии, инструменти, шишенца с аспирин, електронни карти-ключове от хотели, гайки, болтове и винтове.
	Шоу държеше там и малко пари. Неколкостотин долара, американски и канадски, бяха изчезнали.
	Той каза това на Стандиш и добави:
	— Разхвърлянето на съдържанието на чекмеджетата е било прикритие. Това не е било случайно проникване с взлом. — Посочи предната част на кемпера. В жабката до шофьорското място имаше два джипиеса — „ТомТом“ и „Гармин“. Шоу беше установил, че някои търговски марки работят по-добре от други в различни райони на страната. Всеки крадец би ги видял, докато преравя жабката.
	— И аз не мисля, че е някой наркоман — отговори Стандиш.
	— Не. Бил е Геймъра. Искал е да види записките ми. И всичко друго по случая.
	— Рискувал е, че ти няма да си тук?
	Шоу събра самозалепящите се листчета и монетите.
	— Изобщо не е рискувала, Стандиш. Тя е знаела много добре къде съм.
	— Тя? — попита Стандиш и после учудването й премина, когато тя разбра какво има предвид Шоу.


>>	52.

	Шоу се приближи до чекмедже в малката кухня, извади прозрачно найлоново пликче и пъхна ръка в него. Стандиш го наблюдаваше с любопитство. С импровизираната си ръкавица той извади от джоба си визитната картичка, която му беше дала Мади Пул.
	_ГрайндърГърл88…_
	— Вземи. В случай че има отпечатък върху гилзите. Или може би е станала небрежна. Провери дали ще откриеш съвпадение.
	— Обясни, Шоу.
	— Охайо. Преди осем години. Тийнейджърката, нападната от съучениците си, които играели „Шепнещият човек“. Мади може да е онова момиче. Опитва се да унищожи Марти Ейвън и играта, съсипала живота й.
	— И на какво се основава това странно прозрение?
	Шоу предложи анализа, който беше направил само преди четирийсет минути, включително намирането на брошурата „Шепнещият човек“, скрита в къщата й, игра, която Мади твърдеше, че никога не е играла.
	— И тя ме остави в къщата си, знаейки, че ще съм там, точно по време на влизането с взлом. — Той посочи с глава обстановката в кемпера. — За да види какво съм открил по случая. — Шоу реши да не споменава за раздразнителността и безмилостния й поглед, когато Мади го наръга смъртоносно в играта, и да се придържа към обективната истина. — И тук. — Той вдигна телефона си и показа на Стандиш снимките на болкоуспокояващите в шкафчето с лекарствата на Мади.
	— Силни неща. Изпрати ми снимките. Ще ги сравним с веществата, открити в кръвта на Софи Мълинър и Хенри Томпсън.
	Шоу качи снимките на телефона й и тя на свой ред ги препрати в лабораторията по криминалистика.
	— Ще проверя онзи случай в Охайо. — Стандиш отвори „Гугъл“, прочете информацията и прибра телефона си. — Ще се обадя на шерифа в Синсинати и на полицията в Охайо. Те ще ми изпратят името на момичето и снимка. Може да отнеме време. Досиетата на непълнолетните изискват разрешение от съдия.
	Шоу погледна часовника на микровълновата фурна.
	— Връщам се.
	— Къде?
	— В нейната къща. Знам законите. Мади ме покани. Имам разрешение да съм там. Претърсих къщата й само набързо, преди ти да се обадиш. Има куфари и спортни сакове.
	— Ще преминеш границата, Шоу. Разрешение да си в нечие жилище… за едно нещо, не означава разрешение за други неща.
	— Аз не съм криминалист, Стандиш. Само искам да знам.
	Стомахът му се сви от евентуалното предателство на Мади. Представи си я как дойде при него в „Куик Байт“ и го сваляше, как хвана рамото му на „Конференция К3“, тялото й до неговото. Флиртът. И после тази нощ… в леглото. Дали всичко това беше само за да си даде възможност да претърси кемпера му?
	— Трябва да се върна веднага. Ако не го направя, тя ще заподозре нещо и ще изчезне.
	Стандиш посочи визитната картичка на Мади в найлоновото пликче.
	— Можем да я намерим.
	— Това е само имейл адрес и пощенска кутия.
	Шоу много добре знаеше, че ако не искаш да те намерят, ще се погрижиш да не бъдеш намерен.
	Детективката не беше доволна. Колебаеше се.
	— Добре. Но ще отидеш с екипа навън. Нямам време да ти слагам микрофон. Дръпни завесите, ако е необходимо, за да виждаме какво става вътре. — Тя повика полицайката, която го беше придружила до кемпера, и един цивилен детектив и им каза да отидат с Шоу и да заемат позиция наблизо. — Определил ли си проценти за Мади?
	— Може би около петдесет. Склонен съм към по-малко, но само защото така ми се иска.
	_Никога не разчитайте на сърцето си, когато се стигне до оцеляване…_
	За добро или лошо, благодаря ти, Аштън.
	Шоу се приближи до шкафчето с подправките, извади сивия пластмасов кобур на пистолета „Глок“ и го сложи на десния си хълбок. Провери дали пълнителят е пълен и пъхна оръжието в кобура.
	Ладона Стандиш го наблюдаваше. Не каза нищо за пистолета. Правилата „за по-безопасно“ и „без оръжие“ вече не бяха в сила. Шоу се приближи до вратата и тя с мрачна физиономия каза:
	— Надявам се да не е Мади.
	Шоу излезе навън и се качи в шевролета. Мислеше си дали Мади се е върнала по време на отсъствието му и дали се чуди къде е той.
	Затова се отби в денонощен деликатесен магазин и купи закуска.
	Това озадачи ченгетата, които караха зад него, но беше логично един мъж да го направи, когато се е събудил и е видял, че любовницата му вече не е в леглото до него. Да приготви закуска би било твърде интимно и би раздразнило всеки член на Клуб „Никога след това“. Купуването на закуска беше чудесен баланс. Шоу взе бъркани яйца, бекон, плодов сок и две кафета. И „Ред Бул“ за Мади, чийто избор го обезпокои, защото му напомни за запознанството им в „Куик Байт“.
	_Мисля, че заслужих канеленото си руло…_
	Въпреки че кралят на процентите си напомни, че хипотезата е само хипотеза, докато не бъде доказана.
	Той се качи отново в колата и бързо подкара към къщата на Мади. Зазоряваше се. Въздухът беше изпълнен с влага от росата и ухаеше на борове.
	Мади не се беше върнала.
	Шоу паркира и отиде до колата на ченгетата.
	— Колата й не е тук. Ако тя се върне, изпратете ми съобщение. — Той каза номера си на полицайката и тя го записа в мобилния си телефон.
	Шоу взе подноса с храната и кафето и влезе в къщата. Остави го на плота в кухнята и се отправи към сутерена. За къщите в Калифорния беше необичайно да имат мазета, но тази сграда беше стара, вероятно от началото на миналия век. Той беше решил, че ако Мади Пул има тайни, които не иска да бъдат разкрити — например оръжието на убийството — сутеренът е идеалното място, където да ги скрие.
	Спря до вратата и погледна към готиния й компютър.
	Възможно ли беше наистина да е тя?
	_Ти току-що умря…_
	Е, Шоу не можеше да губи повече време. Трябваше да разбере отговора на този въпрос.
	Той отвори вратата на мазето и го посрещна смесена миризма на старо и нещо сладникаво, нещо познато. Предположи, че е почистващ препарат.
	Не запали лампите. Може би от външната страна имаше прозорци и Мади щеше да види светлината, когато — или ако — се върнеше. Шоу използва фенерчето на айфона си, насочи го надолу и слезе по разклатените стълби.
	Застана на влажния под от бетонни плочи и освети помещението, за да види дали има прозорци. Нямаше. Щракна единствения електрически ключ, но после забеляза, че във фасонките няма крушки.
	Фенерчето на телефона трябваше да свърши работа. Огледа мазето. В главното помещение, пространство с площ седем на седем метра, нямаше нищо. Вляво обаче имаше коридор, който водеше към складове. Шоу ги претърси един по един. Всичките бяха празни.
	Но какво очакваше да намери?
	Карта на Националния парк „Редудс“? Велосипедът и раницата на Софи Мълинър?
	От една страна, това беше абсурдно.
	От друга страна обаче, Софи беше признала, че похитителят може да е жена. И веществените доказателства не бяха убедителни.
	Шоу угаси фенерчето и се качи по стълбите.
	Той се обръщаше от кухнята към дневната, когато спря и дъхът му секна.
	Пред него стоеше Мади Пул. В ръката си държеше кухненски нож. Очите й го оглеждаха от главата до петите, сякаш гледаше елен, който се готви да изкорми.


>>	53.

	— Откри ли нещо интересно?
	Нямаше смисъл да лъже. Нямаше смисъл да посяга към пистолета си. Глокът беше много по-ефикасен от ножа й, но Мади можеше да забие острието между ребрата му или в гърлото му, преди той да успее да натисне спусъка.
	— Изгуби ли нещо? Или се изгуби, след като излезе да купиш закуска? Това щеше да бъде очарователен жест, след като си спал с някого, но сега е ясно, че си имал друга цел.
	Ръката й стисна още по-силно дръжката на ножа. В очите й имаше истеричен блясък и Шоу се запита колко близо е да бъде наръган.
	В Мади Пул се беше завърнал воинът в играта „Потапяне“, макар и с истински нож, а не с меч, съставен от стотици хиляди байтове данни. Върхът се доближи до Шоу. Убиването с нож е трудно и дълго. Ослепяването или прерязването на сухожилия може да бъде направено за миг.
	— Успокой се — тихо каза той.
	— Млъкни, по дяволите! — гневно изкрещя Мади. — Кой си ти всъщност?
	— Който казах, че съм.
	Тя подръпна косата си със свободната си ръка, силно и нервно. Пръстите й се свиваха и отпускаха около дръжката на ножа. Мади поклати глава и косата й се развя.
	— Тогава защо ме шпионираш? Защо ровиш в нещата ми?
	— Защото си помислих, че има вероятност ти да си похитителят. Или че работиш с него. Държиш ме под око, за да видиш докъде е стигнало разследването.
	_Няма смисъл да лъжете…_
	— Аз?
	— Фактите предположиха, че това е вероятно. Трябваше да проверя. Търсех някакво доказателство, което да те свързва с престъпленията.
	Лицето й се изкриви в мрачна, недоверчива усмивка.
	— Не говориш сериозно.
	— Не мислех, че е възможно, но…
	— Трябвало е да провериш. — В гласа й прозвуча горчива ирония. — Откога ме шпионираш? От самото начало, от вечерта на „Конференцията“?
	— Ти имаш ръководство за играта „Шепнещият човек“. Каза ми, че никога не си я играла и че не знаеш нищо за нея. Намерих го тази нощ.
	Шоу й каза какво си е помислил — че Мади е момичето от Охайо, нападнато от съучениците си, които се вживели в играта.
	— А, белезите — рече тя. — Видял си ги.
	Той добави, че тя го заговори в кафене „Куик Байт“.
	— След като започнах да търся Софи. Може би си ме проследила дотам.
	Мади доближи ножа до него. Шоу напрегна мускули и прецени ъглите.
	— Майната ти — ядосано и злобно каза тя и хвърли ножа на пода.
	Изражението й беше доказателство за невинността й — както и фактът, че Мади не се беше скрила зад вратата, когато Шоу се качи по стълбите, и че не го беше наръгала смъртоносно.
	Тя дишаше тежко. И, изглежда, се опитваше да сдържи сълзите си.
	— Чудиш се как съм разбрала. Е, виж това. — Гласът й се задави, но усмивката на устните й беше язвителна. Очите й изразяваха смесица от тъга и лед. Мади се приближи до компютъра си и тежко се отпусна на стола. — Имам нова видеоигра, Колт. Шибана. Нямам предвид трудна. Кара те да се чувстваш гадно. Наричам я играта „Юда“. Виж.
	На екрана се появи не игра, а видеозапис, заснет под широк ъгъл с охранителна камера. Беше на дневната в къщата й и явно беше направен през последните няколко часа. Колтър Шоу ровеше в книгите й, издърпваше чекмеджета, опипваше горните лавици. Търсеше пистолета. Не се виждаше да снима шишенцата с лекарства, които бяха в банята й, но се забелязваше светлината от телефона му.
	Мади спря видеозаписа.
	— Казах ти, че феновете ти те гледат как играеш в „Туич“ и други стрийминг сайтове за игри. По-рано бях онлайн и забравих да изключа камерата, когато спрях да предавам. Не използвам уебкамера. Това е широкоъгълна охранителна камера. Осигурява по-добро нощно виждане. Не свети лампичка, когато записва.
	Шоу беше направил същото в „Куик Байт“, когато беше там първия път, за да запише някого, който проявява подчертан интерес към снимките на Софи Мълинър.
	Мади взе раницата си, порови вътре за момент, извади малък лист хартия и му го даде. Беше касова бележка.
	— Антикварна книжарница близо до Станфорд. Специализирана за книги за компютърни игри. Виж датата на касовата бележка. Купих брошурата за теб днес и написах някои бележки за играта, неща, които помислих, че може да са полезни. Нямах възможност да ти я дам. — Тя погледна към спалнята. — А колкото до това, че съм те взела на прицел? Не, не те следях, не съм те проследила до „Куик Байт“. Ако искаш вярвай, Колтър, но видях красив мъж, малко като каубой, корав, печен, мълчалив, на мисия да търси изчезнало момиче. Моят тип мъж. — Мади преглътна. — Нямам мотиви, нито тайни цели. Животът е самотен. Не се ли опитваме всички да го направим не толкова самотен? А белезите… Да, белезите… По-добре да ти кажа всичко. Ти заслужи зловещите подробности. Омъжих се, когато бях на деветнайсет. Любовта на живота ми. С Джо живеехме в покрайнините на Лос Анджелис. Имахме магазин за спортни стоки. Всеки ден карахме велосипеди и ски и ходехме на походи и рафтинг. Беше истински рай. И после един клиент започна да ме преследва. Абсолютен психопат. Една вечер, когато сестра ми и приятелят й ни бяха на гости, той нахлу с взлом и застреля съпруга ми и сестра ми. Уби ги и двамата. Хукнах в кухнята и грабнах нож. Той ми го взе и ме наръга четиринайсет пъти, докато накрая приятелят на сестра ми му го отне и се справи с него. За малко не умрях. На два пъти. Направиха ми девет операции. Лежах в болница и вкъщи една година и две седмици. Видеоигрите бяха единственото нещо, което ме предпази да не се самоубия. Виж, Колтър, за мен Клубът „Никога след това“ е реален. Не искам да се обвързвам. За мен няма „след това“. Наистина. Аз умрях преди четири години. Потърси информация за мен. Историята беше във всички вестници в Южна Калифорния. Тогава се казвах Мади Гибсън. Смених името си на бащината си фамилия, защото онзи извратеняк продължи да ми изпраща любовни писма от затвора. — Тя поклати глава. — Върнах се преди половин час и видях видеозаписа. Запитах се какво те прихваща. Може би работата, с която се занимаваш, те е изкарала извън релси. Може би ти самият си убиец и крадец. Някак не се връзваше. Но ако преживееш онова, което се случи с мен, ставаш параноичен, Колт. Затова трябваше да разбера. Преместих колата си зад ъгъла, грабнах това… — Мади погледна към ножа на пода — и те чаках да се върнеш. — В очите й бликнаха сълзи.
	— Виж… — започна Шоу и млъкна, когато тя повдигна вежда. Сега очите й бяха студенозелени като матов смарагд.
	Шоу мълчеше. Какво можеше да каже?
	Че неспокойният му ум понякога поема контрола и го кара да намери отговорите независимо от цената?
	Че в гените му са заложени фрагменти от параноята и подозрителността на баща му?
	Че не може да прогони от паметта си телата на Кайл Бътлър и Хенри Томпсън, безжизнени и окървавени?
	Всичко това беше вярно. И всичко това бяха оправдания.
	Той кимна леко — признание за провинението му и за абсолютната неадекватност на всякакви извинения.
	Колтър Шоу се приближи до вратата и без да погледне назад, излезе.
	Качи се в колата си и се стресна от изсвирването на автомобилни гуми, които идваха към него. Спусна ръка към оръжието си и погледна наляво. Беше колата без опознавателни знаци, която го беше придружила. Сините и белите й светлини бяха запалени. Спря рязко до него и страничното стъкло се смъкна.
	— Господин Шоу — каза полицайката, — току-що ще обади детектив Стандиш. Станало е още едно отвличане. Бихте ли ни последвали до щаба на Оперативната група?


>>	54.

	В залата за конференции имаше петнайсетина мъже и жени от различни правоприлагащи агенции. Шоу видя униформени полицаи и детективи и агенти с цивилни дрехи. Стояха на групи и гледаха бяла дъска, на която бяха написани детайли за новото отвличане.
	Шоу се приближи до детектив Ладона Стандиш, която попита:
	— Какво откри? За Мади?
	— Сгреших — с безизразно лице отговори той.
	Веднага щом пристигна в централата на Оперативната група, той потвърди историята на Мади. Снимката в едната статия беше нейна, но като по-млада, на планински връх със съпруга й, и двамата със скиорски екипи и засмени. Беше направена няколко месеца преди убийствата.
	Шоу кимна към новите присъстващи.
	— ФБР?
	— Калифорнийското бюро. Не федералното.
	Съвещанието ръководеше висок агент с остри черти на лицето, черна коса и сив костюм, един нюанс по-тъмен от този на партньора му — нисък, дебел и грозен мъж. Името на високия беше Антъни Прескот. Шоу не разбра как се казва другият.
	— Детектив Стандиш — рече Прескот, — бихте ли ни информирали за последното отвличане?
	Тя обясни, че жертвата е отвлечена на паркинг в Маунтин Вю преди един час, докато отивала на работа.
	— Градски паркинг. Няма камери. Разпитахме хората наоколо и един свидетел е видял човек със сив анцуг и сива плетена шапка. Като на камерата за наблюдение в кафене „Куик Байт“.
	Стандиш беше приготвила папка с материали по случая и бе направила копия за всички. Раздаде ги и даде една и на Шоу. В папката имаше биографична справка за жертвата. Той я прочете. Имаше и снимки.
	Детектив Стандиш съобщи други факти — липса на пръстови отпечатъци и ДНК за проверка в базата данни, че всички веществени доказателства, оставени от Геймъра, са непроследими, за саморъчно приготвения опиат, оръжията му и невъзможността да идентифицират превозното му средство, защото е карал по трева или чакъл и не е оставил следи.
	— В папките съм сложила снимки на заподозрения, които господин Шоу взе от охранителната камера в кафене „Куик Байт“. Не показват много, но може да помогнат.
	— И кой сте вие? — попита Прескот и после се обърна към Стандиш. — Кой е той?
	— Консултант.
	— Консултант? — учуди се ниският агент от Калифорнийското бюро.
	— Аха — потвърди Стандиш.
	— Почакайте. Ловецът на глави?
	— Франк Мълинър предложи награда за намирането на изчезналата му дъщеря — каза Шоу.
	— Има ли награда и за всички нас? — попита Прескот.
	— Не — отговори Шоу.
	Прескот може би искаше обяснение защо Шоу прави това, но се въздържа и не попита.
	Стандиш почука с пръст по папката си и продължи:
	— Още един факт, който трябва да знаете. Жертвата — името й е Елизабет Чабел — е бременна седем месеца и половина.
	— Господи! — възкликна някой.
	Чуха се няколко ахвания. И една псувня.
	— И още нещо. Неизвестният извършител я е скрил на кораб. Потъващ кораб.
	— Неизвестният извършител основава престъпленията си на видеоигра — каза Колтър Шоу.
	Присъстващите реагираха с недоумение.
	— Нарича се „Шепнещият човек“. Това е злодеят в играта. Той крие жертвите си на някое изоставено място. Те трябва да избягат, преди да ги убият други играчи или самият той.
	Някой отзад — по-възрастен униформен полицай — извика:
	— Това е много странно. Сигурен ли сте?
	— Методът на действие при отвличанията е като този в играта. И на местопрестъпленията са оставени графити или разпечатки на главния герой.
	— Снимките са в папката — каза Стандиш.
	— Някой от вас знае ли как функционират нивата във видеоигрите? — попита Шоу.
	Някои кимнаха. Други поклатиха глави. Останалите го гледаха, както с повече или по-малко интерес биха наблюдавали гущер в терариум в магазин за домашни любимци.
	— Видеоиграта означава да посрещаш все по-големи предизвикателства. Започваш с лесното ниво, спасяваш няколко заселници, отиваш на определено място, убиваш някакъв брой извънземни. Ако успееш, придвижваш се на по-трудно ниво. Геймъра беше поставил жертвите си в първите две нива на „Шепнещият човек“.
	— „Изоставената фабрика“. Там беше Софи Мълинър — добави Стандиш. — Хенри Томпсън беше в „Тъмната гора“. Третото ниво е „Потъващият кораб“.
	Шоу беше научил, че последното ниво, десетото, е самият ад — там, където живее Шепнещият човек. Никой играч в историята на играта не беше стигал дотам.
	— Интересна теория — бавно и несигурно отбеляза Прескот.
	В случая имаше достатъчно потвърждения Шоу да приеме теорията пред хипотезата.
	Един униформен полицай посочи бялата дъска.
	— Затова ли той е Геймъра?
	— Точно така — отговори Шоу.
	— Комисар Къмингс каза, че вие профилирате извършителя като социопат — каза партньорът на Прескот.
	Стандиш се прокашля.
	— Казах, че вероятността за тази диагноза е седемдесет процента. — Тя погледна Шоу, който кимна.
	— Но няма садистично сексуални действия? — подчерта някой. — А това го има почти винаги в случаите с неизвестен заподозрян мъж.
	— Тук няма — потвърди Стандиш.
	— Работим с компанията, която е публикувала „Шепнещият човек“ — продължи Шоу. — Те съдействат. Главният изпълнителен директор се опитва да открие заподозрени в базата данни с потребителите. Той ще се обади на детектив Стандиш веднага щом намери вероятни имена.
	— Всичко това е в папката — каза Стандиш.
	— Ако наистина е кораб, знаете ли къде е? — недоверчиво попита Прескот.
	Шоу отговори, че не знае, и после добави:
	— Похитителят сигурно й е оставил пет предмета, които тя може да използва, за да се спаси. Храна и вода. Вероятно нещо, с което жертвата да изпрати сигнал за помощ. Огледало или…
	— Тук има много кораби — прекъсна го единият от другите цивилни агенти. — Нямаме ресурсите да изпратим дронове или хеликоптери над всичко, което плава.
	— Или да запали сигнален огън — завърши мисълта си Шоу, както обикновено, без да обръща внимание на очевидното.
	— Трябва да кажем на всички служби за обществена безопасност да ни съобщят дали има огън или пушек на доковете или на някой кораб — каза Стандиш. — И трябва да е изоставен.
	Прескот пристъпи напред.
	— Добре, детектив. Комисар Къмингс. Оценяваме работата ви — рече той. — Ще ви държим в течение за развитията по случая.
	Две изречения, които Шоу предполагаше, че са очевидно неискрени.
	Лицето на Стандиш остана безизразно и очите й бяха спокойни, въпреки че беше вбесена заради подценяването. Но Калифорнийското бюро за разследване беше щатска полиция, а СОГТП — местно формирование. И щом агентите на Бюрото бяха тук, те щяха да командват парада. Така стояха нещата.
	Докато вървеше дискусията с размяна на реплики, Шоу се питаше колко време има Елизабет Чабел, докато умре от студ. Или се удави.
	Или докато Геймъра, който с удоволствие играеше „Шепнещият човек“, се върнеше да я преследва на кораба или на кея и я застреляше или наръгаше с нож.
	— Ще обсъдим онова, което предложиха детектив Стандиш и консултантът й — добави Прескот. — Някой, който се е извратил от видеоигри.
	Това изобщо не беше теорията.
	— Въпреки че ако питате мен, мисля, че всички, които играят, са малко откачени — каза агентът.
	Шоу забеляза, че няколко полицаи го погледнаха, без да реагират, и предположи, че те са геймърите в стаята.
	— Ще тръгнем по тази следа. И ще спазим стандартния протокол за отвличане. Подслушвайте всички телефони на госпожа Чабел. Тя има ли съпруг или приятел?
	— Приятел — отговори Стандиш. — Джордж Хановър.
	— Подслушвайте и неговите телефони и на родителите й, ако са живи.
	— Живи са — каза Шоу. — Живеят в Маями. Всичко е в доклада.
	— Проверете финансовите ресурси на приятеля и родителите й, за да видите дали може да са мишени за откуп. Съставете списък на регистрирани сексуални насилници в района. Вижте дали някой я е преследвал. — Агентът на Бюрото за разследване продължаваше да говори, но Шоу беше престанал да слуша. Той наблюдаваше един мъж в коридора, който се приближаваше към стаята за конференции с остъклени стени.
	Беше Дан Уайли, сега със зелена униформа. Приличаше на ченге, излязло от филм.
	Детективът — или какъвто там беше сега в отдел „Свръзки“ — държеше голям плик. Той почука на вратата и когато Прескот му кимна да влезе, забеляза детектив Стандиш и се приближи до нея.
	— Полицай, свързано ли е това с отвличането на Чабел? — попита Прескот.
	— Ами, това е докладът на съдебния лекар за последната жертва, Хенри Томпсън.
	— Аз ще го взема. Бюрото за разследване ръководи случая.
	Уайли погледна Стандиш, даде плика на високия агент и тръгна към вратата.
	Преди да излезе, той се спря и погледна Шоу. На лицето му пробяга унила усмивка и ако Шоу я изтълкува правилно, значението й беше, че ченгето му предлага извинение.
	Шоу кимна в отговор.
	_Никога не губете време за гняв._
	Прескот отвори плика, прочете написаното и после извести на другите в стаята:
	— Тук няма нищо ново. Хенри Томпсън е умрял от един-единствен изстрел с деветмилиметров куршум. Установено е, че е произведен със същия пистолет, с който е убит Кайл Бътлър, „Глок 17“. Времето на настъпването на смъртта е било между двайсет и два и двайсет и три часа в петък. Освен това е претърпял травма на черепа от удар с тъп предмет, в резултат на която е получил фрактура на костта и мозъчно сътресение. Това е било преди изстрела и преди падането от скалата. Той…
	— Къде е фрактурата? — попита Шоу.
	Агентът го погледна и наклони глава.
	— Моля?
	— Къде е фрактурата? — попита и Стандиш.
	— Защо? — Прескот прегледа доклада. — В лявата част на клиновидната кост — отговори и вдигна глава. — Нещо друго?
	Стандиш погледна Шоу, който поклати глава.
	— Не — отговори тя. — Всичко е точно.
	Прескот задържа погледа си на нея и след това продължи:
	— Инжектирали са му оксиконтин, разтворен във вода. Не смъртоносна доза, само достатъчно, за да го упои временно. — Той даде доклада на едната от двете униформени полицайки. — Направете копия за екипа, моля. След това напишете информацията на дъската. Вероятно имате по-красив почерк от момчетата.
	Полицайката взе доклада и леко стисна устни.
	— Е, защо исках да знам къде е бил ударен Томпсън? — прошепна Стандиш на Шоу.
	— Може ли да тръгваме? — попита той.
	Тя огледа присъстващите.
	— Не виждам защо не. И без това не ни забелязват.
	Докато вървяха към вратата, те минаха покрай Къмингс. Той вдигна ръка и Стандиш и Шоу спряха.
	Някакъв проблем ли имаше?
	Приковал поглед в Прескот и бялата дъска, комисарят прошепна:
	— Не искам да знам какво сте намислили. Но го направете. Бързо. Желая ви успех.


>>	55.

	Те отново отидоха в „Куик Байт“.
	Шоу вече познаваше някои от редовните клиенти. Наблизо седеше младежът с ризата на червени и черни карета, чиято потенциална романтична връзка с красивата млада жена беше осуетена или от нейното решение, или от някаква жестока шега. Той забеляза десетина други, които явно се чувстваха като у дома си. Някои разговаряха помежду си, други по телефоните си, трети общуваха с лаптопите си.
	Шоу сърфираше в интернет и преглеждаше медицински сайтове на телефона си. Той показа на Стандиш рисунка на човешкия череп, с името на всяка кост. Клиновидната кост се намираше точно зад очната кухина.
	— Това ли е костта? — попита тя и после млъкна за момент. — Добре. Следващият въпрос е дали Геймъра си служи с дясната ръка.
	— _Именно_ това е следващият въпрос. Защото ако е така, това означава, че извършителят е ударил Томпсън отпред. И вероятно е станало точно така, защото хората, които си служат с лявата ръка, са само десет процента от населението.
	Стандиш бавно огледа кафенето.
	— Нека поразсъждаваме за това. Томпсън кара по улицата и Геймъра го следи. Той изпреварва Томпсън, спира и чака, а после хвърля камък върху предното стъкло на колата му. Томпсън слиза. Геймъра се приближава с насочен към него пистолет. Томпсън мисли, че искат да откраднат колата му. Правило номер едно: дай ключовете. Винаги можеш да си вземеш друга кола.
	— Геймъра обаче го удря с пистолета и разбива лицевата му кост. Това означава, че не му е пукало дали Томпсън го е видял, или не. Дори убиецът да е носел маска, Томпсън пак е щял да съобщи някакво описание. Ето защо Геймъра от самото начало е смятал да го убие.
	— Времето на настъпването на смъртта в доклада, който Дан Уайли донесе на Прескот — каза Стандиш. — От там си се досетил.
	Шоу кимна.
	— Станало е само един час и нещо, след като Томпсън е бил отвлечен. Геймъра го е закарал в парка „Редудс“, завел го е до ръба на скалата и веднага го е застрелял. Не Томпсън, а Геймъра е запалил огъня, за да привлече вниманието ни и да намерим трупа — и изображението на Шепнещият човек.
	— Тук изобщо не става въпрос за играене на страшна игра в реалния живот.
	— Не — съгласи се Шоу. — Извършителят е използвал играта, за да прикрие убийството на Томпсън. Това беше първоначалната ми идея. Мислех, че Тони Найт е наел някого да играе психопат, за да унищожи Марти Ейвън. Сгрешил съм. Това обаче не означава, че като цяло хипотезата не е правилна.
	— Софи Мълинър е била само част от заблудата и насочването в погрешна посока? — попита Стандиш.
	— Така мисля.
	— Ами Елизабет Чабел?
	— Вероятно също.
	— Тогава може би е жива.
	— Той ще иска да се погрижи играта да се изиграе. Затова ще предположим, че е жива — каза Шоу.
	— Големият въпрос е кой би искал да убие Хенри Томпсън?
	— Той е бил активист за правата на гейовете. Предизвикателна личност ли е бил?
	— С Карън сме членове на общността, но не съм чувала за него. Да си гей в Района на залива на Сан Франциско? Освен ако не си ченге, на никого не му пука. — Стандиш му се усмихна накриво. — За какво е пишел в блоговете си? Обзалагам се, че се е натъкнал на нечия тайна.
	Шоу намери тетрадката, в която беше записал коментарите на Брайън Бърд за партньора му, и ги прегледа.
	— Хенри е работел по три истории в момента. Две от тях не изглеждат много предизвикателни — печалбите в софтуерната индустрия и високите цени на недвижимите имоти в Силициевата долина.
	— На мен ли го казваш? — въздъхна Стандиш.
	— Но третата — продължи Шоу, докато четеше, — е как компаниите за игри незаконно крадат данните на играчите и ги продават.
	Стандиш не беше чувала за тази мода.
	— Сигурно стотици компании за игри събират данни.
	— Така е. Но има място, откъдето да започнем.
	— Ще определиш ли процент?
	— Бих казал десет.
	— Това е десет процента по-добро от всичко друго, с което разполагаме. Нека го чуем.
	— „Хонг-Сунг Ентърпрайзис“.
	Шоу й обясни за очилата и как играта превръща къщата и двора ти във въображаеми бойни полета.
	— Повечето компании събират информация от нещата, които правиш активно: попълваш формуляри, отговаряш на въпросници, щракаш с компютърната мишка на неща, които искаш да купиш. „Хонг-Сунг“ събира информация, без ти да знаеш. Очилата имат камери и изтеглят всичко, което погледнеш, докато играеш.
	Полицайката слушаше с интерес.
	— Продуктите в къщата ти, дрехите, които носиш, колко деца имаш, болен или стар роднина, имаш ли домашни любимци. Те продават всичко това на компании, които събират информация. Хитро. И Хенри Томпсън е щял да пише за тези неща… Това наистина ли е причина да убиеш някого, Шоу? Конспирация да ми изпратиш талони за памперси на Джем? Или моторно масло за готиния ти кемпер?
	— Мисля, че е повече от това. Мади ми каза, че компанията раздава играта и очилата на войници от американската армия. Когато играят, войниците или моряците може да погледнат нещо секретно — може би оръжие, заповед за дислоциране, информация за движение на войски — и очилата я заснемат и я изтеглят.
	— Може би правят и аудиозаписи?
	Шоу кимна, замени телефона с лаптопа и потърси „Хонг-Сунг“ в интернет.
	— Компанията е свързана с китайското правителство. Всичко, което сканират очилата, може да отива право в китайското Министерство на отбраната. Или както там се нарича военната институция.
	Телефонът на Стандиш извести постъпване на съобщение. Тя го прочете и отговори. Шоу се запита дали е свързано с разследването. Стандиш прибра телефона.
	— Карън. Имаме добра новина. Преодоляно е и последното препятствие. Осиновяваме. Винаги сме искали две деца.
	— Момче или момиче?
	— Пак момиче. Сефина. На четири години. Преди осемнайсет месеца я спасих от ситуация със заложници в ИПА и я дадох на приемно семейство. Майка й беше с увреден мозък от наркотиците, а гаджето й имаше един куп присъди.
	— Сефина. Хубаво име — отбеляза Шоу.
	— Самоанско.
	— Ще кажеш ли на Прескот?
	— Какво общо имат те с това? Нищо. Запомни, Шоу: лесно. Така им харесва. Искания за откуп, куршуми, наркотици и побеснели любовници. — Тя се намръщи. — Има ли такова нещо като „побеснели любовници“? Това ли правиш, когато не всичко е спокойно и наред?
	Шоу започваше да харесва детектив Ладона Стандиш. Той изключи лаптопа си и го прибра в чантата заедно с тетрадката.
	— Ще се опитам да намеря начин да вляза в „Хонг-Сунг“.
	— Приятелката ти Мади ще ти помогне ли?
	— Това няма да се случи. Сам ще се срещна с Марти Ейвън.
	Стандиш изцъка с език.
	— Какво стана с „ние“?
	— Имам един въпрос — рече Шоу.
	— Питай.
	— Кой стои вкъщи със Сефина и Джем?
	— Карън. Тя пише готварския си блог от дома ни. Защо?
	— Тогава ти не можеш да си позволиш да загубиш работата си, нали? Това не изисква отговор.
	Стандиш стисна устни.
	— Шоу, ти…
	— Стреляли са по мен. Спускал съм се от горящо дърво. Обезглавявал съм атакуваща гърмяща змия…
	— Не.
	— Вярно е. И всички сме съгласни, че мога да се изправя срещу планински лъв.
	— Това ти го признавам.
	— Мога да се справя сам. Ако това щеше да попиташ.
	— Да.
	— Ако открия нещо, ще ти се обадя. И ти ще повикаш специалните части.


>>	56.

	— „Астро базата“.
	Марти Ейвън говореше на Шоу, но гледаше четирийсет и пет сантиметрова играчка на бюрото си. Червено-бял глобус на крака за приземяване. Изпълненият му с обич поглед напомни на Шоу как сестра му Дори и съпругът й гледаха с обожание дъщерите си.
	— Хиляда деветстотин шейсет и първа година. Пластмаса, мотори. Вижте астронавта. — Синьо човече се поклащаше на кран, който го спускаше върху бюрото на Ейвън. — Тогава нямахме космически станции. Все едно. Компаниите за производство на играчки винаги са били едно поколение напред. Можеш да стреляш с лъчев пистолет. Можеш да изследваш. Необходими са батерии. Издържаха две седмици, преди да издържат на натоварването. Такова е естеството на играчките. И на дъвката. И на кокаина. Само трябва да се погрижиш да имаш нови запаси. Нямам много време — добави Ейвън и се съсредоточи върху Шоу. — Ще се срещам с едни хора, за Силицийвил. Срещаме съпротива от традиционните строителни предприемачи. Представяте ли си? — Той намигна. — Евтини жилища, финансиране от работодатели — това не е популярно!
	Също като градовете на компаниите в края на деветнайсети и началото на двайсети век, за които Шоу знаеше от баща си, който четеше на децата си за Дивия запад. Железниците и мините често строяха села за работниците си, които плащаха прекалено високи цени за наем, храна и продукти от първа необходимост и често натрупваха огромни дългове, които ги обвързваха завинаги с работодателите им.
	Шоу подозираше, че очевидният социалистически уклон на Ейвън ще го накара да управлява града по съвсем различен начин.
	— Станало е още едно отвличане. Мислим, че е свързано с първите две. Отново се нуждаем от помощта ви.
	— О, боже, не. Кой?
	— Жена, на трийсет и две години. Бременна.
	— Боже мой, не.
	Шоу трябваше да признае, че му правеше чест, че първите думи от устата му не бяха нещо от сорта: още лоша реклама за мен и играта ми.
	— Правим всичко възможно с прокситата, за да намерим заподозрян, но това отнема повече време, отколкото се надявах. Открихме единайсет. Никой от тях не е в района.
	— Само единайсет?
	Ейвън направи гримаса.
	— Знам. Работата върви бавно. Нямаме суперкомпютри. И някои проксита са толкова надеждни, че е невъзможно да бъдат проследени. Разбира се, това е преди всичко причината за съществуването им.
	— Добавете и това време, през което той не е бил онлайн. — Шоу извади тетрадката си и посочи часа, в който беше изчезнала Чабел.
	Ейвън го въведе бързо и със замах натисна „ENTER“.
	— Данните са изпратени.
	— Искам и още нещо. Имаме една хипотеза. „Хонг-Сунг Ентъртейнмънт“.
	— Не. „Хонг-Сунг Ентърпрайзис“ — поправи го Ейвън. — Хонг Уей се цели високо. Игрите са само част от бизнеса му. Всъщност една малка част.
	— Запознат ли сте с „Потапяне“?
	Ейвън се изсмя. Изражението му говореше: „Че кой не е?“.
	— Тогава знаете как работи?
	Неспокойните пръсти на високия мъж преместиха небесния астронавт обратно в „Астро базата“.
	— Вероятно ще попитате дали искам аз да бях измислил играта? Не. Виртуалната реалност и двигателите на игри, базирани на движение, звучат добре. Факт е, че от единия милиард и нещо геймъри по света огромното мнозинство седят в тъмни стаи и тракат по клавиатурата или стискат джойстика на конзолата. Защото те искат да седят на задниците си в тъмни стаи и да тракат на клавиатурата. „Потапяне“ е нещо ново и нестандартно. „Хонг-Сунг“ наля стотици милиони долари в играта. Хонг Уей не е толкова голям негодник като някои в Силициевата долина, но пак е негодник. Все ми е едно, ако загуби всичко, когато хората се уморят да подскачат като зайчета в дворовете си. И това ще се случи. Защо ли? Защото това не е… — Ейвън повдигна вежда.
	— Забавно? — предположи Шоу.
	— Exactement* — потвърди Ейвън със странен френски акцент.
	[* Точно така, именно (фр.). — Б.пр.]
	И този ухилен, глуповат на вид човек беше създал една от най-зловещите видеоигри в историята.
	— Ами ако „Потапяне“ е нещо повече от игра?
	Присвитите очи на Ейвън се отместиха от космическата станция обратно към Шоу, който обясни идеята си камерите на очилата да записват изображения от къщите или апартаментите на играчите, докато те обикалят из домовете си, и да качват данните в сървърите на „Хонг-Сунг“, за да ги продадат по-късно.
	Ейвън отвори широко очи от почуда.
	— Господи. Това е абсолютно гениално. Добре, сега ме попитайте дали искам аз да го бях измислил.
	— Имаме и друго предположение — продължи Шоу. — „Хонг-Сунг“ раздава очила на американския военен персонал. Вероятно и на други държавни служители.
	— За да се сдобие със секретна информация?
	— Може би.
	— Мили боже. — Ейвън се замисли. — Говорите за огромно количество данни, които трябва да се обработят. Частни компании не биха се справили. Знаете ли какво има китайското правителство? ТС-4. Трийсет и пет петафлопи. Най-мощният суперкомпютър в света. Те могат да се справят с това количество данни. Но трябва да попитам каква връзка има това с моята игра?
	— Втората жертва. Хенри Томпсън. Той е пишел как компаниите крадат данни от геймърите. Може би „Хонг-Сунг“ или някоя друга компания за игри не е искала историята да излезе на бял свят и са го убили.
	— С какво мога да помогна?
	— Искам да говоря с някого, който има връзка с компанията. Най-добре е, ако работи там. Можете ли да го уредите?
	Намекът беше, че тъй като в края на краищата играта му беше в центъра на престъплението, въпреки че вината не беше на Ейвън, малко съдействие нямаше да е лоша идея.


>>	57.

	Въпреки че беше неспокоен по природа, Колтър Шоу не беше нетърпелив. Сега обаче, когато Елизабет Чабел беше изчезнала и я грозеше сериозна опасност, а Геймъра се готвеше да изиграе последното действие на „Шепнещият човек“, той чакаше с нетърпение да се появи Еди Лин.
	Ейвън се обади на пет-шест места и намери връзка с „Хонг-Сунг“ — човек на име Тревър, за когото не каза нищо повече. Тревър щеше да свърже Шоу с Лин, който беше служител в ХСЕ. Това явно коства на Ейвън нещо значително. Ясно беше, че той ще лицензира някакъв софтуер на Тревър с отстъпка в замяна за уреждане на среща между Шоу и Лин.
	В момента Шоу беше на уговореното място в уречения час: старателно планиран и поддържан парк. Виещи се пътеки, посипани с обли камъчета, с високи, леко полюшващи се треви, тръстики, цветни лехи и дървета от двете страни. Тревата беше яркозелена като кожата на извънземно във видеоигра. Спокойното езеро беше населено с големи риби, червени, черни и бели.
	Градините бяха балансирани по цвят, оформени като с лазер и идеално симетрични.
	Това изнервяше Колтър Шоу. Той харесваше пейзажи, оформени от растителността, водата, пръста и скалите.
	Докато вървеше по пътеката, Шоу съзря централата на „Хонг-Сунг Ентърпрайзис“. Сградата представляваше лъскава медночервена поничка с огледални стъкла. От едната страна имаше четири огромни предавателни антени.
	Вероятно точно каквото беше необходимо, за да се изпратят данни в ефира.
	Еди Лин му беше казал да седне на определена пейка, пред плачеща върба, или на някоя съседна, ако първата е заета. Шоу забеляза нещо: пейката не се виждаше от офисите на компанията. Предпочитаната пейка беше свободна. Зад нея имаше гъсти чемшири, растение, което миришеше на амоняк.
	Нетърпението на Шоу се засилваше и мислейки за Елизабет Чабел на потъващия кораб, той поглеждаше часовника си, за да види колко е часът, когато чу напрегнат мъжки глас:
	— Господин Шоу.
	Еди Лин беше висок слаб мъж на трийсетина години. Имаше азиатски черти. Носеше тениска с якичка с логото на ХСЕ от лявата страна на гърдите и широк тъмносив панталон.
	Той седна до Шоу, когото Тревър сигурно му беше описал. Не протегна ръка да се здрависат. На Шоу му хрумна абсурдната мисъл, че мъжът не иска да предаде ДНК, която може да бъде използвана като доказателствен материал.
	— Имам само няколко минути. — Лин се намръщи. — Трябва да се връщам в офиса. Правя го само защото… — Гласът му заглъхна.
	Защото Тревър го държеше с нещо. Изнудването е отвратително, но много ефикасно средство.
	— Чухте ли за отвличанията?
	— Да, да, да. Само за това говорят по новините. И единият похитен е убит. — Лин говореше високо и бързо.
	— Убитият е работел по статия за кражба на данни от геймъри — продължи Шоу. — Смятаме, че е имал предвид „Потапяне“.
	— О, боже. Нима мислите, че господин Хонг Уей има нещо общо с това?
	— Не знаем. Но знаем, че животът на една жена е в опасност. Проверяваме всички следи. Тази е една от тях.
	Лин подръпна якичката си.
	— Кой сте вие? Господин Тревър каза, че сте нещо като частен детектив.
	— Работя с полицията.
	Еди Лин не слушаше. Вцепени се веднага щом се чуха стъпки — леко поскърцване на подметки по пътеката. Шоу ги чу едва след реакцията на азиатеца.
	Лин сложи ръце на пейката, сякаш се приготви да побегне.
	Заплахата обаче се оказаха две жени. Едната беше бременна и буташе количка с мъничко спящо бебе. Двете разговаряха и пиеха сокове с лед. Приятелката беше по-млада и Шоу я видя, че поглежда със завист бебето в количката. Двете жени — едната счетоводителка, а другата майка — седнаха на съседната пейка и започнаха да обсъждат колко малко часове спят.
	Лин видимо се успокои и продължи, въпреки че сега шепнеше:
	— Хонг Уей е корав човек. Безмилостен. Но да убие някого?
	— Вие пишете програмен код. Така ми каза Марти Ейвън.
	— Да.
	— За „Потапяне“?
	Очите на Лин огледаха парка. Той не видя заплаха, наведе се по-близо до Шоу и каза:
	— Преди време. За разширен пакет.
	— Искам мнението ви за идеята, която проучваме.
	Еди Лин преглътна. Шоу осъзна, че той го прави често, откакто е седнал на пейката.
	— Добре.
	Шоу му обясни хипотезата си за кражба на данни чрез очилата, които се използват в играта „Потапяне“.
	— Възможно ли е да се направи? — попита той.
	Лин изглеждаше стъписан, докато мислеше по въпроса. Първата му реакция беше да поклати глава.
	— Камерите на очилата са с висока разделителна способност. Данните са твърде много… освен ако… — Тънките му устни се разтеглиха в лека усмивка. — Освен ако не качват видеозаписи, а скрийншотове, компресирани изображения с формат „джейпег“ и архивират други. Да, да, така може да стане! И след това всичко отива заедно с другата, обща информация тук. После данните може да бъдат обработени и продадени или използвани от самата компания. Имаме отдели за реклама, маркетинг, консултации.
	— Мисля също така, че има риск Хонг Уей да краде чувствителна правителствена информация — добави Шоу. — Той раздава хиляди копия на „Потапяне“ на войници.
	Еди Лин явно се разтревожи и преплете пръсти. Току-що беше паднал в заешката дупка на правителствена интрига. И после леко се намръщи.
	— Какво има? — попита Шоу.
	— В мазето на сградата има някаква база — каза Лин след кратко мълчание. — В дъното. Достъпът там за обикновени служители е забранен. Има отделен персонал. Идват посетители с хеликоптер. Влизат, вършат нещо и си тръгват. Чухме, че се нарича „Проектът Миневра“. Но никой не знае за какво става дума.
	— Нуждая се от помощта ви — каза Шоу.
	Преди Лин да може да отговори, Шоу чу шумолене зад тях.
	Не, не. Шоу изведнъж осъзна, че жена, бременна в четвърти-пети месец, не може да има новородено бебе. Тя буташе количка с кукла. Той скочи, хвана Лин за ръката и каза:
	— Да се махаме веднага от тук!
	Лин ахна.
	Но беше твърде късно.
	Бременната жена блъсна настрана количката и стана. „Приятелката“ й говореше в микрофон на китката си и източникът на звука зад тях се оказаха двама охранители, които изскочиха от чемширите. Движенията на едрите азиатци бяха съвършено хореографирани. Единият насочи пистолет „Глок“ към Лин и Шоу, а другият изпразни джобовете им.
	„Майката“ със студените очи взе вещите им. Отвори чантата си и Шоу видя, че и тя е въоръжена. Имаше пистолет „Глок“, деветмилиметров. Същото оръжие, с което беше застрелян Кайл Бътлър, и с което по всяка вероятност беше ударен и убит Хенри Томпсън.
	На широката пътека, на няколко крачки от тях, с изсвирване на гумите спря черен джип. Единият охранител сграбчи за рамото Шоу, а другият хвана Лин. Набутаха ги на седалките в средата, които бяха отделени от предните с плексигласова преграда. На вратите нямаше дръжки.
	— Вижте, мога да обясня — извика Лин. — Вие не разбирате!
	До тях спря второ превозно средство, голям черен автомобил. Двете жени се качиха вътре. „Приятелката“ задържа вратата отворена за другата, която явно беше организаторката на несъмнено гениалната операция по задържането.
	Шофьорът слезе, сгъна бебешката количка, сложи я в багажника и хвърли куклата след нея.


>>	58.

	— Къде ме водите? — попита Еди Лин. Гласът му вибрираше като разцентрована перална машина. Джипът спря пред сложно оборудвана охранителна порта, която се отвори и после се стрелна напред.
	Шоу реагира по два начина. Първо, Лин се тревожеше само за себе си. Шоу предположи, че Лин с радост ще го хвърли на вълците. Второ, беше безсмислено да задава въпроси. Дори да го чуеха през плексигласовата преграда, охранителите не биха отговорили.
	Джипът спря пред задната врата на футуристичната централа на „Хонг-Сунг“. Охранителите им кимнаха да слязат и след това ги поведоха вътре. Слязоха по един ред стъпала. Шоу погледна назад, но лимузината с бременната жена не беше зад тях.
	— Не се оглеждай. Върви — заповяда по-едрият охранител и хвана Шоу за рамото. Стискаше по-силно дори от хората на Тони Найт, които знаеха как да стискат.
	— Не се престаравай — каза Шоу.
	И беше възнаграден със смазващо стискане.
	Лин не се нуждаеше от подръпване на каишката. Той вървеше пасивно до по-ниския охранител.
	Поведоха задържаните по дълъг сумрачен коридор. Може и да беше в мазето, но беше чист и празен. Стените бяха голи. Някъде, далеч, бръмчаха машини.
	След две минути стигнаха до асансьор, с който се качиха на петия — и последен — етаж. Вратите се отвориха в малък кабинет. Секретарката, жена на четирийсетина години, която седеше зад дървено бюро, кимна на охранителите, които вкараха Шоу и Лин през широките двойни врати зад нея. Тази стая беше по-голяма, но също така оскъдно обзаведена. Едва ли беше работното място на главния изпълнителен директор на конгломерат за милиарди долари.
	Но те гледаха именно него: Хонг Уей. Шоу го позна от снимките в статиите в интернет, които беше изтеглил. Тъмнокосият азиатец беше на петдесетина години. Беше с костюм, бяла риза и синя лъскава вратовръзка. Сакото му беше закопчано. Охранителите сложиха Шоу и Лин да седнат на столове срещу него и застанаха на почтително разстояние, но пак достатъчно наблизо, за да пристъпят напред и да прекършат вратовете им за частица от секундата.
	Вратите, през които влязоха, се отвориха отново, и в стаята влезе бременната жена. Носеше папка, която даде на мъжа зад бюрото.
	— Господин Хонг.
	— Благодаря, госпожо Таун.
	Шоу забеляза нещо странно. На бюрото на Хонг Уей нямаше компютър, нито друго електронно устройство, както и телефон, мобилен или стационарен.
	Хонг разгърна папката и започна да чете внимателно.
	Еди Лин беше готов да се разхленчи. Шоу беше решил, че въпреки че можеше да има последици от тайната му среща с Еди Лин, разчленяването и изхвърлянето за храна на рибите в Залива на Сан Франциско нямаше да бъде една от тях.
	Това означаваше, че хипотезата му, че Хонг Уей е замесен, намаля на няколко процента.
	Хонг четеше много бавно. И нито един мускул на лицето му не помръдваше. Шоу не го видя дори да мига.
	Вдясно от Хонг, наредени като дърва в дървосекаческия лагер, където работеше Шоу, докато учеше в университета, имаше няколко жълти дървени молива, а вляво — още пет-шест. Тези вдясно бяха подострени като игли, а другите вляво бяха по-тъпи. Дали главният изпълнителен директор оценяваше опасностите от дигиталните комуникации толкова много, че разчиташе на хартия и графит?
	Хонг продължаваше да чете, без да обръща внимание на двамата мъже пред него.
	Лин си пое дъх, за да каже нещо. И после явно размисли.
	_Загуба на време…_
	Шоу чакаше. Какво друго можеше да направи?
	Хонг най-после престана да чете и погледна Шоу.
	— Господин Шоу, вие сте тук, защото бяхте влезли незаконно в чужд имот. Паркът, където седяхте, е собственост на „Хонг-Сунг Ентърпрайзис“. Има табели.
	— Удобно невидими.
	— Имали сте основателно очакване, че това е частен имот.
	— Защото художественото оформление отвъд оградата е подобно на художественото оформление вътре?
	— Именно.
	— Съдебните заседатели трудно ще повярват на това.
	— И тъй като чухме разговора ви, имаме основателно очакване, че господин Лин беше в процес да ви разкрие търговски тайни и…
	— Боже мой, не, нямаше да го направя! — Високият глас на Лин стана още по-пронизителен. — Аз само помагах…
	— Това ни даде основания да ви задържим като крадци в магазин.
	Шоу погледна госпожа Таун. Лицето й беше спокойно и уверено и той можеше да се обзаложи, че тя е нежна и любяща майка, когато не е на работа. Госпожа Таун продължаваше да стои права, въпреки че наблизо имаше свободен стол.
	Хонг Уей почука с пръст по папката.
	— Изкарвате си прехраната с тези награди, така ли?
	— Точно така.
	— Как се наричате? Търсачи на награди?
	— Чувал съм го. Не се наричам никак.
	— И разбирам, че не сте частен детектив, нито ловец на глави. Помагате за намирането на изчезнали лица, бегълци и заподозрени, които не са идентифицирани или са с неизвестно местонахождение, заради наградите, и пътувате из страната, да речем от Индиана до Бъркли, с вашето туристическо превозно средство.
	Шоу имаше известно публично присъствие, но Хонг Уей беше събрал информацията за рекордно време. И беше абсолютна загадка откъде знаеше, че последната му работа е била в Индианаполис и Мънси и че е бил в университета в Бъркли на лична мисия.
	— Точно така.
	Лицето на Хонг леко засия.
	— Тогава като частните детективи, полицаите и ловците на глави, както предпочитате да не ви наричат, вие решавате загадки, за да изкарвате прехраната си. Анализирате ситуации и взимате решения и за да го направите, определяте приоритети. И понякога трябва да правите всичко това едновременно и много бързо. Може би от това зависи човешки живот.
	Шоу нямаше представа накъде води този разговор, въпреки че вниманието му беше привлечено от думите „да определяте приоритети“, което беше причината за съществуването на метода му с процентите.
	— Така е — отвърна той.
	— Господин Шоу, играете ли видеоигри?
	Освен веднъж? Когато го наръга смъртоносно една красива жена, която никога повече нямаше да види?
	— Не.
	— Питам, защото видеоигрите подобряват уменията, от които се нуждаете в работата си.
	Хонг бръкна в чекмедже на бюрото си.
	Шоу не си направи труда да напрегне мускули. Азиатецът не търсеше пистолет или нож.
	Той извади списание и го сложи пред Шоу, „Американ Сайънтист“, издание за наука и технологии, което излизаше на всеки два месеца. Беше познато на Шоу. Аштън беше любител на физиката и го четеше ревностно. Хонг разгърна списанието на страница, отбелязана със самозалепящо се листче, и го бутна към него.
	— Не е необходимо да я четете. Аз ще ви кажа. Тази статия отпреди няколко години беше вдъхновението за моя „Проект «Миневра»“.
	Шоу погледна заглавието: „Възможно ли е видеоигрите да са полезни за вас?“.
	— Това е доклад от няколко престижни университета за физическите и психическите ползи от видеоигрите. Тъй като скоро ще го обявим пред света, вече не е необходимо да пазим в тайна „Проектът «Миневра»“. Това е кодовото название на нашия „Отдел за терапевтични игри“. — Хонг почука с пръст по статията. — Тези изследвания показват, че видеоигрите може да предизвикат огромно подобрение в състоянието на пациенти със синдрома на дефицит на вниманието, аутизъм, синдрома на Аспергер и физиологични състояния като световъртеж и проблеми със зрението. По-възрастните пациенти съобщават за значително подобрена памет и концентрация. Могат да се облагодетелстват дори хора без заболявания. Мисля за вашата кариера, господин Шоу, както споменах преди малко. Играенето на видеоигри способства за по-добри познавателни способности, по-бързи реакции, умение да преминавате от една задача към друга, да преценявате пространствени връзки, визуализация и много други умения.
	_Определяне на приоритети…_
	— Това е загадъчната стая, господин Шоу. Миневра, римската богиня на мъдростта. Или, както предпочитам да я наричам, богинята на когнитивното функциониране. Ръководя бизнес и като главен изпълнителен директор съм натоварен със задачата да печеля пари за ХСЕ. Реших, че програмата за терапевтичните игри лесно може да се използва и за доходни игри от вида екшън-приключение и стрелци от първо лице. И затова е „Потапяне“. Позволете ми да разсея притесненията ви — причината, поради която вербувахте господин Лин. За „Потапяне“. Която забелязах, че сте играли, господин Шоу, въпреки онова, което ми казахте преди малко.
	Шоу се опита да не покаже изненадата си. Отсега нататък щеше да предположи, че Хонг Уей знае всичко за него.
	— Да, целта е да накараме младите хора по света да станат и да се раздвижат. Аз самият имам черен пояс по карате и таекуондо и практикувам афробразилска капоейра. Упражнявам тези спортове, защото ми доставят удоволствие. Не можеш да убедиш никого да спортува, ако не желае. Но можеш да ги убедиш да се отдадат на страстта си. И ако гимнастиката е необходима последица, тогава нека се раздвижат. Това е „Потапяне“. Имам два записа на разговори, които сте водили вие, за безпокойството ви, че крадем поверителни данни и ги даваме на китайското правителство. И по-конкретно, военни данни.
	„Два?“ — зачуди се Шоу.
	— За да разсея това безпокойство, което не е неоснователно, като се има предвид, че вие се опитвате да спасите живота на една млада жена, нека ви кажа следното: от момента, в който замислих „Потапяне“ и обърнатите напред камери, които разработвахме, знаех, че ще има притеснения за личното пространство. Лично аз контролирах алгоритмите, за да се уверя, че всяка написана дума, всяка буква, всеки чертеж и графика и всяка снимка, която сканират камерите, ще бъде пикселизирана до неузнаваемост. Същото е и с човешките тела, които са дори леко разсъблечени. Няма тоалетни, нито продукти за лична хигиена. В „Потапяне“ няма да видите кучета, които уринират, още по-малко да се съвкупяват. Неприличният език е цензуриран. Работихме с правоприлагащи, военни и правителствени регулатори в страната, за да гарантираме, че няма да има посегателство върху ничие лично пространство. Може да го потвърдите. — Очите на Хонг Уей се стрелнаха към госпожа Таун. Погледът му беше бърз като ухапване на пепелянка. Тя пристъпи напред и даде на Шоу лист с четири имена, както и агенциите, в които работят хората, и телефонните им номера. Първата беше ФБР, а втората — Министерството на отбраната.
	Шоу сгъна листа и го прибра.
	Хонг се обърна към Еди Лин и с глас, спокоен и монотонен като този, с който беше говорил на Шоу, каза:
	— Господин Лин. Отначало, когато госпожа Таун ми каза за разговора ви с господин Тревър днес, за настояването да се срещнете с господин Шоу… О, не е необходимо да изглеждате озадачен. Договорът ви с нас ни позволява да подслушваме всичките ви комуникации.
	— Не знаех.
	— Не сте го _прочели_. Вината е ваша. Та казвах, че когато госпожа Таун ми каза за вашата нелоялност…
	— Не беше…
	Смразяващият поглед на Хонг накара служителят му да млъкне.
	— Мислех, че ще направите онова, което сте направили в компанията на Андрю Тревър: ще продадете на трета страна програмен код, който сте написали въз основа на неговите авторски права.
	Ето с какво го държеше Тревър: тази кражба.
	— Това не беше нищо — възрази Лин. — Наистина. Лесно написах програмния код. Всеки можеше да го направи.
	— Но го направихте вие. Винаги съм съзнавал, че може би сте готов да ме предадете. Нарушението ви днес не беше кражба на материал, защитен с авторско право. Но беше предателство. Затова кариерата ви в ХСЕ приключи.
	— Не!
	— Тъй като в цялата история има зрънце добра кауза, няма да направя онова, което бях решил първоначално: да се погрижа никога повече да не работите в света на технологиите.
	Еди Лин отвори широко очи, в които блеснаха сълзи.
	— Ще ми дадете ли един месец? Дайте ми възможност да си намеря друга работа. Моля ви.
	На непоколебимото лице на Хонг Уей се изписа леко учудване. Той погледна госпожа Таун, която беше сложила ръка върху корема си. Тя кимна и Хонг продължи:
	— Кабинетът ви вече е разчистен и личните ви вещи са в микробус, който пътува към къщата ви в Сънивейл. Ще бъдат оставени на задната ви веранда, затова ще искате да тръгнете веднага. След като напуснете кабинета ми, ще бъдете придружен до колата ви и изпратен извън територията на компанията ни.
	— Ипотеката ми… Вече съм я просрочил.
	Шоу започна да говори. Хонг наведе глава и каза:
	— Моля ви, господин Шоу. Знаехте, че това е вероятно да се случи, нали?
	Шоу беше определил на тази вероятност двайсетина процента.
	— Тъй като случката има щастлив край и аз не изгубих тайни, нито станах жертва на саботаж, склонен съм да ви помогна, господин Шоу. Мислите, че онзи господин Томпсън, блогърът, е щял да разобличи някаква тайна в света на събирането на информация, тайна, заради която си заслужава да убиеш? Това е много малко вероятно. Да крадеш данни? Напоследък всеки изсмуква данните ти като с гъба. Момчето, което ти приготвя сандвич в местната закусвалня, автосервизът, където поправят колата ти, кафенето, където пиеш кафето си, аптеката, от която си купуваш лекарства, търсачката ти в интернет, да не говорим за компаниите, които определят кредитния ти рейтинг, застрахователите и лекарите ти. Личните данни са новият кислород. Навсякъде са. А какво се случва със свръхизобилието от който и да е продукт? Цената му намалява. Никой не би нарушил закона заради него. Трябва да търсите другаде похитителя. А сега, приятен ден. — Хонг Уей взе молив, огледа одобрително върха, придърпа към себе си обърнат наопаки документ и кимна.
	Той изчака, докато Шоу и Лин стигнаха до вратата и не можеха да прочетат думите, и после обърна листа.


>>	59.

	Шоу и Стандиш бяха в Анекс №1 на Съвместна оперативна група за тежки престъпления.
	Кафене „Куик Байт“.
	Стандиш приключи разговора по телефона си.
	— Хонг Уей. И компанията му. Чисти са като света вода ненапита. Вътрешна сигурност, Бюрото, Министерството на отбраната…
	— И училищното настоятелство на прогимназията в окръг Санта Клара също — подхвърли Шоу.
	— Какво? — Тя се намръщи и го погледна. — А, шега. Не се шегуваш много, Шоу. Е, всъщност шегуваш се, но не се усмихваш, затова е трудно да се каже. — Детективката остави химикалката, с която записваше резултатите от телефонните си обаждания, и подръпна обицата си с форма на сърце. — Трябва да кажа, че имаме няколко попадения — Найт. Хонг-Сунг. Не изглеждаш толкова разстроен, колкото мислех, че ще бъдеш.
	— Попадения? — озадачено попита Шоу. — Найт ни препрати към Ейвън. Хонг Уей ни даде идеята, че Томпсън вероятно не е убит заради историята за събиране на данни.
	Телефонът й иззвъня. И съдейки по гласа й, когато Стандиш заговори, той разбра, че се обажда партньорката й Карън.
	Той отвори лаптопа си, включи го и отново прегледа местните новини. Тетрадката му беше готова. От статиите, които прочете, никоя не беше свързана с отвличането на Елизабет Чабел.
	В оцеляването има един малко обсъждан аспект, който някои хора наричат съдба, други — орис, а трети, по-прозаични — случайно стечение на обстоятелствата. Загазил си. Няма решение на кризата, в която си изпаднал и която, изглежда, със сигурност ще те убие или лиши от пръстите на краката, да речем, от премръзване.
	Но после? Оцеляваш. С непокътнати десет пръста.
	Защото някой или нещо се намесва.
	Колтър Шоу беше научил това, когато беше на преход за оцеляване, сам, през декември. На четиринайсет години. Баща му го закара в отдалечен края на „Дворът“ и го остави да се върне за два дни. Колтър имаше всичко, от което се нуждаеше: храна, кибрит, карти, компас, спален чувал, оръжие. Небето беше синьо, времето — студено, но без минусови температури, и преходът пред него изглеждаше непредизвикателен и през зрелищен пейзаж.
	Един час по-късно той преминаваше бързотечащ поток по паднал дъб, който щеше да бъде солиден мост, ако не беше пълен с термити и дървесни пчели, които от години гризяха вътрешността му. Дървото се счупи.
	Задъхан от студа, Колтър се добра до брега, като трепереше неистово.
	Не се паникьоса и спокойно прецени положението. Кибритът, в непромокаем контейнер, и ножът бяха в него. Наложи се да хвърли раницата, когато го завлече дълбоко под повърхността на водата. Той събра листа, отряза борови клонки и скоро запали огън. За четирийсет минути и нещо телесната му температура се стабилизира. Но беше на петнайсет километра от „Дворът“, сега без компас, карта и револвер и когато се стопли и дрехите и ботушите му изсъхнаха, вече стана твърде късно да върви. Трябваше да прекара времето до падането на нощта, като построи достатъчно голям заслон, за да пренесе вътре огъня. Въздухът миришеше на дъжд.
	Докато все още беше светло, Колтър наблюдава катерички, които търсеха жълъди и орехи, за да ги складират. Гледаше само сивите катерички, защото червените не заравяха храна. Той намери няколко склада в изоставени дупки и взе орехите. Жълъдите се ядяха, но бяха твърде горчиви, без да ги свариш, за да премахнеш танините. Той пи вода от потока, яде и заспа, убеден, че следите, които беше забелязал, преди да падне в потока, ще го отведат по посока на „Дворът“.
	Шест часа по-късно се събуди от снежна виелица. Земята беше покрита с шейсет сантиметра сняг.
	Сърцето му се сви от отчаяние. Снегът беше засипал следите, които беше видял. Бяха му останали четири ореха. Обзе го безнадеждност.
	Тук ли щеше да умре?
	Докато оглеждаше хълмистия бял пейзаж, Колтър забеляза нещо до заслона: голяма оранжева раница. Дръпна я вътре и с треперещи пръсти я отвори. В раницата имаше енергийни блокчета, ножовка, кибрит, карта, компас и термоспален чувал, както и оръжие — онзи „Колт Питон.357“, който все още носеше. Револверът беше гордостта на баща му.
	Аштън Шоу не се беше върнал в къщата, след като бе оставил сина си в гората, а през цялото време беше следил момчето.
	_Намеса…_
	И сега се случи точно това.
	Телефонът на Шоу иззвъня. Обаждаше се Марти Ейвън, мъжът с играчките.
	— Все още работим върху прокситата. Но един абонат се включи преди няколко часа, без да използва прокси. Появи се айпи адресът му. Той отговаря на критериите ни за обсебен играч и е бил офлайн, когато са станали престъпленията. Проследихме го до къща в Маунтин Вю.
	— Може би попаднахме на нещо — каза Шоу на Стандиш. — Обажда се Марти Ейвън.
	Тя прекъсна личния си разговор, взе телефона му и проведе кратък разговор, в края на който каза на Ейвън имейл адреса си. Щом затвориха, телефонът й сигнализира за получено съобщение. Стандиш прочете: „Ще го проверя в «Автомобилната администрация» и ще видя какво пише в нашите бази-данни“ и отговори: „Добре. Препращам го“.
	Двамата седяха мълчаливо известно време. Шоу огледа кафенето и се съсредоточи върху стената с историята на компютрите. Марио водопроводчикът и Соник таралежът. Хюлет и Пакард. ENIAC, допотопен компютър, голям колкото ТИР. И след това погледна към входната врата на кафенето и си спомни как за пръв път видя Мади Пул, когато тя влезе вътре, въртейки на пръста си кичур от червената си коса.
	_Е, сигурно се чудиш какво я прихваща тази натрапчива мацка…_
	Телефонът на Стандиш отново издаде камбанен звън.
	Тя бързо прочете:
	— Името му е Брад Хендрикс. Няма съдебни заповеди за задържане и арести. Често е бил викан при директора в гимназията. Случаи на тормоз. Не се знае той ли е бил виновникът, или е потърпевшият. Няма подадени оплаквания. Ето как изглежда.
	Шоу погледна снимката на телефона й и се вцепени.
	— Какво има, Шоу?
	— Виждал съм го.
	Беше младежът с ризата на червени и черни карета, който беше получил груб отказ от красивото момиче тук, в кафене „Куик Байт“, през две маси от тази, на която сега седяха Шоу и Стандиш.


>>	60.

	Брад Хендрикс, деветнайсетгодишен, учеше почасово в общински колеж и живееше с родителите си в бедняшкия район на Маунтин Вю. Работеше в сервиз за поправка на компютри по петнайсет часа седмично. В сбиванията в гимназията той беше жертвата на тормоза и след това беше издебнал в засада няколко от мъчителите си. Нямаше счупени кости, само леко разкървавени носове. Всички замесени страни бяха виновни и родителите бяха предпочели да подминат проблемите без намесата на полицията. Брад играеше „Шепнещият човек“ и други игри на „Дестини Ентъртейнмънт“ по четирийсет и няколко часа седмично и вероятно прекарваше още много часове в игрите и на други компании. Имаше минимално присъствие в социалните мрежи и явно предпочиташе да играе, вместо да поства във Фейсбук, Инстаграм или Туитър.
	Ладона Стандиш беше започнала да разпитва клиентите в „Куик Байт“ и им показваше снимка на младежа, който беше идвал по-рано през деня, но в момента не беше там.
	Шоу разучаваше свързана с него следа: преглеждаше архивите на окръг Санта Клара и щата Калифорния, използвайки сигурната регистрация на Стандиш. Записваше в тетрадка онова, което научаваше, и информацията беше интересна.
	Той се облегна назад на стола и се втренчи в тъмния екран.
	— Какво? — попита Стандиш, когато се присъедини към него. — Приличаш на пословичната котка, която хванала каймака.
	— Котката не е ли хванала канарчето? — попита Шоу.
	— Каймак звучи по-добре от мъртва птичка. Брад не е идвал тук, откакто си го видял по-рано. — Тя обясни, че никой от клиентите, които в момента са в кафенето, не го познава. Няколко си спомняли, че го видели да се кара с девойката, с която той твърдял, че се е запознал онлайн, но не помнели да са го виждали преди това.
	Стандиш прибра нещо в портмонето си и каза:
	— Хареса ме, защото съм ченге.
	— Кой?
	— Тифани. Сега съм пожизнен член на Клуба за отстъпки на кафене „Куик Байт“. Ти също, нали?
	— Предполагам, че поканата е в пощата ми.
	— Досетих се. Тя си пада по теб, да знаеш.
	Шоу не отговори.
	Изражението на Стандиш стана сериозно.
	— И така, говорехме за каймак и котка… Какво откри, Шоу? Има ли шанс да спасим Елизабет?
	— Може би.

	* * *

	Шоу паркира на улица със стари къщи, вероятно построени наскоро след Втората световна война.
	Сгуробетон и дърво. Той се запита дали това е заради опасността от земетресения, а после реши, че в тези жилища, сякаш направени от детски кубчета за игра, не е вложена толкова много предвидливост. Само ги нареждаш и ги продаваш. Продължаваш по-нататък.
	Този район на Маунтин Вю беше различен от квартала, където живееха богатите. Беше различен дори от квартала на Франк Мълинър. Не беше толкова неприветлив като Източен Пало Алто, но пак беше мрачен и занемарен. Постоянният грохот по магистрала 101 изпълваше въздуха, който миришеше на отходни газове.
	Дворовете бяха малки и неподдържани. Бурени, пожълтяла трева и песъчливи ивици. Нямаше градини. Парите за поливане — водата беше скъпа в щата Калифорния — бяха отишли за потребности от първа необходимост, непосилни данъци и изплащане на ипотеки.
	Шоу се замисли за Марти Ейвън и неговата мечта — Силицийвил, и си припомни какво беше прочел в интернет преди половин час.
C>
	От десетилетия Силициевата долина непрекъснато търси „Следващото голямо нещо“ — интернет, скриптов език, по-бързи процесори, по-голяма памет, мобилни телефони, рутери, браузъри. Това търсене продължава и никога няма да спре. Посланието, което всички в Долината пропускат: недвижимите имоти са „Следващото голямо нещо“…
C$
	Къщата, върху която се беше съсредоточил Шоу, беше типична за едноетажните постройки тук. Зелена боя, примесена с по-различен нюанс, петна, спускащи се от покрива по стените като ръждиви сълзи, изхвърлени кашони, тръби и пластмасови контейнери, изгнили картони, купчина вестници, станали на каша от дъждовете.
	На алеята имаше стар половинтонен пикап в избледнял от слънцето червен цвят. Беше се наклонил надясно от трусове, които отдавна бяха загубили ентусиазма си.
	Шоу слезе от колата и тръгна към вратата, която се отвори. Към него се приближи едър мъж с оредяла коса, сив памучен панталон и бяла тениска. Гледаше заплашително Шоу, докато вървеше, и спря на няколко крачки от него. Беше висок близо метър и деветдесет. Шоу долови миризма на пот и лук.
	— Да? — троснато попита мъжът.
	— Господин Хендрикс?
	— Попитах какво искате?
	— Искам само няколко минути от времето ви.
	— Ако сте дошли да изземете пикапа ми, това са глупости. Просрочил съм вноските само с два месеца. — Той кимна към таратайката.
	— Не съм дошъл да иззема пикапа ви.
	Хендрикс се замисли и огледа улицата. И колата на Шоу.
	— Аз съм Минити. Името на съпругата ми е Хендрикс.
	— Ваш син ли е Брад?
	— Доведен син. Сега пък какво е направил?
	— Искам да говоря с вас за него.
	— Брад не е тук. Предполагам, че е на училище.
	— На училище е. Проверих. Искам да говоря с вас.
	Високият мъж присви очи.
	— Не сте ченге. Казахте го. Те трябва да правят това. Такъв е законът. Е, какво е направило сега малкото лайно? Не може да е изчукал малката ви сестра. Освен ако тя не е компютър. — Той направи гримаса. — Малко прекалих. За сестра ви. Съжалявам. Сигурно ви дължи пари.
	— Не.
	Минити измери с поглед Шоу.
	— Не може да ви е пребил. Не и той.
	— Имам само няколко въпроса.
	— Защо изобщо да ви казвам нещо за Брад?
	— Предлагам да влезем вътре.
	Шоу мина покрай втория баща на Брад, спря пред външната врата на къщата и се обърна. Мъжът бавно вървеше към него.
	Въздухът в къщата беше тежък от миризмата на мухъл, котешка пикня и марихуана. Ако обзавеждането на Франк Мълинър беше лошо, това тук беше една степен по-лошо. Мебелите бяха протрити и хлътнали от тела, които дълго бяха седели върху дрипавите възглавници. Масичката за кафе и страничните масички бяха отрупани с мръсни чаши и чинии. На Шоу му се стори, че в дъното на коридора видя бързо да преминава ниска и пълна жена с жълт пеньоар. Предположи, че тя е майката на Брад Хендрикс и е стресната, че съпругът й е пуснал в дома им неочакван посетител.
	— Е? Какво предлагате?
	Мъжът не покани Шоу да седне.
	Нямаше значение. Шоу нямаше да стои дълго.
	— Искам да видя стаята на сина ви.
	— Не знам защо трябва да ви помагам. Който и да сте, по дяволите.
	Лицето на жената — кръгла бледа луна — надникна в стаята. Под двойната й брадичка се виждаше горящата оранжева точка на цигара.
	Шоу бръкна в джоба си, извади петстотин долара в банкноти по двайсет и ги подаде на мъжа, който се втренчи в парите.
	— Той не обича никой да слиза долу.
	Моментът не беше подходящ за пазарене. Шоу погледна мъжа. Изражението му беше красноречиво: _Взимай, или няма да получиш нищо._
	Вторият баща на Брад погледна към коридора — жената отново беше изчезнала — грабна банкнотите от ръката на Шоу и ги напъха в джоба си, а после кимна към врата до разхвърляната, мръсна кухня.
	— Непрекъснато седи там. Шибаните игри са целият му живот. Когато бях на неговите години, имах три гаджета. Опитах се да го накарам да спортува, но той не прояви интерес. Предложих му да постъпи в армията. Ха! Можете да си представите как го прие. Знаете ли как го наричаме аз и жена ми? Костенурката. Защото всеки път, когато излезе, се прибира в черупката си. Затваря се. Шибаните игри направиха това. Преместихме пералната машина и сушилнята в гаража. Той не пуска Бет да слезе долу да изпере. Понякога си мисля, че е заложил капан. По-добре внимавайте, господине.
	Неизреченото продължение беше: „Не искам да ми причинявате неудобството да викам полицията, ако докоснете нещо, което ще взриви ръката ви“.
	Шоу мина покрай него, отвори вратата и слезе в мазето.
	Стаята беше сумрачна и, изглежда, беше източникът на вонята на мухъл, която опари очите и носа му. Миришеше и на влажен камък и горивен мазут, отличителен мирис сред петролните продукти. Усетиш ли го веднъж, никога не го забравяш. Мястото беше отрупано с кашони, купища дрехи, счупени столове и издраскани маси. И безброй електроника. Шоу спря по средата на скърцащите стълби.
	В центъра на стаята имаше компютърна работна станция, която се състоеше от огромен монитор, клавиатура и сложен тракбол. Шоу си спомни, че Мади му беше казала, че някои предпочитат да играят на компютри, а други харесват конзоли, но Брад имаше и три кутии с касетки на „Нинтендо“.
	„Нинтендо“
	_Светилище на рицарите, които защитават онеправданите. Така ми харесва повече…_
	Ах, Мади…
	В ъгъла имаше половин дузина клавиатури. Много от буквите, цифрите и символите бяха изтрити, а някои бутони изобщо липсваха. Защо Брад не ги беше изхвърлил?
	Шоу продължи надолу по разклатените стъпала. На три-четири места бяха необходими гвоздеи, за да бъдат заздравени. Шоу тежеше осемдесет и два килограма, а вторият баща на Брад — сто и десет или повече. Явно не слизаше често тук долу.
	Стените от сгуробетон бяха боядисани неравно и през широките ивици в бяло и кремаво прозираше сив камък. Единствената украса бяха плакати на видеоигри. Единият беше на „Шепнещият човек“. Бледото лице, черният костюм, шапката от друга епоха.
	_Ти си изоставен. Избягай, ако можеш. Или умри с достойнство._
	На стената имаше графика с размери деветдесет сантиметра на метър и двайсет. С почерк, ситен като на Шоу, но много по-небрежен, Брад беше описал подробно напредъка си през нивата на „Шепнещият човек“ и бе надраскал стотици бележки за тактиката, решенията на проблемите и измамите. Беше стигнал чак до деветото ниво. Най-горната част на графиката, десетото ниво, „Ад“, беше празна. Нивото, което никой не беше достигал в историята на играта.
	На пода имаше хлътнал матрак без рамка. Леглото не беше оправено. До възглавницата бяха натрупани празни чинии от храна и кутии и бутилки от безалкохолни напитки. До стар плейър имаше купчина компактдискове с музика. Всичките доходи на младежа, изглежда, отиваха за оборудване за видеоигри.
	Шоу седна на стола на Брад и се вгледа в скрийнсейвъра, дракон, който летеше в кръгове. Той следи хипнотичното движение цели три минути. След това извади телефона си и се обади на двама души. Първият беше Ладона Стандиш, а вторият — човек във Вашингтон, окръг Колумбия.


>>	61.

	— Хората идват тук? Да се забавляват?
	Колтър Шоу и Ладона Стандиш вървяха сред хаоса на „Конференция К3“. Шоу носеше раница, преметната на рамото му. Жената от охраната на входа внимателно беше прегледала съдържанието й, използвайки нещо като дълги пръчици за хранене, за да провери какво има вътре. Стандиш показа полицейската си значка и влезе, без да я проверяват.
	Тя въртеше глава наляво и надясно и се взираше в огромните екрани с висока разделителна способност.
	— Вече ме заболя главата.
	Както преди, в залата се разнасяха стотици различни гърмящи звуци: двигатели на космически кораби, викове на извънземни, изстрели на автомати, лъчеви оръжия… и неспирната електронна музика и силните басови тонове, които, изглежда, не бяха част от никоя игра. Организаторите на Конференцията сякаш се тревожеха, че няколко секунди тишина може да се промъкнат като мишки в хлебарница.
	— Дори не сме в най-шумната част — извика Шоу.
	Те си пробиха път през тълпите развълнувани млади хора и минаха покрай павилиона на „Хонг-Сунг“.
M>	frame
	ХСЕ ПРЕДСТАВЯ
	ПОТАПЯНЕ
	НОВАТА ТЕНДЕНЦИЯ ВЪВ ВИДЕОИГРИТЕ
M$
	Шоу погледна наредилите се нетърпеливи играчи с очила в ръцете.
	Не видя Мади Пул.
	— Ще ти кажа едно нещо, Шоу — извика Стандиш. — Нашите дъщери няма да играят тези щуротии.
	Той се запита какви ли видеоигри ще има, когато Джем и Сефина станат достатъчно големи, за да играят. Освен това се зачуди как Ладона и Карън ще ги опазят да не докосват клавиатура или джойстик.
	След няколко минути двамата се приближиха до павилиона на „Найт Тайм Гейминг“. На входа ги посрещна Джими Фойл, разработчикът на игри на Тони Найт.
	Той стисна ръката на Шоу и, след като ги представиха, и на Стандиш.
	— Нека влезем вътре — кимна Фойл.
	Те го последваха в работната зона на павилиона, където Шоу се беше запознал с Найт и Фойл онзи ден. Тримата седнаха около маса за конференции. Фойл отмести настрана рекламните материали за новата версия на „Главоблъсканица“. На три компютърни станции седяха трима служители. Шоу не можа да определи дали са същите като преди. Лицата на всички бяха странно еднакви.
	— Ваша беше идеята как да открием абоната на „Шепнещият човек“, заподозрения. Много сме ви признателни — каза Стандиш на Фойл.
	— Хрумват ми някои мисли, това е всичко — скромно отговори той. Беше стеснителен като онзи ден. Шоу си спомни, че медиите го описваха като „задкулисен човек“.
	Беше му се обадил и му беше казал, че е станало още едно отвличане и че имат заподозрян, и го беше помолил пак да им помогне. Фойл се съгласи.
	Сега Шоу му обясни за Брад Хендрикс.
	— Мислим, че е той, но не сме сигурни — добави Стандиш. — Нямаме основания за заповед за задържане… — Тя погледна Шоу.
	— Брад живее с родителите си — каза Шоу. — Отидох в дома им. Брад е на училище в момента. И… успях да убедя втория му баща да ни помогне.
	— Обърнал се е срещу доведения си син? — попита дизайнерът на игри.
	— Срещу петстотин долара. Да.
	Фойл се намръщи.
	— Бащата ми позволи да взема всичко това. — Шоу вдигна раницата на масата. Фойл надникна вътре и видя десетките външни дискови устройства, дискове, флашки, флашкарти с памет, компактдискове, дивидита, листове, самозалепящи се листчета с бележки, моливи, химикалки и ролки с бонбони. — Събрах онова, което беше на бюрото на момчето.
	— Прегледахме някои неща — каза Стандиш. — Включихме дисковите устройства и флашкартите. Имаше само безсмислици.
	— Трябва ви някой да го разкодира — рече Фойл, — а не можете да се обърнете към хората от вашия отдел „Компютърни престъпления“, защото не можете да вземете съдебна заповед.
	— Именно.
	— Защото това, което правите, е…
	— Незаконно. — Стандиш се наведе към него и монотонно каза: — Ще загубим всякакъв шанс да представим доказателства в съда. Но не ми пука за това. Най-важното е да спасим жертвата.
	— Ако той следва хода на играта „Шепнещият човек“, на кое ниво е тя? — попита Фойл.
	— „Потъващият кораб“.
	Фойл трепна.
	— Тук? Има стотици танкери и кораби с контейнери и много от тях сигурно са изоставени. И пристанища за яхти. И развлекателни кораби навсякъде…
	— Вашата игра „Главоблъсканица“ е алтернативна реалност — каза Шоу. — Марти Ейвън ни каза, че работи само защото сървърите ви са суперкомпютри.
	— Точно така.
	— Можете ли да ги използвате, за да разбиете паролите?
	— Мога да опитам. — Фойл надникна в раницата. — Външна памет, флашкарти с памет… флашки. Някои си ги е направил сам. Не са ми познати. — Той вдигна глава. Очите му блестяха от мисълта за предизвикателството. — Знаете ли, може да намеря симетрична задна врата. И щом той използва първа генерация симетричен алгоритъм за криптиране, в който един и същи ключ се използва както за шифриране, така и за дешифриране на текста, тогава всеки може да го разбие.
	Шоу и Стандиш се спогледаха. Те явно не попадаха в категорията „всеки“.
	— И ако случаят е такъв, може да имам четлив текст или графично изображение до няколко часа. Може би дори минути.
	Стандиш погледна телефона си, за да види колко е часът.
	— Брад Хендрикс скоро ще излезе от училище. С Колтър ще го проследим. Той може да ни заведе при Елизабет. Ако я е оставил да умре, вие сте единствената ни надежда.


>>	62.

	Половин час по-късно Ладона Стандиш караше своя нисан алтима през все по-безлюден район в западната част на окръг Санта Клара, като спазваше безопасно разстояние зад колата, която следяха.
	Шоу изпрати съобщение на Джими Фойл:
C>
	Брад Хендрикс пътува, не към дома си. Със Стандиш го следим. Може би отива на мястото, където е похитената жена, но не мога да кажа. Успяхте ли с дешифрирането?
C$
	Минута по-късно дизайнерът на игри отговори:
C>
	Не мога да разбия паролата на първата външна памет. Той е използвал алгоритъм туфиш*. Сега работя по флашкартите.
	[* Two fish (англ.) — две риби. — Б.пр.]
C$
	Шоу прочете съобщението на Стандиш, която се изсмя иронично.
	— „Туфиш“. Компютърни щуротии. Кой ги измисля? „Епъл“? „Макинтош“?
	— „Гугъл“ ми се струва по-логично.
	Тя го погледна.
	— Трябва да се усмихваш понякога, Шоу. Сега това е като състезание. Ще направя така, че да се случи. — Стандиш взе още два завоя и после намали, когато стигнаха до върха на хълм, изоставайки, за да не ги забележат в огледалото за обратно виждане.
	В далечината се видя мъгливото синьо на Тихия океан. От това разстояние океанът напълно отговаряше на името си.
	— Ами подкрепленията ни? — попита Шоу.
	Стандиш погледна телефона си.
	— Все още нищо.
	Двамата бяха разбрали, че не могат да поискат тактическо подкрепление от Калифорнийското бюро за разследване предвид „ренегатското“ им разследване. Щяха мигновено да ги спрат или трябваше да водят преговори нагоре по йерархията, за да намерят някой високопоставен служител, който да ги подкрепи. Нямаха време за това. Стандиш беше изпратила няколко съобщения, за да провери дали може да получат „импровизирана“ помощ, очевидно без успех. Тя изпрати още едно съобщение.
	Шоу разгърна брошурата за играта „Шепнещият човек“, която му беше купила Мади Пул, и започна да я преглежда, търсейки нещо, което да им помогне, когато — ако — открият къде е изоставена Елизабет Чабел.


>	Трето ниво:
>	Потъващият кораб
>>
C>
	Изоставен си на ескадрен миноносец тип „Форест Шърман“, американският „Скорпион“, който е ударен от вражеско торпедо и потъва в пълна с акули вода, на сто и петдесет километра от сушата. Намираш се в каюта с бутилка вода, памучна носна кърпа, двуостър бръснач, ацетиленова горелка и контейнер с моторно масло.
	На кораба има членове на екипажа и е останала само една спасителна лодка, скрита някъде на борда. Трябва да намериш лодката, преди корабът да потъне.
	Съвети:
	1. Колкото повече членове на екипажа умрат, толкова повече ресурси ще останат за другите.
	2. Говори се, че корабът е обитаван от духовете на екипажа на миноносец от Втората световна война, също на име „Скорпион“, потънал през 1945 година. Всеки призрак може да постигне окончателен покой, като отнеме живота на някой моряк от твоя кораб.
	3. Под водата плува нещо голямо. Може да е огромна акула или подводница, въпреки че не се знае дали е приятелска, или вражеска. Радиостанцията на „Скорпион“ е унищожена от удара на торпедото.
	Ти си изоставен. Избягай, ако можеш. Или умри с достойнство.
C$
	Шоу прочете записките на Мади Пул в бялото поле. В главата за третото ниво, „Потъващият кораб“, тя беше написала: _На това ниво има повече наръгвания, отколкото на другите. Ножове, бръсначи? И бензин. Пази се от сигнални ракети._
	Шоу забеляза текст най-отпред:
C>
	КШ:
	Ти играеш.
	Аз играя.
	И двамата играем…
	Хо,
@	МП
C$
	— Шоу? — попита Стандиш.
	Той остави брошурата.
	— Имам един въпрос. Какво мислиш за Брад Хендрикс? За родителите му?
	— Положението е лошо от А до Я. Вторият му баща с удоволствие продаде момчето, без дори да знае фактите. Майката е като в кома. Седи на фотьойла и гледа телевизия. В къщата мирише на марихуана. Гледа съпруга си така, сякаш иска да каже: _Лош избор._ Не можах да определя дали има физическо насилие. Вероятно не. В дома им цари пълна бъркотия.
	— Затова Брад се изгубва в игрите. Социалният му живот е измислица.
	_Костенурката…_
	Маршрутът ги водеше през все по-запустели хълмове и гора. Пътят се виеше змиевидно и това беше в тяхна полза. Дърветата и храстите ги прикриваха, но те можеха да следват проблясъците на хром и стъкло пред тях.
	— Носиш ли оръжието си?
	— Да.
	— Не го застрелвай, чу ли? Докладите, които трябва да пиша за такова нещо, са… — Стандиш изцъка с език.
	— И ти имаш чувство за хумор.
	— Казах го сериозно.
	Колата пред тях зави по черен път.
	Стандиш удари спирачки и двамата погледнаха джипиеса. Безлюдният път свърши само след три километра и нещо, до океана. Нямаше друг изход. Стандиш продължи да кара, като изостана на известно разстояние, но не твърде далеч. Не можеха да задържат Брад твърде рано. Той трябваше да ги заведе при Чабел. Не можеха обаче и да се бавят твърде много, защото младежът беше дошъл тук, за да убие жената, и трябваше бързо да се намесят.
	Те поеха по неравния път с петнайсет километра в час.
	— Искам да създам нов отдел.
	— В Оперативната група?
	Стандиш кимна.
	— Улиците в Силициевата долина са различни от тези в ИПА и Оукланд. Но все пак са улици. Виж Брад. Искам да стигна рано до хлапетата като него, за да имат шанс. Мога да правя същото, което правех в стария квартал. Да разговарям с родители и учители. Отделът ще се съсредоточи върху младежите и хората за пръв път ще ги видят по друг начин.
	— Била ли си в отбор, Стандиш? — попита Шоу.
	Тя се усмихна и подръпна обицата си с форма на сърце.
	— Бях талисман. — Стандиш се засмя. — Баща ми, лошият. Франки Уилямсън. Може да го потърсиш в „Гугъл“. О, боже, той беше адски корав. У дома беше най-добрият баща, който можеш да си пожелаеш. Грижеше се за нас, децата. Някой път ще ти покажа снимки. Хората от екипа му идваха и ни носеха разни неща. — Тя носталгично поклати глава. — Вършеха работата си в кабинета му. Разменяха си пликове. Разбираш ли за какво ти говоря? На нас носеха „Лего“ и настолни игри. Кукли! Бях на тринайсет и бях влюбена в танцьора и актьор Девън Браун, да не повярваш, а бандитите на татко ми подаряваха кукли! Всички обаче бяха много горди, затова, разбира се, аз се суетях. Имам снимки, на които седя на коляното на Дейън Кейбъл. Наемният убиец. Това момче Брад няма да види света извън килията в „Сан Куентин“ двайсет живота. Ще започна една програма. Работя по нея. „Подобряване на условията на живот на улицата и образование“.
	— Харесва ми.
	Стандиш наблюдаваше как се сляга облакът от прахоляк, оставен от колата пред тях.
	— Това е странно престъпление, Шоу, фентъзи престъпление. Като Зодиакът, Синът на Сам. Не искам повече фантазии. Искам да помагам на децата да останат живи. Това е реално. Ами ти, Шоу? Имаш ли отбор? Мога да си те представя с черно кожено яке да пушиш зад физкултурния салон.
	— Учих у дома с брат ми и сестра ми.
	— Шегуваш се — рече Стандиш и после кимна към предното стъкло. — Пътят свършва там. Не можем да отидем по-нататък. Той ще ни види. — Тя зави в горичка и изключи двигателя.
	Двамата слязоха от колата, без да разговарят, и оставиха вратите отворени, за да не издадат звук, когато ги затворят. Шоу посочи и тръгнаха по земя, застлана с борови иглички. Извървяха десетина метра по дюните и приклекнаха недалеч от колата, която преследваха.
	Минута по-късно слезе шофьорът — мъжът, за когото преди два дни в „Куик Байт“ Шоу и Стандиш бяха стигнали до извода, че е Геймъра. Но не беше Брад Хендрикс, а гениалният, макар и стеснителен дизайнер на игри Джими Фойл.


>>	63.

	Силуетът на Фойл се очерта на забуленото в мъгла слънце. Той се обърна към океана и се протегна.
	Както очакваше Шоу, Фойл се беше върнал тук, на мястото, където беше скрил Елизабет Чабел, за да подхвърли тези неща като веществени доказателства, уличаващи невинния младеж — с неговите пръстови отпечатъци и ДНК.
	Шоу беше сигурен, че след това похитителят ще отиде право в дома на Хендрикс и ще скрие в задния им двор и в гаража оръжието, с което бяха извършени убийствата. А после ще се обади анонимно къде е Елизабет Чабел и ще съобщи описанието на Брад и може би част от номера на колата му. Полицията щеше да намери трупа й и доказателствата тук и това щеше да ги заведе във фамилния дом.
	Това беше риск от страна на Шоу, но основателен, шейсет-седемдесет процента. Той стигна до заключението, че Брад Хендрикс е невинен и че Джими Фойл е Геймъра, затова заложи капана и се престори, че иска помощта му за разшифроването, надявайки се, че Фойл ще се хване на въдицата — съдържанието на раницата.
	Шоу и Стандиш следяха Фойл и му пишеха съобщения от време на време, за да го накарат да мисли, че те са някъде другаде и следят Брад Хендрикс.
	Но къде беше потъващият кораб?
	Фойл тръгна между две дюни и се скри от погледите им.
	Шоу кимна в тази посока и двамата със Стандиш се изправиха и го последваха. Стигнаха до хребета на дюна, приведоха се и погледнаха към стар пристан, който се простираше на петнайсетина метра навътре в бурния океан. Някъде покрай средата му имаше стар рибарски кораб, потънал до половината.
	{img:pristan.png|Пристан южно от Педро Пойнт}
	— Удобна ли ти е бронежилетката, Шоу?
	И двамата бяха с бронежилетки. Той кимна.
	— Знаеш ли как да сложиш белезници на някого?
	— Мога. По-добре е със „свински опашки“.
	Стандиш му даде две „свински опашки“.
	— Аз ще го държа на прицел. Ти вземи оръжието му и го закопчай. — Тя извади пистолета си, изправи се и тръгна безшумно по пясъка. Приближи се на двайсетина крачки от Фойл, вдигна оръжието си и се прицели. — Джими Фойл! Полиция. Не мърдай. Горе ръцете.
	Фойл спря рязко и бавно се обърна.
	— Пусни сака. Вдигни ръце.
	Той стъписано се втренчи в тях. На лицето му се изписа смайване.
	— Пусни сака!
	Фойл го направи и погледна Шоу, после Стандиш и след това отново Шоу. Несъмнено разбра как се е стигнало дотук. Великият стратег на компютърните игри беше надигран. Озадачеността му се превърна в гняв.
	— На колене! На колене! Веднага!
	В същия миг зад тях изсвири клаксон на кола.
	Шоу осъзна, че дистанционното устройство все още е в ръката на Фойл. Той беше натиснал паникбутона.
	Стандиш инстинктивно се обърна по посока на звука.
	— Стандиш, не! — изкрещя Шоу.
	Фойл приклекна и извади пистолета си с дясната си ръка. От дулото изскочиха серия накъсани проблясъци. Жената извика силно, когато куршумите се забиха в тялото й.


>>	64.

	Шоу се хвърли към нея и присви очи, за да ги предпази от пясъка, който разпръснаха изстрелите на Фойл.
	Извади пистолета си, вдигна го с две ръце и потърси мишената.
	Фойл беше заобиколил наляво и бягаше между дърветата. Шоу нямаше ясна видимост. Фойл се качи в колата си и потегли.
	Шоу се върна при Стандиш, която се гърчеше в агония.
	— Ох, не те учат на тези тъпотии! Боли, боли!
	Той направи оценка на пораженията: два куршума се бяха забили в бронежилетката й. Стандиш беше получила трети в ръката, който беше засегнал вената на китката й, и четвърти — ниско в корема.
	Шоу пъхна пистолета в джоба на сакото си, притисна с ръце раните и каза:
	— Чувствителна си, нали, Стандиш? Не можа да простреляш човек, въоръжен с дистанционно устройство за беемве?
	— Отиди на кораба, Шоу. Ако Елизабет все още е… Върви! — Стандиш изохка.
	— Това ще боли.
	Той притисна коремната й рана, извади сгъваемия й нож от калъфа, хвана острието и използва тежестта на дръжката, за да го отвори с една ръка. Отмести окървавената си длан от раната за момент, отряза ивица от края на ризата си и завърза турникет на бицепса на Стандиш. Откърши клонка и стегна плата. Обилното кървене на ръката й намаля. Шоу затвори ножа и го пусна в джоба си.
	— Боли, боли… — рече Стандиш. — Обади се на ченгетата, Шоу. Не го оставяй да отиде твърде далеч.
	— Добре. Ей сега.
	Нямаше какво повече да направи с огнестрелната рана, освен да я притиска. Шоу събра листа и ги сложи върху раната, а после намери тежък два-три килограма камък и го постави отгоре. Стандиш изстена от болка и изви гръб.
	— Не мърдай. Лежи неподвижно. Знам, че е трудно, но не трябва да се движиш.
	Той избърса ръце в сакото и панталона си, извади телефона си и се обади.
	— Полиция и пожарна. Какъв е вашият проб…
	— Код тринайсет. Прострелян полицай — немощно каза Стандиш.
	Шоу повтори думите й, а след това погледна джипиеса и съобщи координатите.
	— Как се казвате, господине?
	— Колтър Шоу. Комисар Къмингс от СОГТП ме познава. Въоръжен заподозрян. Бяга от мястото, което ви съобщих. Може би се е насочил на изток с бяло беемве последен модел, регистрационен номер от Калифорния. Първите цифри са девет-седем-осем. Не видях останалите. Заподозреният е Джими Фойл. Работи в „Найт Тайм Гейминг“. Раненият полицай е детектив Ладона Стандиш, също от Оперативната група.
	Диспечерката зададе още въпроси. Шоу не й обърна внимание. Остави отворена линията и сложи айфона до Стандиш. Очите й бяха замъглени и клепачите — притворени.
	Шоу разхлаби за момент турникета и после отново го стегна. Извади химикалка от горния джоб на Стандиш и написа на китката й часа, когато беше стегнал турникета. Това щеше да уведоми медиците, че ръката е стегната от известно време и че трябва да разхлабят турникета, за да възстановят притока на кръв и да намалят до минимум риска Стандиш да загуби ръката си.
	Двамата не разговаряха. Нямаше какво да си кажат. Шоу остави пистолета до телефона, макар да беше ясно, че жената ще загуби съзнание след няколко минути.
	И вероятно щеше да умре, преди да пристигне помощта. Налагаше се обаче Шоу да я остави.
	Той съблече сакото и бронежилетката си, покри я с тях и се изправи.
	Хукна към океана и внимателно огледа кораба.
	Дългият дванайсет метра изоставен риболовен плавателен съд, който беше на няколко десетилетия, потъваше с кърмата надолу и вече беше три четвърти потопен във водата.
	Шоу не видя врати към каютата. Сигурно имаше само една, която сега беше под водата. В предната част на надстройката, която все още беше над морското равнище, имаше люк, обърнат към носа. Отворът беше достатъчно голям, за да се провре, но изглеждаше закован. Шоу реши да се гмурне към вратата.
	Той спря и се замисли. Трябваше ли да направи точно това?
	Потърси въжето, с което гемията беше завързана за кея. Можеше да го затегне и да попречи на кораба да потъне.
	Нямаше въже. Плавателният съд беше закотвен и това означаваше, че е свободен да се спусне на десет метра до дъното на Тихия океан.
	Докато тичаше по хлъзгавия пристан и отбягваше най-прогнилите места, Шоу съблече изцапаната си с кръв риза и събу обувките и чорапите си.
	Силна вълна разлюля гемията, която се разтресе и потъна още няколко сантиметра в сивата вода.
	— Елизабет? — извика Шоу.
	Отговор не последва.
	Ако тя наистина беше вътре, това означаваше, че е там от часове. И ако не беше намерила начин да не стои в студената вода на Тихия океан, сигурно вече беше умряла.
	Шоу, разбира се, трябваше да предположи, че е жива. Той бръкна във водата и прецени, че температурата е четири-пет градуса. Щеше да разполага с трийсет минути, преди да изпадне в хипотермия.
	„Е, да включим хронометъра“ — помисли си той.
	И се гмурна.


>>	65.

	— Моля те. Спаси себе си.
	Двайсетина минути по-късно Колтър Шоу беше в каютата на потъващата риболовна гемия, до напречната преграда, която го отделяше от Елизабет Чабел. Той се опита да издълбае дървото около пантите с помощта на парчето от саксията.
	— Чуваш ли ме, Елизабет? — извика Шоу.
	„Улови мига“ потъна още малко. Сега водата струеше през дупката в предната част на каютата. Скоро щеше да започне да се излива като водопад.
	— Бебето ми… — изхлипа жената.
	— Стегни се. Трябва. Чу ли?
	Тя кимна. Студът я караше да заеква.
	— Ти н-не си полицай?
	— Не.
	— Т-тогава…
	— Момче ли е или момиче?
	— К-какво…
	— Бебето. Момче ли е или момиче?
	— Момиче.
	— Измисли ли й име?
	— Б… Б… Белинда.
	— Не го чуваш често. Трябва да се покатериш колкото можеш по-нависоко на койката.
	— А т-твоето… Име?
	— Колтър.
	— Н-не го чуваш често. — Елизабет се засмя и после отново се разрида. — Ти… ти… направи всичко, което… можа. Тръгвай. Имаш семейство. Измъкни се от тук. Благодаря ти. Бог да те благослови. Бягай.
	— По-нависоко, качи се по-нависоко! Направи го, Елизабет… Джордж иска да те види. Майка ти и баща ти в Маями. Големите раци във Флорида, помниш ли?
	Шоу стисна ръката й и тя го послуша и се качи на койката. Той захвърли безполезното парче от саксията.
	Колко време оставаше до хипотермията? Сигурно вече настъпваше. Разбира се.
	— Върви! — извика Елизабет. — Махни се от тук!
	В същия момент през дупката, където беше люкът, нахлу вода, примесена с водорасли.
	— Тръгвай! М-моля те…
	_Умри с достойнство…_
	Шоу се добра до рамката на прозорчето, погледна Чабел, провря се и се върна в океана. Беше замаян и дезориентиран от студа.
	Вълна блъсна кораба, който го удари и отново го запрати към единия пилон на пристана. Кракът му намери перилата и Шоу се изтегли нагоре точно преди да бъде смазан.
	Стори му се, че чу риданията на Чабел.
	Халюцинираше ли?
	Да, не…
	Той се обърна към потъналата кърма на риболовната гемия и усилено заплува към нея. Беше престанал да трепери. Тялото му казваше: „Дотук бях. Вече няма смисъл да се мъча да те топля“.
	Водата нахлуваше вътре, сякаш течеше през пукнатина в спукана язовирна стена. Корабът потъваше бързо.
	Когато каютата беше почти напълно под водата, Шоу си пое дълбоко дъх и се гмурна.
	На два метра и половина под водата той се хвана за перилата и стисна здраво дръжката на вратата. Подпря стъпала на стената на каютата и бавно изпъна крака.
	Вратата устоя, както преди. Но след това бавно започна да се отваря.
	Рискът му се отплати. При Софи Геймъра беше оставил вратата отворена. Правилата на „Шепнещият човек“ повеляваха, че винаги има начин да избягаш, ако се досетиш как.
	Единственият изход тук беше вратата на каютата. Не беше закована с винтове, а се държеше от разликата в налягането на водата отвън и въздуха вътре. Шоу беше пресметнал, че щом водата вътре и навън се изравни, вратата може да бъде отворена. Така и стана.
	Отварянето на вратата продължи сякаш цяла вечност. Най-после имаше достатъчно голяма пролука. Шоу се провря, сграбчи изпадащата в безсъзнание Чабел и я измъкна. Двамата изплуваха от кораба, който се скри под тях, потъвайки с кърмата надолу. Засмуканата вода след риболовната гемия ги повлече след нея, но само за момент. Двамата скоро изскочиха над повърхността, като едва си поемаха дъх.
	Шоу зарита с крака и се огледа наоколо, за да се ориентира.
	Все още се намираха на десетина метра от брега. Пристанът беше на метър и половина над тях, но нямаше стълба. Не можеха да се изкатерят по хлъзгавите зелени пилони.
	— Добре ли си? — попита Шоу.
	Елизабет изплю вода, закашля се и кимна. Беше много бледа.
	Той продължи да размахва крака, за да се задържат на повърхността, като със свободната си ръка ги отблъскваше от пилоните, докато безразличните вълни ги тласкаха към пристана.
	Единственият изход беше брегът… Но онова, което видя Шоу, не беше окуражително. Острите камъни, сиви като вкаменелости, бяха покрити със зелена като мъх растителност. Може би имаше места, където да се хване, но за да стигне дотам, означаваше да се оставят на милостта на вълните, които се разбиваха в камъните. Щяха да ги блъснат към острите им ръбове и да ги осакатят.
	— Бебето ми… Бебето…
	— Белинда ще бъде добре. Измъкнах те от „Т-Титаник“, нали?
	— Бебето…
	Е, добре. Камъните. Нямаше друг начин. Не оставаше време.
	Докато Шоу се обръщаше към брега, Елизабет Чабел изпищя:
	— Той е тук! Върнал се е!
	Шоу вдигна глава и видя, че към пристана бяга някой.
	Колкото и бързо да реагираха служителите на телефона за спешни случаи, силите на реда не можеше вече да са тук, освен ако не бяха дошли с хеликоптер, но наоколо не се виждаше хеликоптер. Сигурно беше Джими Фойл. Беше се върнал да ликвидира свидетелите.
	Шоу зарита усилено с крака, като се мъчеше да се насочи към пристана. Щяха да се скрият отдолу и да рискуват повишаването и спадането на водата и да се опитат да избегнат шиповете, гвоздеите и острите морски жълъди върху пилоните.
	Студените обятия на океана отново не им помогнаха. Водата държеше Шоу и Чабел на два метра от кея. Бяха отлична мишена за Джими Фойл, който беше превъзходен стрелец.
	Шоу примига, за да прогони водата от очите си, погледна нагоре… и видя, че човекът се хвърли по корем върху прогнилия пристан и протегна ръка.
	В нея нямаше пистолет, а нещо… дрехи, завързани като въже.
	— Хайде, Шоу, хвани се! — Човекът беше детектив Дан Уайли.
	В края на краищата подкреплението беше успяло да пристигне. Стандиш беше изпратила съобщение за помощ на Уайли. Тъй като те официално не разследваха случая, трябваше им някой страничен човек, и единственият, за когото се беше сетила Стандиш, беше служителят в отдел „Свръзки“.
	След два опита Шоу успя да се хване за спасителното приспособление, което спусна Уайли.
	Хитро. Уайли беше завързал сакото на Шоу и своето, а в края беше направил примка с колана си, като спасителна сбруя.
	— Проври колана под мишниците й! — извика Уайли.
	Докато ченгето държеше здраво своя край, Шоу нахлузи колана през главата на Елизабет Чабел и под мишниците й.
	Едрият Уайли я издърпа нагоре и я качи на пристана. Спусна отново импровизираното приспособление и изтегли и Шоу, който му помагаше, като се изтласкваше с крака от пилоните. Минута по-късно и Шоу се покатери на кея.


>>	66.

	_Никога не се колебайте да импровизирате…_
	Това, разбира се, беше едно от правилата в обемистата „Книга за Никога“ на Аштън Шоу. В момента синът му Колтър обмисляше един по-специфичен вариант:
	_Никога не се колебай да използваш ефикасното отопление на очукан стар сив нисан, за да повишиш телесната температура на жертва на хипотермия._
	Шоу си мислеше, че това е доста добро правило, докато седеше в нисана алтима на Ладона Стандиш. Наблизо бяха спрели осем-девет полицейски автомобила, представящи различни агенции, и линейката, където преглеждаха Елизабет Чабел.
	Шоу започна да трепери по-малко и намали отоплението. Беше се преоблякъл в тъмносин анцуг, който му бяха дали пожарникарите от Санта Клара.
	Изцапаният му с кръв телефон сигнализира за получаването на имейл. Беше от Мак, неговият частен детектив, в отговор на обаждането на Шоу от стаята на Брад Хендрикс точно преди да започне да събира с хартиена кърпа нещата от бюрото му.
	Той прочете внимателно имейла.
	Хипотезата се превърна в теория.
	Шоу забеляза, че от линейката слезе медик, присви очи срещу слънцето и се огледа наоколо. Забеляза Шоу и тръгна към него. Шоу слезе от нисана. Медикът докладва, че сърдечният ритъм на Чабел и бебето е силен и равномерен. Бяха се погрижили количеството опиат, с което я беше упоил Фойл, да няма траен ефект върху майката и детето. И двете щяха да бъдат добре.
	За Ладона Стандиш обаче не можеше да се каже същото.
	Шоу се беше подготвил да чуе, че тя е умряла от тежките рани. Но не. Детектив Стандиш беше жива, в критично състояние, и беше транспортирана с медицински хеликоптер в болница в Санта Клара, където имаше травматологичен център, специализиран в лечение на огнестрелни рани. Беше загубила много кръв, въпреки че турникетът на Шоу и записването на часа, когато е сложен, вероятно бяха спасили живота й, поне временно. Медикът каза на Шоу, че тя все още е на операционната маса.
	Дан Уайли стоеше до колата си и разговаряше с комисар Рой Къмингс от СОГТП. Прескот и по-ниският агент от Калифорнийското бюро за разследване също бяха там, но сега парада командваше Къмингс.
	Сигурно защото негов служител, не техен, беше намерил извършителя и беше спасил жертвата.
	С помощта на загрижения гражданин.
	Шоу видя и друг участник в празненствата. На десетина метра от него Джими Фойл седеше на задната седалка на полицейска кола, навел глава.
	Дан Уайли го беше заловил и арестувал. Детективът пътувал по тесния път към океанския бряг, където Стандиш му беше изпратила съобщение, че ще бъдат, когато видял бялото беемве на Фойл да се движи бясно срещу него на еднопосочния черен път.
	Въпреки че беше скапан детектив, Уайли бе доказал, че разсъждава хладнокръвно, когато е под напрежение. С колата си без опознавателни знаци той беше изиграл игра на нерви и бе вкарал Фойл в канавката. Когато дизайнерът на компютърни игри изскочил от беемвето и започнал да стреля напосоки, Уайли се скрил зад колата си, стрелял едва когато Фойл изпразнил пълнителя си и след това го подгонил. Сигурно се бяха сбили сериозно. Носът на Фойл беше разкървавен и лявата му ръка беше увита с дебела бежова еластична превръзка. Пръстите, които се подаваха от нея, бяха морави.
	Къмингс забеляза, че Шоу е излязъл от топлата кола, и тръгна към него. Прескот и другият агент го последваха. Къмингс им каза нещо и те спряха.
	— Добре ли си? — попита комисарят на Оперативната група.
	Шоу кимна.
	— Фойл не говори. И аз съм в мътни води — каза Къмингс.
	Коментарът съдържаше известна ирония, тъй като стояха на десетина метра от Тихия океан, където Шоу и една жена в напреднала бременност за малко не се бяха удавили.
	Залязващото слънце освети лъснатата глава на Къмингс.
	— Е?
	— Марти Ейвън ми каза, че открил някого, който идеално се вмества в профила на Геймъра — започна да обяснява Шоу. — Брад Хендрикс. Забелязан е в кафене „Куик Байт“, обсебен е от „Шепнещият човек“ и е бил офлайн, когато са станали отвличанията.
	— Решил си, че Хендрикс е твърде идеален. — Къмингс не би се издигнал до поста комисар на Съвместната оперативна група, ако не беше умен и проницателен. — Изглежда набеден.
	— Именно. Проксито му изведнъж е изключено и удобно се появява името му. Е, Брад си заслужаваше да бъде проверен като заподозрян. И аз го направих. Отидох да говоря с родителите му и влязох в стаята му. Доста мрачно място. Но аз съм търсил изчезнали тийнейджъри и много от стаите им също бяха мрачни. Забелязах нещо на стената. Беше графика на напредъка му в „Шепнещият човек“. Осъзнах, че това е играта, от която е обсебен Брад. Не с насилието, което представлява играта. Хлапето нямаше абсолютно никакво желание да излиза в реалния свят и изобщо да прави нещо друго, освен да играе, още по-малко да си прави труда да отвлече някого.
	_Костенурката…_
	— Затова реших, че по всяка вероятност Брад е невинен. Някой иска да му припише убийството на Хенри Томпсън. Кой? Отново прегледах темите в блоговете на Томпсън. Вече бяхме мислили за статията за събирането на информация. Оказа се малко вероятно. Мислих и за статията за високите цени на имотите и наемите в Силициевата долина.
	Къмингс се намръщи.
	— Недвижимите имоти тук? Разкажи ми за това.
	— Марти Ейвън е създал синдикат, за да изкупува имоти и да строи евтини жилища за работници. Виновен ли е синдикатът, че е давал незаконни комисиони и подкупи? И дали Томпсън ги е разобличил? Използвах регистрацията на Ладона, за да вляза в базите-данни на окръга и на щата. Синдикатът на Ейвън е организация с нестопанска цел. Никой от шефовете няма да спечели нито цент. Томпсън не е имал за какво да ги разобличава. Може да е попаднал на друга измама с недвижими имоти, но нямах следи за това. И после отстъпих назад и огледах цялостната картина. Замислих се как преди всичко стигнахме до Брад Хендрикс. Чрез Джими Фойл. Може би той беше направил онова, което умее най-добре: измислил е игрова стратегия, за да ни даде заподозрян. Спомних си, че Марти Ейвън от „Дестини Ентъртейнмънт“ ни каза, че базите-данни на компаниите за игри лесно може да бъдат хакнати. Навремето Фойл е бил талантлив етичен „хакер с бяла шапка“.
	Къмингс поклати глава и Шоу обясни какво означава терминът.
	— Предположих, че Фойл е хакнал сървъра на „Шепнещият човек“ и е променил часовете на включването на Брад онлайн, за да изглежда така, сякаш той е бил навън по време на престъпленията. Брад беше наскоро в „Куик Байт“ и това би го свързало със Софи, но никой не го е виждал там преди това. Беше получил съобщение от млада жена, която му писала, че иска да се срещнат в кафенето. Сигурен съм, че Фойл е писал от нейно име, така че хората да забележат Брад и да го свържат с „Куик Байт“. И после днес, тъй като е направил онова, което е искал — убил е Томпсън — Фойл е изключил проксито на Брад, и получихме адреса му.
	— Но защо е убил Томпсън?
	— Защото блогът му за нов източник на приходи за софтуерните компании е щял да изобличи какво става всъщност.
	— Какво?
	— Тони Найт и Джими Фойл са използвали видеоигрите си, за да разпространяват фалшиви новини срещу заплащане.


>>	67.

	— Моят частен детектив се абонира за играта „Главоблъсканица“ — обясни Шоу на Къмингс и добави, че е казал на Мак да се върне назад и да прегледа всички предавания, които са се появили няколко минути преди да се зареди играта. Частният детектив беше открил няколко истории, които бяха очевидно фалшиви и разпространяваха лъжливи слухове за бизнесмени и политици.
	Шоу извади телефона си и перифразира бележките на Мак за някои от историите, които беше запомнил от последните няколко дни.
	— Конгресменът Ричард Бойл се е самоубил заради слухове, че изпраща съобщения на млади гейове проститутки. Няма други репортажи за такова нещо преди „новината“, съобщена преди играта на „Найт“. Съпругата на Бойд току-що била починала и членове на семейството му съобщили, че той е в нестабилно състояние. Смъртта му може да наруши баланса на силите в Конгреса. Арнолд Фароу, главен изпълнителен директор на „Интелиграф Системс“, Портланд, е бил принуден да подаде оставка след слухове, че изразил одобрение за интернирането на американски граждани от японски произход през Втората световна война. Няма други репортажи за такова нещо преди „новината“, съобщена преди играта на „Найт“. Томас Стоун, кандидат от Зелената партия за кмет на Лос Анджелис. Говори се, че е свързан с екотерористи и е участвал в умишлени палежи и вандализъм. Той отрича и няма предявени обвинения. Сенатор Хърбърт Столт от Демократическата партия в Юта, обект на кампания с хейтърска поща, защото предложил данък върху ползването на интернет. За пръв път това е съобщено в играта на „Найт“. Столт отрича да е предложил такова нещо и никъде другаде не се споменава за такова предложение. — Шоу прибра телефона си. — Тони Найт предлага безплатно игрите и допълненията, при условие че изгледаш новинарските му предавания и рекламите в полза на обществото. И не е искал Томпсън да разбере това. От три-четири години приходите на компанията намаляват. Единствената им голяма игра — „Главоблъсканица“ — не върви добре и Фойл, разработчикът, не може да измисли никакви нови идеи. Найт е отчаян. Той е нещо като играч — в традиционния смисъл на думата. Предполагам, че се е свързал с лобисти, политици, политически активни комитети, главни изпълнителни директори и е подхвърлил идеята да създаде платформа, която да излъчва каквото те искат: лъжи, слухове, клевети и фалшиви новини.
	— Видеоигрите като средство за публична пропаганда. — Къмингс, изглежда, беше отвратен и в същото време смаян.
	— Млада публика — уточни Шоу. — Възприемчива и чувствителна публика. И нещата се задълбочават.
	— Как така?
	— Получаваш добавки за играта, ако се регистрираш да гласуваш. И имаше много внушения за кого да гласуваш — някои завоалирани, други не толкова.
	Шоу забеляза, че Уайли се приближи до колата, където на задната седалка седеше Фойл, окован с белезници. Отвори вратата, наведе се и започна да му говори.
	— И всичко тихомълком, извън полезрението на институциите — каза Къмингс. — Само някакви си добавки към видеоигра. Кой би си помислил? Няма правила. Няма Федерална комисия по комуникациите, няма Федерална избирателна комисия. Само фалшиви новини и мнения. Колко голяма е публиката?
	— Десетки милиони абонати само в Съединените щати. Достатъчно, за да повлияят на резултатите от националните избори.
	— Боже!
	Шоу и Къмингс видяха, че Дан Уайли затвори вратата на колата и се отправи към тях, красивото, невъзмутимо, телевизионно ченге.
	— Ще говори ли? — попита Къмингс.
	— Погледна ме така, сякаш съм буболечка — отвърна Уайли. — А после каза, че иска адвокат, и това беше всичко.


>>	68.

	Брад Хендрикс се беше прегърбил пред компютърния си екран с висока разделителна способност в стаята си в мазето.
	Сложил големи слушалки на ушите си, младежът тракаше ожесточено по клавиатурата, но безизразните му очи бяха втренчени в екрана. Не съществуваше нищо освен играта, която, без да се изненадва, Шоу забеляза, че е „Шепнещият човек“.
	Той слезе в мазето, но спря в дъното на стълбите и се втренчи в монитора.
	Беше се отворил прозорец, който съобщаваше, че сега Брад има единайсет предмета в _торбата_ си.
	От паметта на Шоу изплува спомен. Аштън беше накарал децата си да приготвят „СИПД“ сакове до задната врата, която гледаше към планината. Саковете, които бяха предназначени за ситуации „изчезвай, по дяволите“, съдържаха всичко необходимо, за да оцелееш месец и нещо дори в най-екстремни обстоятелства. (Когато порасна, Колтър научи, че истинската абревиатура сред сървайвалистите е „ШСИПД“, шибани ситуации „изчезвай, по дяволите“, но Аштън Шоу никога не би използвал такъв език пред децата си.)
	Шоу бавно се приближи до Брад.
	_Никога не изненадвайте животно или човек… освен ако не се наложи да ги изненадате, за да оцелеете._
	Брад врътна глава, видя Шоу и отново се обърна към играта.
	В долната част на екрана се появиха субтитри.
C>
	Хидравличната преса ще се отвори след пет минути. Проври се, ако можеш. От другата страна те чака награда.
C$
	Шоу обаче си спомни, че инструкторът е самият Шепнещ човек. Повелителят на играта понякога ти помагаше. А понякога лъжеше.
	Младежът обърна зачервеното си лице към Шоу свали слушалките, спря играта и прибра правата си лъскава коса от очите.
	— Брад? Аз съм Колтър Шоу.
	Той даде на младежа раницата му, където бяха повечето неща, които беше занесъл на Джими Фойл.
	Младежът надникна вътре и рече:
	— Никога не съм харесвал „Главоблъсканица“.
	— Реклами, информационни бюлетини.
	Брад се намръщи, сякаш на нещо, което беше толкова очевидно, че не беше необходимо да го изрича.
	— Не, не. Джими Фойл е умен — _твърде_ умен. Не ни трябват квадрилиони планети. По-рано беше добър, но забрави за какво става въпрос в играта. Той направи игра за себе си, не за играчите.
	_Забавна_, беше казал Марти Ейвън. Играта трябва да е забавна.
	Брад извади хардуерните устройства и дисковете и ги нареди на бюрото. Погледна с обич единия, като щастливо куче, което е излязло от двора и се е изгубило, а сега се е върнало.
	Той ги нареди в някакъв хармоничен ред.
	— Знаете ли за какво се използва силицият? Силиций? В компютърните чипове?
	— Не знам.
	— Има три вида материали. През проводниците преминават електрони. Изолаторите не пропускат нищо. Полупроводниците… Е, досещате се. Там е силицият. Те пропускат електрони понякога, а друг път не. Като порти. Това е причината да работят компютрите. Силицият е най-често използваният материал. Има и германий. Още по-добре, галиев арсенид. Районът може да се нарича Долината на галиевия арсенид. — Брад взе слушалките. Явно искаше да се върне към играта. Екранът нетърпеливо пулсираше, докато чакаше.
	Преди младежът да сложи слушалките на ушите си, Шоу попита:
	— Излизаш ли някога?
	— Не. Навън светлината е твърде силна и блести върху екрана.
	Шоу, разбира се, имаше предвид нещо друго.
	— Защо не грайндваш? В „Туич“?
	Дори да се изненада, че Шоу знае термина, Брад не го показа. Усмихна се, но тъжно.
	— Това е за хубавите хора. В хубави стаи. Със забавни неща на стените, оправени легла и чисти прозорци. Уебкамерата те снима през цялото време. Абонатите очакват това. Очакват да бъдеш готин и забавен. И да обясняваш какво правиш в играта. Аз не го правя. Играя инстинктивно. Само двайсет и двама души в света са стигали до Деветото ниво. Аз съм един от тях. Ще стигна и до Десетото ниво. Ще убия Шепнещият човек.
	— Искам да ти дам нещо.
	Брад не отговори.
	— Името на един човек, на когото може да искаш да се обадиш.
	Отново мълчание. И после Брад спусна слушалките.
	— Марти Ейвън. Главният изпълнителен директор на „Дестини Ентъртейнмънт“.
	По лицето на младежа пробяга някакво чувство.
	— Познавате ли го?
	— Да.
	— Да говоря с него?
	Шоу намери номера на Ейвън в телефона си, взе химикалка от бюрото на Брад и го написа на самозалепящо се листче. Сложи го върху жълтата подложка до празна кофичка от кисело мляко и пет книги за играта „Майнкрафт“.
	— Кажи му, че аз съм настоял да му се обадиш. Ако се интересуваш от работа, той ще говори с теб.
	Младежът погледна листчето и после отново насочи вниманието си към екрана.
	Сложи слушалките на ушите си. Аватарите се раздвижиха. Извадиха се ножове. Заредиха се лазерни оръжия.
	Шоу се обърна и се качи по стълбите. Родителите бяха в дневната. Майката седеше на дивана, а бащата — на креслото. И двамата бяха съсредоточени в някакъв криминален сериал по телевизията.
	Шоу мина покрай тях и излезе навън. Запали кросовия си мотоциклет и бързо подкара във влажната вечер.


>>	69.

	— Това е той.
	С мотоциклетната каска в ръка, Колтър Шоу стоеше на входа на Мемориалната болница в Санта Клара. Думата „мемориална“ беше любопитна, употребена във връзка с институция за лечение, защото предполагаше, че мястото е имало своите провали.
	Шоу кимна на жената, която току-що беше изрекла думите с шепот, достоен за Шепнещият човек. Ладона Стандиш.
	— Колтър, това е Карън — продължи тя от специалното си легло, заобиколено от сложни апарати.
	Той позна Карън от снимката на бюрото на Стандиш. Беше едра, висока и с вид на фермерка. Косата й, която изглеждаше руса на снимката, в действителност беше в ярък оттенък на оранжево-червено, два нюанса по-светла от тази на Мади Пул.
	В Шоу изпитателно се беше втренчило хубаво момиченце на две годинки. Държеше плюшено зайче, направено от същия плат като памучната й червена рокля. Имаше сините очи на майка си. Явно беше Джем.
	— Здравей — рече той. Пазеше усмивката си за такива случаи — повечето пъти придружена с любезности.
	Момиченцето му помаха.
	Карън стана и стисна силно ръката му.
	— Благодаря. — Очите й бяха широко отворени и изразяваха благодарност.
	Шоу седна. Забеляза цветя, картички, бонбони и балон. Не си падаше много по подаръците. Не че беше противник на идеята, но не мислеше за това. Ако дойдеше пак, може би щеше да донесе книга на Стандиш. Струваше му се по-практично. Не можеш да направиш много с балони.
	— Какво казват лекарите? — Той погледна дебело бинтованата ръка на Стандиш и се изненада, че са успели да спасят крайника. Раната на корема й беше скрита под одеяла.
	— Счупена ръка, засегнат далак. Вероятно ще го запазя. Но не ти трябва далак, Шоу. Знаеш ли това?
	Той си спомни нещо от лекциите на баща си по спешна медицинска помощ на терен.
	— Ако го извадят, може да получиш инфекция. Лекарят ми… — Стандиш се унесе за момент от болкоуспокояващите. — Той каза, че далакът е като посредствен батър в бейзбола. Не е жизненоважен, но е по-добре да го имаш. Не мога да повярвам, че се хванах на номера, Шоу. Клаксон на кола. — Тя се усмихна едва-едва. — Лекарят каза, че ти си знаел какво правиш. Лекувал ли си огнестрелни рани преди това?
	— Да.
	Това беше един от първите уроци по спешна медицинска помощ на терен, на който ги научи баща им: точки на натиск, турникети, бинтоване на рани. Даде им и още един съвет:
	_Никога не използвайте тампон в рана от куршум. Хората казват, че трябва. Недейте. Тампонът ще се разшири и ще причини още поражения._
	Аштън Шоу беше истинска съкровищница на мъдрост.
	— Кога ще те изпишат?
	— След три-четири дни.
	— Чу ли цялата история? — попита Шоу.
	— Дан ми я разказа. Става въпрос за дезинформация, пропаганда, лъжи, принуждаване на младежите да гласуват… по определен начин. Разпространение на слухове. Това е последното, от което се нуждае светът в момента. Съсипват живота на хора, кариерата им… Лъжи за интимни афери и престъпления. Глупости. — Стандиш отново се унесе за миг. — Ами Найт?
	— Изчезна. Задържаха самолета му и телохранителите му за заговор, но от него няма следа.
	Затова пред вратата на Стандиш бяха поставили полицай от Оперативната група.
	Карън даде книжка с картинки на Джем, която ставаше неспокойна. Беше донесла торба, пълна с книги и играчки. Сестрата на Шоу правеше същото и го беше научила на изкуството на отвличане на вниманието, когато той гледаше племенничките си. Шоу не го правеше често, но когато го повикаха, се стремеше да е подготвен.
	Той познаваше умението да оцеляваш във всякакви обстоятелства.
	И след това от очите на Стандиш бликнаха сълзи.
	Карън се наведе над нея.
	— Миличка…
	Стандиш поклати глава. Колебаеше се.
	— Обадих се на Къмингс — каза тя.
	— Дони, изглежда, отива в администрацията — добави Карън.
	— Не искаше да ми каже. Не и сега, когато съм на легло. Но аз трябваше да знам. Каза, че мястото ми е сигурно. Само че няма да работя на улицата. Такава била политиката. Никой, ранен толкова тежко, не се връщал на полева работа.
	Шоу си помисли, че планът на Стандиш да излезе на улицата, явно е провален завинаги.
	Или пък не. Сълзите спряха и тя избърса лицето си. В тъмните й маслиненозелени очи имаше нещо, което загатваше, че ще има бъдещи разговори със СОГТП на тази тема. Шоу кимна, за да й пожелае успех.
	— Когато Дони се върне у дома и ако сте тук, ще дойдете ли на вечеря? — обърна се Карън към него.
	— Тя е… — Стандиш прошепна прилагателното, което не се чу — готвачка. — Устните й не се движеха много, но Шоу предположи, че каза „страхотна“.
	— С удоволствие — отвърна той и се запита къде ще го отведе купчината документи на баща му в търсене на отговора на тайната какво се е случило на пети октомври преди петнайсет години. Може би все още щеше да бъде тук. А можеше и да е заминал.
	Те поговориха още малко и после влезе една медицинска сестра да смени превръзките на Стандиш.
	Шоу стана, а Карън го прегърна и още веднъж промълви:
	— Благодаря.
	Със замъглени от сълзи очи Стандиш му помаха.
	— И аз бих те прегърнала, но не мисля, че… писъците ми ще ти харесат.
	Той тръгна към вратата, но Стандиш прошепна:
	— Почакай, Шоу. — Тя се обърна към партньорката си: — Носиш ли я?
	— О, да. — Карън бръкна в чантата си и му подаде малък кафяв хартиен плик. Шоу извади диск от евтин метал с диаметър десет сантиметра. В средата имаше петолъчна звезда с релефен надпис: ОФИЦИАЛЕН ЗАМЕСТНИК-ШЕРИФ.


>>	70.

	— Ти си герой — каза Тифани, която според Стандиш си падаше по Шоу. — Говорят за теб по телевизията. По „Канал 2“ казаха, че са те поканили на интервю, но ти не си отговорил.
	Той си поръча кафе и махна пренебрежително с ръка на похвалите, но все пак рече:
	— Видеозаписът много помогна. Благодаря.
	— Радвам се.
	Той се огледа наоколо. Човекът, с когото щеше да се срещне, още не беше дошъл.
	Тифани избърса ръцете си със салфетка и наведе глава.
	— Само… Мислех да разтребя. Е, ще си тръгна по-късно. Към единайсет. Знам, че е доста късно. Но може би искаш нещо за вечеря?
	— Грохнал съм.
	Тя се засмя.
	— И имаш такъв вид.
	Вярно беше. Шоу наистина беше капнал от умора. Изкъпа се набързо в кемпера, преоблече се и дойде в „Куик Байт“. Ако не му се бяха обадили по телефона, сега щеше да спи.
	— И предполагам, че скоро ще заминеш.
	Шоу кимна. И след това погледна към вратата.
	В кафенето влезе Роналд Къмингс. Той изненада Шоу, като кимна дружески на Тифани, която му се усмихна.
	— Полицай. Обичайното ли?
	Шоу озадачено повдигна вежда.
	— И ние ходим в ресторанти… — каза комисарят. — Да, обичайното, моля, Тиф. Как е Мадж?
	— Добре. Все още тренира. Казвам й, че половин триатлон е добре колкото целия. Тя обаче не е съгласна. Хлапета.
	Тя му направи лате или някаква друга разпенена смес и Къмингс и Шоу седнаха. Нямаше много свободни маси. Навсякъде бяха разпръснати отворени лаптопи, като вишневи цветове през април.
	Къмингс отпи от кафето си и старателно избърса белите си мустаци.
	— Имам да ти казвам нещо и исках да ти го кажа лично.
	— Предположих — отговори Шоу и също отпи от кафето си.
	Тифани донесе овесена курабия и я сложи пред Къмингс.
	— За теб? — попита тя.
	— Не обичам сладки неща — отвърна Шоу. — Но благодаря все пак.
	Тифани му се усмихна, по-скоро приятелски, отколкото като да флиртува.
	Тя се отдалечи и Шоу погледна комисаря.
	— Много е вкусна. Тифани ги прави. — Къмингс кимна към курабията.
	Шоу не каза нищо.
	— И така. Операцията срещу Найт е спряна временно. Между другото, не съм ти го казвал.
	— Спряна?
	— Има съдебна заповед, но федералните не правят нищо. — Къмингс се огледа наоколо и се наведе към Шоу. — Изглежда, един от клиентите на Найт, който го е наел да съобщи една-две фалшиви новини, е лобист, който работи за един политик. Този човек може да е замесен, а може и да не е. Но ако Найт бъде арестуван и се появи неговото име, тогава с бъдещите му планове е свършено. Имам предвид планове за пътуване до Вашингтон. Пътуване, което ще продължи четири или осем години.
	Шоу въздъхна. Сега разбра защо федералните не присъстваха на разговора с Елизабет Чабел.
	Комисарят отхапа от курабията.
	— И сигурно ще попиташ: ами ние? Оперативната група или Калифорнийското бюро за разследване? Ще повдигнем ли обвинение срещу Найт?
	— Да, щях да попитам.
	— И ние трябва да си траем. Обадиха се от Сакраменто. Само за двайсет и четири часа. Да изглежда така, сякаш подреждаме доказателства или разследваме някакви улики. Нещо от сорта. И после всички — федералните също — нападаме последното му известно местонахождение. Зашеметяващи гранати, танкове, гръм и трясък.
	— Дотогава Найт ще бъде на плажа в страна, с която нямаме договор за екстрадиране.
	— Да. Имаме един тлъст кокал — Фойл. А ние приключихме с тази операция.
	— И Шепнещият човек се измъква.
	— Кой… А, да, играта. Исках да ти го кажа лично. Ти изложи на опасност живота си. Реших, че ти го дължа. Стандиш ми каза, че… се измъчваш заради Кайл Бътлър и Хенри Томпсън. Искаш Найт да бъде арестуван.
	„Или мъртъв“ — помисли си Шоу.
	— Поиска ли услуга?
	Къмингс беше изгубил интерес към голямата овесена курабия. И към кафето.
	— Няма от кого да поискам услуга. И ни наредиха да кротуваме.
	— Двайсет и четири часа?
	Комисарят кимна.
	— И не можеш да направиш нищо?
	— Не. Единственият начин Найт да отиде в затвора е, ако влезе в централата на Оперативната група с вдигнати ръце, каже: „Съжалявам за всичко“ и се предаде. — Къмингс се усмихна уморено. — Ладона ми каза, че определяш проценти. Е, сега и двамата знаем каква е вероятността това да се случи, нали?
	— Вие или федералните имате ли представа къде е Найт? — попита Шоу.
	— Не. И дори да знаех, нямаше да ти кажа. — Къмингс го погледна в очите и явно видя нещо обезпокоително. — Знам как се чувстваш, но не прави глупости.
	— Кажи го на Кайл Бътлър и Хенри Томпсън. — Шоу стана и взе каската и ръкавиците си. Кимна на Тифани и се отправи към вратата.
	— Колтър — каза Къмингс, — той не си заслужава.
	Комисарят добави още нещо, но Шоу вече беше излязъл в студената вечер и не чу нито дума.


>>	71.

	Джими Фойл може и да очакваше посетител, но очевидно не този.
	Той примига, когато Колтър Шоу влезе в стаята за разпити на Съвместната оперативна група за тежки престъпления. По една случайност това беше същата стая, в която преди един-два дни се бяха запознали Шоу и Къмингс. Шоу имаше чувството, че е изминала цяла вечност.
	Фойл седеше срещу него. В пода бяха циментирани халки, но той не беше с белезници и верига. Може би пазачите бяха преценили, че Шоу е способен да се защити при евентуално нападение.
	— Нямам какво да ти кажа — измърмори дизайнерът на игри. — Това е номер. Те искат да изтръгнат самопризнания. Няма да говоря. — Той стисна устни.
	Шоу трябваше да признае, че изпитва известно съчувствие към този човек. Фойл беше посветил целия си живот на своето изкуство и после, на млада възраст, беше осъзнал, че е блокирал. Музата го беше напуснала.
	— Това е само за мен. Онова, което ми кажеш, няма да излезе от тук.
	— Нищо няма да ти кажа. Върви по дяволите.
	— Джими, знаеш как си изкарвам прехраната — спокойно каза Шоу.
	— Гониш награди… или нещо подобно — колебливо отговори Фойл.
	— Точно така. Понякога намирам изчезнало дете или старец с Алцхаймер. Повечето пъти издирвам бегълци. Изпратил съм в затвора доста хора. Хора, които не ме харесват много. И така, проверих в кой затвор ще бъдеш. Ще бъдеш в „Сан Куентин“ до съдебния ти процес. Изпратил съм там четирима престъпници. Ако не си признаеш, ще говоря с един-двама надзиратели, които познавам. Те ще разпространят слуха, че ти си мой приятел и…
	— Какво? — Фойл се вцепени.
	Шоу вдигна ръка.
	— Успокой се… И ти гарантирам, че слухът ще се разчуе бързо.
	— Копеле! — Фойл въздъхна и се наведе напред. — Ако кажа нещо, те ще чуят. — Той врътна глава към тавана, където предполагаше, че усилено работят микрофони.
	— Затова ще напиша въпросите, а ти ще напишеш отговорите.
	Шоу извади от чантата си една от тетрадките по случая, разгърна я и махна капачката на химикалката, която му бяха дали пазачите. Обясниха, че не е умно да носи писалката си „Делта Титанио Галасия“ с острото й перо, когато отива да говори със заподозрян убиец.


>>	72.

	— Лесно е да _не_ умреш — казва Аштън Шоу на четиринайсетгодишния Колтър. — Оцеляването е трудно.
	Синът му не си прави труда да го попита какво има предвид. Професорът винаги стига до най-важното, което иска да каже.
	— Лежиш на дивана пред телевизора. Седиш в кабинета си и пишеш доклади. Разхождаш се на плажа. Избягваш умирането… Хей, дай ми още един клин.
	Дори на тази възраст Колтър долавя иронията в забележката на баща си колко е лесно да не умреш, тъй като в момента са на трийсет и седем метра над земята, на Дяволския зъб, гладка скала близо до границата на „Дворът“.
	Колтър му дава клин и използвайки завързания чук, Аштън забива металния шип в пукнатина, проверява го и закача карабинера с рязко изщракване. Бащата и синът посипват с талк ръцете си и успоредно един до друг се придвижват няколко крачки по-нагоре. Върхът е само на три метра.
	— Да не умреш не е същото като да си жив. Жив си само когато оцеляваш. А оцеляваш само когато има риск да загубиш нещо. Колкото повече рискуваш да загубиш, толкова повече си жив.
	Колтър чака това да бъде преведено в правило „Никога“.
	Баща му обаче не казва нищо повече.
	И това става любимият съвет на Колтър Шоу от баща му. По-добър от всички правила „Никога“, събрани заедно.
	И сега си спомни думите на баща си, докато намали скоростта на мотоциклета си „Ямаха YZ450FX“ и свърна по черен път към връх Скарпет, между Силициевата долина и Хаф Мун Бей. Както в Националния парк „Редудс“, където беше убит Хенри Томпсън, това можеше да е била стара дървосекаческа пътека, но сега явно беше начин за придвижване на туристи. Шоу увеличи скоростта на деветдесет километра в час, издигна се във въздуха и после се приземи като паток върху повърхността на езеро.
	Минутите бяха от значение. Той увеличи още скоростта.
	Скоро стигна до поляната. Десет акъра ниска трева, оградени от борове и отрупани с листа дървета.
	Той излезе от гората и спря мотоциклета. Подпря ямахата на стъпенката и свали каската и ръкавиците си.
	Колко безумно беше това?
	Реши, че няма значение. И че е неизбежно.
	_Да не умреш не е същото като да си жив…_
	Поляната му напомни за ливадата зад къщата в „Дворът“ — мястото, където се състоя погребението на баща му. Аштън предчувстваше смъртта си и беше уредил погребението си, преди това да стане факт. Тогава умът му беше остър и проницателен и пълен с дяволито чувство за хумор. В указанията си беше написал: _Желанието ми е пепелта* на Аш да бъде разпръсната над езеро Полумесец._
	[* Ash (англ.) — пепел. — Б.пр.]
	След лудешкото каране с мотоциклета Шоу огледа поляната. В далечния край на осветеното от луната пространство имаше два прозореца, които светеха в жълто. От това разстояние изглеждаха съвсем малки и приличаха на котешки очи. Светлината идваше от ваканционно бунгало, чието местоположение Шоу беше изкопчил от Джими Фойл.
	_Отговори за мен…_
	Той дотича до бунгалото за не повече от пет минути. Спря на трийсетина метра от него и се огледа наоколо за охрана. Може би имаше камери и детектори за движение. Разчиташе на скоростта си до мишената и на елемента на изненада.
	Тони Найт не очакваше гости. В края на краищата, той имаше имунитет.
	Шоу се запита кой ли е клиентът, политикът, който беше наел говорителите на предаването на Найт да разпространяват лъжливи слухове за опонента си и да унищожи шансовете му в предстоящите избори. Някой сенатор? Или конгресмен?
	Той извади по навик пистолета си, дръпна предпазителя, за да потвърди, че има зареден патрон, и после прибра оръжието в кобура. Приведе се и се приближи до дървената къща в селски стил, която приличаше на къщата, в която беше израснал с брат си и сестра си, само че беше много по-малка. Бунгалото беше боядисано в сиво и вероятно беше с три-четири стаи. Имаше отделен гараж и Шоу видя джип и мерцедес, паркирани отпред.
	Това означаваше, че с Найт има най-малко двама охранители. Найт щеше да замине с хеликоптер. До поляната имаше оранжев ветрен конус. Двама души щяха да останат, за да върнат колите.
	Шоу вдъхна мириса на бор в студения, влажен въздух, пристъпи още по-близо до бунгалото, вдигна глава за миг и се дръпна назад, за да се скрие.
	Беше видял Тони Найт, който говореше по мобилния си телефон, крачеше напред и назад и ръкомахаше с другата си ръка.
	Главният изпълнителен директор беше облечен с неофициални дрехи. Жълто-кафяв панталон, черна риза и тъмносиньо сако. На главата си носеше черна бейзболна шапка без лого или име на отбор. Това предполагаше, че ще замине всеки момент. Наблизо седяха двама телохранители. Бяха същите, които бяха отвлекли Шоу на „Конференция К3“, докато всички погледи бяха приковани в пиротехническото обявяване на „Главоблъсканица VI“ над главите им. Единият говореше по телефона си, а другият гледаше таблет, пъхнал слушалка в ухото си. Засмя се на нещо.
	Шоу изчака три дълги минути и отново надникна в бунгалото.
	Живата картина не се беше променила.
	Той обиколи постройката, като стъпваше само върху борови иглички и гола земя, и погледна в другите стаи. Вътре, изглежда, бяха само тримата мъже.
	Шоу се върна при предната врата и се опита да превърти валчестата дръжка. Беше заключена. Тогава трябваше да влезе през някой прозорец.
	Само че така и не стигна до прозорец.
	Към купона се присъедини четвърти мъж, който излезе от гаража с раница на рамото и брезентова чанта в ръката. Беше нисък и як, с късо подстригана коса и дълги ръце. Спря, хвърли раницата, пусна чантата и посегна към хълбока си. Шоу бързо се хвърли към него. Мъжът се отказа от пистолета си — не можеше да го извади навреме — и вдигна юмрук. Но нямаше мишена. Шоу премести центъра на тежестта си, наведе се ниско и го срита с един крак, класически ход от борбата в колежа.
	Телохранителят беше тежък и се стовари силно по гръб. Изохка и лицето му се изкриви от болка. Въздухът беше излязъл от белите му дробове. Шоу извади пистолета си и го насочи малко встрани от мъжа.
	Човекът не беше глупав и бързо кимна. Шоу взе пистолета му, също „Глок“, и го претърси за други оръжия. Нямаше. Шоу изключи телефона му и взе ключовете му, а после завъртя в кръг показалеца си. Телохранителят кимна и се претърколи по корем.
	Шоу сложи „свински опашки“ на китките му и отново се обърна към бунгалото.
	Пъхна ключа в ключалката и безшумно го превъртя. Извади пистолета си, отвори вратата и влезе в коридора, където миришеше на пържен лук и мазнина. Огледа сумрачното място. Стаите вляво бяха тъмни. Трябваше да рискува да надникне в кухнята, но мъжете в дневната щяха да го видят. Каква беше вероятността тук да има петима души?
	Малка.
	Стисна с две ръце пистолета и нахлу в стаята, където бяха тримата мъже.
	Найт изпусна телефона и извика:
	— Боже Господи!
	Телохранителите рязко се обърнаха и се надигнаха.
	— Не. Долу! — нареди Шоу.
	Те бавно се подчиниха.
	Шоу беше забелязал, че всеки държи телефон или таблет.
	— Ти — кимна той на единия. — Извади оръжието си. С лявата ръка, с палец и показалец. Хвърли го към мен. — Каза на другия да направи същото, но с дясната си ръка.
	Нямаше място за героични подвизи или хитри тактики и те се подчиниха.
	Шоу им хвърли „свински опашки“.
	— Как да… — започна единият.
	Шоу го погледна иронично.
	— Измислете начин.
	Те използваха зъбите си, за да задържат и затегнат кабелните стяжки, и завързаха китките си.
	Шоу забеляза електрически ключове за осветление на отсрещната стена, приближи се до тях и ги натисна. Навън блесна ярка светлина. След това той пристъпи на място близо до кухнята, откъдето можеше да вижда цялата стая и двора.
	— Има ли някой друг, освен завързания навън?
	— Виж, Шоу…
	— Защото ако има и направи нещо, ще бъде застрелян. И това означава, че може да има още изстрели.
	— Има някой — каза Найт. — И ти по-добре…
	Шоу погледна единия телохранител — онзи, който се наслаждаваше на някаква комедия на таблета си, преди да го прекъснат.
	Мъжът поклати глава.
	— Какви ги вършиш, мамка ти? — изръмжа Найт. Странно беше как гневът загрозяваше красотата.
	— Надигни сакото и ризата си, обърни се и изпразни джобовете си.
	След миг на предизвикателство главният изпълнителен директор се подчини. Не носеше оръжия.
	Шоу взе телефона му и прекъсна разговора.
	— Как ме намери? Фойл ли ти каза? Шибаняк. Е, и какво от това? Може да повикаш колкото ченгета искаш, но никой няма да ме докосне. До един час ще напусна страната. Имам карта „Излизаш от затвора“.
	— Седни, Найт.
	— Съжалявам, че онзи младеж загина. Кайл Бътлър. Това не трябваше да се случва. — Очите на Найт се уголемиха от ужас, когато срещна студения поглед на Шоу.
	— Все едно. Той беше убит. Както и Хенри Томпсън. А Елизабет Чабел и бебето й едва не умряха.
	— Фойл беше идиот да отвлече бременна жена. — Легендарната му избухливост се разпали и Найт се разтрепери от гняв. — Е, какво е това? Не можеш да ме предадеш на ченгетата. Ще ме застреляш ли? Ей така? За да отмъстиш — онези глупости? Ще разберат, че си бил ти. Няма да се измъкнеш.
	— Млъкни! — На Шоу му писна от бръщолевенето на Найт. Извади телефона си, отключи го, отвори имейл и сложи телефона на масичката за кафе, а после отстъпи назад, без да изпуска от прицел Найт. — Прочети това.
	Найт взе телефона с треперещи ръце, прочете имейла и вдигна глава.
	— Шегуваш се.


>>	73.

	Докато караше прашния мотоциклет „Ямаха“ към входа на къмпинга за каравани „Уестуиндс“ в Лос Алтос Хилс, Колтър Шоу видя билборд, който не беше забелязвал дотогава. Беше на известно разстояние от къмпинга, може би колкото две футболни игрища, но големите черни букви на бял фон се четяха лесно: __НАПРАВЕТЕ СИЛИЦИЙВИЛ СВОЙ НОВ ДОМ… ПОСЕТЕТЕ ВЕДНАГА НАШИЯ УЕБСАЙТ!__
	Само като си помислеше, че беше подозирал, че любителят на играчките е Шепнещият човек…
	Той мина по Епъл Роуд. Навсякъде другаде по света името би се отнасяло за плода*. Тук, в Силициевата долина, разбира се, то означаваше само едно нещо, което граничеше с религия — мултинационалната корпорация. Беше нещо като булевард „Ватикана“ или авеню „Мека“. Шоу зави надясно по Гугъл Уей, стигна до кемпера си и удари спирачки по-рязко, отколкото възнамеряваше. Изключи мотора и след малко свали каската и ръкавиците си.
	[* Apple (англ.) — ябълка. — Б.пр.]
	Той се приближи до Мади Пул, която се беше подпряла на предната броня на колата си и пиеше бира „Корона“. Без да пророни нито дума, тя се пресегна в колата и извади още една бутилка. Отвори я с отварачка с триъгълен връх и я даде на Шоу.
	Двамата вдигнаха бутилките един към друг за наздравица и отпиха.
	— По дяволите. Спасил си още някого, Колт. Чух по новините.
	Шоу погледна към кемпера и Мади кимна. Нощта беше студена. Той отключи вратата и двамата влязоха вътре. Шоу запали лампите и включи отоплението.
	— Била е бременна. На теб ли ще кръсти бебето?
	— Не.
	Тя изцъка с език.
	— Хей, това дупката от куршум от онази вечер ли е? До вратата?
	Шоу се помъчи да си спомни.
	— Не, отпреди това. На по-ярка светлина се вижда, че е ръждясала.
	— Къде се случи?
	Когато някой стреля по теб, веднага си спомняш къде е било, какво е било времето, часа и минутата и как си бил облечен.
	Вероятно работата в Аризона.
	— Аризона.
	— Хмм.
	А може би в Ню Мексико. Шоу не беше сигурен, затова не добави нищо повече.
	Мади приглади тъмнолилавата си тениска, на която се виждаха само буквите АМА и отдолу — АЛИ. Тънкото й кожено яке закриваше другите. Беше обула протрити светлосини сандали и Шоу забеляза пръстен на средния й пръст, в червено и златисто. Беше ли там онази нощ? Не можеше да си спомни. Лампите бяха угасени.
	Тя огледа кемпера. Докато вниманието й беше съсредоточено върху карта, закачена на стената до спалнята, която изобразяваше момент от експедицията на Луис и Кларк, Шоу бързо пъхна пистолета си на мястото му в шкафа с подправките.
	— Не съм те питала, Колт. Защо се занимаваш с тези награди? Това е странен начин да си изкарваш прехраната. — Мади се обърна към него.
	— Подхожда на характера ми.
	— Не те свърта на едно място. Неспокоен си телом и духом. Е, получих съобщението ти. — Тя отпи голяма глътка от бирата си.
	Настъпи тишина, ако не се броеше свистенето на колите по магистралата, което се чуваше дори тук вътре. Движението в Силициевата долина никога не спираше. Шоу си спомни „Дворът“ в безветрени дни. Хиляда акра, изпълнени с прилепчива тишина, която можеше да бъде обезпокоителна като ръмжене на планински лъв. Той забеляза, че пръстите на лявата ръка на Мади, свободната й ръка, потрепват. И после осъзна, че всъщност пишат във въздуха по клавиатура. Тя явно не съзнаваше това.
	— Отидох в къщата — каза Шоу. — Нямаше те.
	— Конференцията свърши. Всички ние, геймърите номади, прибираме палатките. Ще се отправя на юг. — Беше късно, единайсет през нощта, но за грайндъри като Мади Пул беше следобед. — Не обичам много да говоря по телефона. Реших да дойда лично.
	Шоу отпи от бирата си.
	— Исках да ти се извиня. Това е всичко. Не че е кой знае какво. Извинението никога не е достатъчно. И все пак…
	Мади разглеждаше друга карта.
	— Мислех си нещо — продължи Шоу. — За нашата организация.
	— Организация?
	— Преименувам я. От Клуб „Никога след това“ на Клуб „В редки случаи“. Какво ще кажеш?
	Тя изпи бирата си.
	— Кофата за боклук е там — посочи той.
	Мади пусна вътре бутилката.
	— Преди две години една моя приятелка ми каза, че скъсва с гаджето си. И него познавах много добре. Тя ми каза, че той я ударил и я бутнал по стълбите. Плачеше и страдаше. Затова, естествено, отидох в дома му и го пребих от бой. Какво друго можех да направя? Само че се оказа, че тя ме е излъгала. Представяш ли си? Той я зарязал, но тя не била свикнала с това и разпространила слухове, че той я е ударил, за да не изглежда толкова зле за нея. — Мади поклати глава. — И знаеш ли какво? Ако се бях замислила, дълбоко в сърцето си щях да осъзная, че това момче никога не би направило такова нещо. Прибързах. Опитах се да се сдобря с него, но не стана.
	— Няма бутон РЕСТАРТИРАНЕ.
	— Няма. Все едно, Колт, дори ако не се беше обадил, пак щях да дойда. Имам правило. Животът е кратък. Никога не пропускай възможност да кажеш „здравей“ на някого, никога не пропускай възможност да кажеш „сбогом“… Хей, виж това. Най-после изтръгнах усмивка от теб. Е, по-добре да тръгвам.
	Те се прегърнаха за момент и после Мади излезе. Шоу я гледа през прозореца, докато тя се качи в колата си. Миг по-късно гумите оставиха две черни, криволичещи следи, придружени от лек синкав пушек. Колата пое по Гугъл Уей и се скри от погледа му.
	Шоу спусна завесата и си помисли, че така и не разбра какво означава татуировката на Мади.


>>	74.

	Историята вече се беше разчула.
	Шоу беше включил телевизора на местна станция.
C>
	Тони Найт, съоснователят на „Найт Тайм Гейминг“, се е предал в централата на Съвместната оперативна група за тежки престъпления в Санта Клара. Найт беше издирван за разпит във връзка с отвличанията и убийствата, които тероризираха Силициевата долина през седмицата. Джеймс Фойл, другият основател на компанията и главен дизайнер на игрите, беше арестуван по-рано тази вечер…
C$
	Шоу изключи телевизора. Това беше всичко, което искаше да знае. Запита се какви ли разговори се водят в момента в кабинетите на силите на реда в щата Калифорния и във Вашингтон. Подозираше разгорещени думи, високо кръвно налягане и много разтревожени сърца.
	В главата му все още отекваше гласът на Найт в бунгалото на поляната преди два часа, докато се беше втренчил в екрана на телефона на Шоу.
	— Шегуваш се.
	Шоу кимна към мобилния си телефон.
	— Утре сутринта в шест това ще бъде качено в интернет и изпратено на петдесет вестника и новинарски сайта в целия свят.
C>
	Един милион долара награда за информация за местонахождението на Алтъни (Тони) Найт, издирван за убийство, отвличане, нападение и заговор в Калифорния.
C$
	Отдолу имаше снимки на Найт — някои обработени с „Фотошоп“, за да го представят с променен вид — и допълнителна информация за него, която да помогне за издирването му. Имаше детайли и как ще бъдат получени за наградата.
	— Не… Не разбирам. Кой предлага наградата? Не е полицията. Те се съгласиха… — Найт млъкна. Вероятно реши, че е най-добре да не хвърля светлина върху сделката, която е сключил.
	— Аз я предлагам — заяви Шоу.
	— Ти?
	Шоу лично финансираше наградата чрез една от фирмите си. Когато казваше, че изкарва прехраната си, като търси награди, по-точно беше да го перифразира, че изкарва _част от прехраната си_ с награди. Колтър Шоу имаше и други ресурси.
	— Нека ти обясня нещо, Найт. Веднага щом обявата стигне до новините, стотици хора ще тръгнат да те търсят. В целия свят. Където и да мислиш да отидеш. Няма договор за екстрадиране? Това не означава нищо. Все някой наемник ще те открие, ще те върне нелегално в Съединените щати и ще поиска парите. Срещал съм доста от тези хора и те не са най-любезните, с които може да си имаш работа. За толкова много пари, някои ще си помислят, че си плячка. И въпреки че в обявата не пише „жив или мъртъв“, те го тълкуват по този начин. Ще прекараш всяка минута на всеки ден до края на живота си, озъртайки се през рамо.
	Найт погледна възмутено безпомощните си телохранители.
	— Само аз мога да спра обявата да не бъде качена в интернет — добави Шоу. — Ако с мен се случи нещо, в шест часа сутринта светът ще научи за нея.
	— Мамка му.
	— Имаш приятели на високи позиции, Тони. Твои клиенти. Щом могат да прекъснат временно разследването, ще могат да препоръчат и присъда. Нещо по-малко от доживотна. А сега, остави телефона.
	Найт прочете имейла още веднъж и остави айфона на масичката.
	— Отстъпи назад — заповяда Шоу и след като мъжът се подчини, прибра телефона в джоба си. — Шест сутринта. Ти си на ход.
	Шоу излезе заднишком от бунгалото, наведе се да се увери, че телохранителят на земята е добре, и хукна обратно към отсрещната страна на поляната, към мотоциклета си.
	Сега излезе навън, закрепи ямахата отзад на кемпера и се върна вътре. Точно когато влезе, телефонът му иззвъня и той погледна екрана.
	Очакваше обаждане от този номер, но се изненада, когато чу кой се обажда.
	— Колтър? Дан Уайли е.
	— Дан.
	— Хей, хората наричат ли те Колт?
	— Някои.
	— Знаеш ли, че „Колт“ е марка револвери?
	— Чувал съм. — Като този, който в момента беше под дюшека му.
	Шоу погледна през прозореца към тъмносивите следи, които колата на Мади беше оставила по Гугъл Уей. Представи си я, когато за пръв път я срещна в „Куик Байт“, и складира образа й в същото кътче, където пазеше образите на Марго Келър. Той затвори вратата.
	— И така, имам добра новина. За Тони Найт. Рон Къмингс — помниш ли го?
	— Да.
	— Той ме помоли да ти се обадя и да ти кажа.
	— Продължавай.
	— Помислих, че ще искаш да я чуеш. Ние от Оперативната група имахме разгорещен спор с федералните за операция за издирването на Найт.
	— Така ли?
	— Да. И никой не стигаше доникъде. И после, кой мислиш, че влезе в офиса ни и се предаде?
	— Найт?
	— Точно така. Арестувахме го за убийство, отвличане и, любимото на всички, заговор. Никой не знае защо се предаде, по дяволите.
	— Да, добра новина. — Шоу не се изненада, че Къмингс е възложил на Уайли задачата да му се обади. Комисар Къмингс от Съвместната оперативна група за тежки престъпления искаше да се дистанцира от всички неща, свързани с Найт. Шоу се запита дали срещата в „Куик Байт“ не е била начин Къмингс да му намекне да поеме нещата в свои ръце, въпреки че категорично го предупреди да не го прави. Шоу определи петдесет на петдесет процента на тази вероятност.
	— А, и още нещо — каза Уайли. — Получаваме информация от криминалистите. И аз анализирах балистиката. Куршумите, които са убили Кайл и са ранили Ладона, са изстреляни от един и същи пистолет, глокът, който намерихме във Фойл. Но гилзите, които криминалистите от градската полиция извадиха от стената и дървото до твоя кемпер вчера, са от пистолет „Берета“. Четирийсети калибър. Откри ли някакво друго оръжие, което Фойл може да е имал?
	Бирената бутилка спря на половината разстояние от устата на Шоу.
	— Не, Дан. Не съм… Трябва да затварям. Ще поддържаме връзка.
	Той затвори, преди Уайли да успее да каже нещо.
	Много се съмняваше, че Фойл е имал друг пистолет. И дори да е имал, защо би сменил оръжията?
	Не, снощи в кемпера беше влизал някой друг.
	Шоу се втурна към шкафчето с подправките, отвори го и пъхна ръка между бурканчетата със салвия, риган и розмарин.
	Пистолетът му „Глок“ вече не беше там. Беше взет, докато Шоу беше навън и прикрепяше ямахата за кемпера.
	Той чу, че вратата на спалнята му се отвори. Обърна се и видя точно онова, което очакваше да види. Неканеният гост пристъпи напред. В ръката си държеше пистолет „Берета“.
	Онова, което обаче Шоу не очакваше да види, беше, че посетителят му е мъжът от Оукланд — Гризача, онзи, който разнасяше коктейл „Молотов“ и явно се готвеше да извърши престъпление от омраза, да изгори графитите, изрисувани в чест на политическа съпротива в миналото. Но Шоу разбра, че сега мисията му е съвсем различна.


>>	75.

	— Седни, Шоу. Настани се удобно.
	Същият глас. Тънък. Весел. Уверен. С акцент от Минесота или Дакота.
	Шоу се опита да намери логика и после се отказа.
	Седна.
	Гризача посочи към масата.
	— Отключи телефона си и го остави. Благодаря.
	Шоу го направи.
	Мъжът взе телефона и започна да натиска бутоните. Очите му бързо се стрелкаха ту към Шоу, ту към екрана.
	Да, Джими Фойл беше следил Шоу в парка „Сан Мигел“ и беше оставил зловещите рисунки с шаблон на Шепнещият човек. Това, разбира се, не означаваше, че не го беше следил и някой друг.
	_Никога не се съсредоточавайте твърде силно._
	— Последното ти входящо обаждане? От кого беше? — попита Гризача.
	Лесно можеше да се открие.
	— Съвместната оперативна група за тежки престъпления. Силициевата долина.
	— Е, това е малко неприятна ситуация, нали?
	— Не те засяга. Беше за случая с отвличането, което разследвах.
	Гризача кимна. Прегледа регистъра и видя часа на обаждането, което означаваше, че Шоу е затворил, преди Гризача да се появи с готиния си италиански пистолет. Натрапникът остави телефона.
	— Къде са оръжията ми? — попита Шоу.
	— Прибрани на топло в джоба ми. Онзи малкият патлак. И револверът също. Беше го скрил под леглото. Умно. И съм сигурен, че оценяваш този чудесен модел оръжие.
	Шоу беше озадачен, но разбра едно нещо: мъжът не беше тук, защото беше ядосан, че е провалил увеселителния му огън в Оукланд. Опитът за умишлен палеж беше за отвличане на вниманието, за да може Гризача да влезе в кемпера на Шоу.
	Той вероятно беше изрекъл думите по време на разправията. „Защо го направи, Шоу?“
	Другият въпрос — какво е търсел в кемпера — все още оставаше без отговор.
	На светлината в кемпера видя сипаничавото лице на мъжа по-ясно, отколкото онзи ден. Раната на Гризача беше по-сериозна и белегът приличаше на двойно поражение, причинено от одраскал го куршум, който беше набраздил кожата и в същото време я беше изгорил.
	Мъжът беше професионалист и не държеше оръжието с протегната напред ръка. Някой бърз човек можеше да блъсне пистолета с една ръка и да го удари с другата. Шоу го беше правил много пъти. Не, Гризача държеше лъскавото си черно оръжие близо до себе си, с дулото към Шоу.
	— Снощи си влязъл с издърпващо устройство и „кози крак“. Немарливо. За да изглежда така, сякаш е някой наркоман. Тази вечер си бил по-прецизен.
	Гризача умело беше отворил с шперц поправените ключалки. Шоу, който от време на време влизаше с взлом в охраняеми места, беше смаян.
	Първия път Гризача беше търсил онова, което искаше, и не го беше намерил. Беше разузнал и бе открил сейфа, за който бяха необходими сериозни инструменти, за да бъде преместен или отворен, и местата, където бяха скрити оръжията. А след това беше изчакал до тази нощ, за да се върне за лично посещение при Шоу.
	Гризача бръкна в джоба си с лявата си ръка и извади дрънчащи белезници. Хвърли ги на Шоу, който ги пусна на пода.
	Мълчание.
	— Виж, имам едно-две правила.
	— Без белезници — заяви Шоу. — Не знам карате. Имам само две ръце. Умея да хвърлям ножове, но в кемпера имам само готварски нож, при това не е добре балансиран.
	— Правила, не разбираш ли? За твоята безопасност и моето спокойствие. Е, убил съм един-двама души, макар и предимно при самоотбрана. Смъртта не помага… Как беше онази дума? Смъртта е контрапродуктивна. Привлича внимание, усложнява живота ми. Не се нуждая от това. Дали ще те убия? Не. Освен ако естествено, не направиш нещо, което да ме принуди да те убия. Да, наранявам хора. Обичам да наранявам хора. И ги наранявам по начини, които ги променят. Завинаги. Човек, който обича изкуството, ослепявам го. Жена, която обича музиката, отрязвам ушите й. Схващаш за какво намеквам. Ние знаем за теб, Шоу. Не мисля, че ще се чувстваш много добре в инвалидна количка до края на живота си, нали?
	Шоу се вгледа в жилавия мъж и запази каменна физиономия, но сърцето му блъскаше в гърдите и устата му беше пресъхнала.
	_Никога не показвайте страх пред хищник…_
	— Този пистолет е четирийсети калибър. Голям патрон. Предполагам, че си запознат с него.
	Шоу го знаеше.
	— Лакти, глезени и после колене. Няма да остане нищо за възстановяване. И имам това нещо, което ще превърне звука в леко прокашляне. И друго на устата ти за писъците. Затова си сложи белезниците. Не искам да се тревожа за теб, Шоу. Белезници или лакът? — Гризача извади от джоба си черни платнени подложки от някакъв по-твърд материал. Нещо като заглушител?
	Шоу взе белезниците и си ги сложи.
	— А сега, ще свършим работата си и ще си тръгна. Пликът в сейфа в спалнята ти ли е?
	— Какво…
	— Знам, че не си… Как беше думата? Свенлив — търпеливо каза мъжът. — Тук си в неведение. Искам плика, който Юджийн Йънг, приятелят на баща ти, е скрил в архивите на Факултета по социология в Бъркли. Пликът, който ти открадна преди няколко дни.
	Шоу се опита, но не можа да обработи промяната.
	— Не, не, не искам да чуя: „Не знам за какво говориш“. Знам, че си се обадил на Йънг в дома му, без да знаеш, че той е мъртъв. А, изражението ти се промени. Обикновено имаш страхотна каменна физиономия. Отговорът на въпроса ти е: подслушвахме телефона му.
	Бяха следили и подслушвали колегата на баща му и сега вдовицата му цели петнайсет години? Мисълта беше придружена от чувство за гадене заради нахлуването в личното пространство. Те бяха наблюдавали и Шоу.
	Защо, за бога?
	— Ти си разбрал за плика — продължи Гризача. — Може би, като си преглеждал нещата на баща си. И това те е изпратило в архивите на Факултета по социология, откъдето си „взел назаем“ плика. — Лицето му се опъна в плъхска усмивка. — Социология. Боже мой. Едно от малкото места, където не проверихме. И защо да го правим? Една от малкото теми, към които баща ти не проявяваше интерес.
	— Аз…
	— Помниш, нали? Не към онова „объркано“ нещо.
	Шоу се запита как Гризача е разбрал за кражбата в Бъркли. Той беше казал на вдовицата на Йънг, че е отседнал в къмпинг за каравани в Оукланд. Би било лесно да го проследи до къмпинга на Карол. Гризача явно беше проследил Шоу до Бъркли. Той не го беше забелязал. Защото беше добро правило, когато караш мотоциклет, да гледаш напред и встрани, не назад. Изключението бяха проблесващи полицейски лампи.
	Шоу прогони тези мисли. По-важни бяха думата _ние_, загадъчните документи и петнайсетгодишното подслушване на телефон. Осъзна, че баща му може да не е бил толкова луд и параноичен, колкото изглеждаше.
	_Никога не отхвърляйте прибързано конспирациите…_
	Спомни си за писмото, което Юджийн Йънг беше написал на баща му, и попита:
	— Къде е Бракстън?
	Право в целта. Сивкавата плът между очите на Гризача се сбърчи.
	— Какво знаеш за нея?
	Е, едно нещо повече, отколкото Шоу знаеше допреди няколко секунди.
	_Нея…_ Жена.
	Мъжът стисна устни. Бяха го надиграли. Не каза нищо повече за госпожа Бракстън, която и да беше тя.
	— Сейфът. Нека погледнем вътре.
	— Това е само капан. Празен е. — Тъй като беше окован с белезници, Шоу се отказа от тактиката да обезоръжи натрапника, когато той бръкне вътре и счупи пръста си. Шоу се замисли за иронията, предвид прякора, който беше измислил за мъжа. Капанът беше голям, предназначен за плъхове.
	— Предположих. Може да е капан, който действа в обратна посока. Не съм сигурен дали има логика, но схващаш идеята.
	Шоу отвори сейфа.
	Гризача вече беше извадил малко халогенно фенерче и сега го използва, за да освети вътрешността на сейфа. Надникна вътре и явно остана смаян от капана.
	Върнаха се в малката кухня.
	— Къде е пликът? Или започваме с болката. Изцяло зависи от теб.
	— Портфейлът ми.
	— Портфейл?… Легни на земята. По лице.
	Шоу изпълни заповедта и почувства, че мъжът сложи нещо меко върху свивката на коляното му и после натисна.
	— Това е оръжието.
	Шоу се беше досетил. Сигурно беше някакъв вълшебен материал, за да може да заглуши пистолет четирийсети калибър.
	Гризача извади портфейла, преобърна Шоу и го изправи да седне.
	— Зад шофьорската книжка.
	Мъжът прерови портфейла.
	— Разписка до поискване за склад на „ФедЕкс“ в Аламида?
	— Да. Там са оригиналите на документите на баща ми и две копия.
	Складът се намираше в търговския център, където беше салвадорският ресторант с кафето от Потреро Гранде. След като беше излязъл от заведението, за да отиде при Франк Мълинър, беше взел ръкописите, за да направи копия. Беше решил да ги остави там за няколко дни, в случай че полицията пристигне в кемпера му по молба на Факултета по социология. Правдоподобно отричане.
	— Има ли други копия?
	— Не съм направил други.
	Гризача извади телефона си, отмести поглед от Шоу само за секунда, обади се на някого и му обясни за склада на „ФедЕкс“. Каза номера, написан на бележката, и затвори.
	— Сега е затворено — рече Шоу.
	Мъжът се усмихна и мълчаливо изпрати съобщение, по всяка вероятност на някой друг. Очите му бяха приковани в Шоу, сякаш ако отместеше поглед за цяла секунда, пленникът му щеше да нападне като змия.
	Шоу не можеше да чака повече и каза:
	— Пети октомври. Преди петнайсет години.
	Гризача спря и вдигна глава от телефона. На лицето му не трепна нито един мускул от изненада. Гласът му вече не беше тънък като опъната струна на цигулка, когато каза:
	— Ние не убихме баща ти, Шоу.
	Сърцето на Шоу блъскаше в гърдите му по причини, които нямаха нищо общо с факта, че гледа в дулото на мощен пистолет.
	— Ясно е, че за теб това е голяма неясна загадка. И ще трябва да си остане така. Ще ти кажа следното: смъртта на Аштън беше… проблем… за нас. Ядоса ни толкова, колкото е ядосала и теб… Е, добре. Не е честно… Схващаш накъде бия.
	Гризача изпрати още съобщения.
	Шоу беше стъписан. Сърцето му се сви. Защото това означаваше, че кошмарът му се е сбъднал: брат му Ръсел беше убиецът на баща им. Затвори очи за момент и чу гласа на брат си, сякаш той беше в кемпера с тях.
	_Той ни научи как да оцеляваме. Сега ние трябва да оцелеем от него…_
	Ръсел беше извършил убийството, за да спаси сестра си и брат си — и майка си. Тя и Аштън бяха неразделни, откакто преди четирийсет години се бяха запознали в Дивата територия Ансел Адамс, по Маршрута на тихоокеанския хребет*. Когато умът му се замъгли, година и нещо преди смъртта му, Аштън започна да подозира дори съпругата си, като от време на време мислеше, че и тя участва в конспирацията, каквато и да беше.
	[* Пешеходен и конен туристически маршрут с красиви пейзажи, с дължина 4270 км, който минава по горните хребети успоредно на тихоокеанското крайбрежие на Съединените американски щати, от границата с Мексико до границата с Канада. — Б. пр.]
	Ами ако спасяването на сестра му, брат му и майка му не беше единственият мотив? Шоу отдавна се питаше дали няма и нещо по-мрачно. Беше ли най-после изригнало негодуванието на Ръсел? Дорион и Колт бяха много малки, когато семейството се премести. Никой не си спомняше много за живота в цивилизацията. Ръсел беше на десет и бе имал време да се наслаждава на главозамайващия, чуден Район на залива на Сан Франциско. Имаше приятели. И после изведнъж беше прогонен в дивата пустош.
	Бил е ядосан през всичките онези години. Не каза нищо, но негодуванието му се е засилвало.
	_Ръсел беше отшелникът…_
	Гризача спусна телефона до тялото си.
	— Ако има някакво значение, беше нещастен случай.
	Шоу се съсредоточи.
	— Баща ти. Ние го искахме жив, Бракстън го искаше мъртъв — но още не, не и докато не получеше онова, което искаше. Тя изпрати един човек да… говори с него за документите.
	Да говори. Тоест да го изтезава.
	— Доколкото можем да свържем нещата, баща ти е разбрал, че човекът на Бракстън е на път за вашия „Двор“. Аштън го подвел и явно смятал да го убие някъде в гората. Засадата обаче се провалила. Сбили се и баща ти паднал. Човекът на Бракстън се издъни за втори път, затова вече не е сред живите — ако това е някаква утеха за теб. — Гризача наклони глава настрана и леко се усмихна. — Първия път някакво хлапе го изгонило от имота. Тийнейджър. Хлапе, което му извадило някакъв стар револвер… Мили боже, да не би да си бил ти, Шоу? — Той потупа с ръка джоба на якето си, където вероятно беше магнумът.
	_Вие сте нещо като във филма „Избавление“, така ли?_
	Ловецът… Ето какво беше правил там. Искал е да убие баща му. Аштън Шоу, който според всички имаше толкова разстроен мозък, че измисляше шпиони и тъмни сили, които го преследваха.
	Аштън Шоу, който е бил прав през цялото време?
	О, Ръсел…
	Колтър Шоу никога не беше чувствал отсъствието на брат си по-осезателно, отколкото в този момент. „Къде си? — помисли си той. — И защо изчезна?“
	— Ти знаеш много. Ами брат ми Ръсел? Къде е той? — попита Шоу.
	— Отдавна изгубихме следите му. В Европа.
	През океана… Това изненада Шоу. И после осъзна, че не би трябвало да се изненадва, тъй като не беше поддържал връзка с брат си след погребението на баща им. Париж не беше по-малко невероятно място от „Тендърлойн“, един от най-престъпните квартали в Сан Франциско, или някоя безлична къщичка в Канзас Сити.
	— За какво е всичко това? — попита Шоу.
	— Казах ти — отвърна Гризача. — Не е твоя работа.
	— Моя работа е Бракстън и човекът, който е убил баща ми. Независимо дали е било нещастен случай, или не. Те са виновни.
	— Не, и това не е твоя работа. И повярвай ми, няма да искаш да е твоя работа.
	Шоу се запита от какво са белезите на лицето на Гризача. Акне в пубертета? Някакво заболяване на по-късен етап в живота? Гризача беше жилав и имаше отсечените, отривисти погледи на военен или наемник. Може би атака с газ?
	Телефонът на Гризача иззвъня. Той го доближи до ухото си.
	— Да… Добре. Обратно на мястото.
	Акцията в склада на „ФедЕкс“ явно беше успешна.
	Гризача затвори.
	— Е, добре. — Той махна черната кърпа-заглушител, отстъпи в отсрещната страна на кемпера и прибра беретата. — Ще оставя ключовете за белезниците под колата ти, а глокът и колтът — в кофата за боклук до предния вход. Не се опитвай да ни намериш. Заради твоята безопасност.


>>	76.

	Шоу се гърчи петнайсет минути върху твърдия асфалт, за да измъкне с крака ключовете изпод шевролета. Времетраенето на мъчението се удължи, защото трябваше да отговаря на въпросите на едно десетгодишно момче.
	— Какво правите, господине? Смешно е.
	— Сърби ме гърбът.
	— Не.
	Шоу най-после освободи ръцете си и след още пет минути намери глока и колта. Ядоса се, че Гризача ги е хвърлил в кофа за боклук, която съдържа лепкав сироп. Наложи се да разглоби двете оръжия и да употреби огромни дози почистващ препарат, за да премахне сладката течност с аромат на вишни.
	Върна се в кемпера и си предписа бира „Сапоро“, за да притъпи болката от разтегнатите мускули на бедрата и врата си. След това прехвърли контактите, снимките и видеозаписите от айфона на лаптопа си, провери ги за вируси, сложи мобилния си телефон в найлонов плик и го строши с чук. Изпрати съобщение с новия си номер на майка си, на сестра си и на Теди и Велма.
	След това набра номера на Мак във Вашингтон.
	— Ало? — каза чувственият глас на жената.
	— Ще се обаждам от телефони с предплатени карти, докато си взема нов айфон.
	— Добре.
	Шарлот Макензи беше висока метър и осемдесет, с блед тен на лицето, дълга кестенява коса и изящно изваяни вежди. Денем носеше стилен, но тъмен костюм, скроен така, че да скрива оръжието й, ако беше въоръжена, и ниски обувки, но не защото беше висока, а защото работата й изискваше от време на време да бяга, при това бързо. Шоу нямаше представа как е облечена в момента. Предполагаше, че тя е в леглото. Може би беше с боксерки и тениска. Или дизайнерска копринена нощница.
	Шоу обожаваше начина, по който Макензи разплакваше лобистите, закриляше информаторите и откриваше факти и цифри, които за всички други бяха невидими като хладен пролетен въздух.
	Шоу беше чувал, че познатите им се чудят как така двамата не са двойка. И той се питаше понякога, макар да знаеше, че както до неговото сърце, така и до сърцето на Мак се достига само с едно изключително сложно и трудно катерене, като да изкачиш опасния маршрут „Даун Уол“ на Ел Капитан в „Йосемити“.
	— Трябват ми някои неща — каза той.
	— Готово.
	— Изпращам ти снимка. Искам лицево разпознаване. Вероятна калифорнийска връзка, но не съм сигурен. — От лаптопа си й изпрати прикрепен файл със скрийншот на Гризача от видеозаписа, който беше направил по време на случката с коктейла „Молотов“.
	— Получих я. Изпращам. — Мак щеше да изпрати снимката на софтуер за лицево разпознаване за четвърт милион долара, качен на суперкомпютър. — Изчакай една-две минути.
	Последва пауза, през която се чуваше само тракане по клавиатура. Мак отправяше и приемаше телефонни обаждания със слушалки на главата и микрофон, за да може да плете. И шиеше покривки за легла от декоративни кръпки. За всеки друг това би било в пълно противоречие с другите й любими занимания — гмуркане с акваланги към потънали кораби и екстремно спускане със ски по стръмни склонове. Но за Мак всички тези хобита бяха елегантно съвместими.
	— И още нещо. Искам всичко, което можеш да намериш за Бракстън. Вероятно фамилно име. Жена на петдесет-шейсет години. Може би тя стои зад смъртта на баща ми.
	Единственият отговор беше:
	— Б-Р-А-К-С-Т-Ъ-Н?
	В годините, през които Шоу работеше с нея, Мак никога не беше показала изненада за нещо, за което я беше помолил.
	— Това е. — Той се замисли за писмото, което Юджийн Йънг беше написал на баща му:
C>
	Бракстън не умря!
C$
	— Може да е било опит за покушение срещу нея преди петнайсет години.
	Това породи обезпокоителната мисъл, че и баща му е участвал в заговор за убийство.
	— Нещо друго?
	Шоу си помисли дали да не поиска адреса на някоя си Мади Пул, грайндър, която живее някъде във или около Лос Анджелис.
	— Не. Това е всичко.
	Тракане по клавиатура и щракане с компютърна мишка.
	— Излезе на лицевото разпознаване.
	— Казвай.
	— Ебит Друн. — Мак произнесе името буква по буква.
	— Провери го.
	— Изпращам ти снимка.
	Шоу се вгледа в изображението на екрана. Двайсет и няколко годишен вариант на Гризача.
	— Той е.
	_Друн?_
	— Историята му?
	— Почти няма присъствие в интернет — отговори Мак, — но има достатъчно фрагменти, които ми казват, че той — или по-вероятно някой компютърен специалист по сигурността — редовно заличава самоличността му от мрежата. Пропуснал е обаче една снимка, която намерих в стара статия в списание за ветеринарни лекари. Беше формат „джейпег“ на страницата, недигитализирана, затова някой бот би я подминал. Прекарал е детството си в северната част на Средния запад. Бил е военен — в Армейски рейнджъри — и после уволнен. С почести. Изчезва от публичните регистри. Изпратих снимката и данните на един човек. Той ще продължи да търси.
	По-усъвършенствано търсене за лицево разпознаване, което се основаваше на сто и двайсет лицеви точки, два пъти повече от обичайното. Онзи „човек“ вероятно беше агент от сигурността.
	— А сега — каза Мак. — Вторият въпрос. Бракстън, жена. Нищо. Нямаше много, откъдето да започна. Мога да продължа да търся. Ще ми трябват още хора.
	— Направи го. Изтегли колкото пари ти трябват от бизнес сметката.
	— Добре.
	Те прекъснаха разговора.
	Колтър Шоу се изтегна на пейката и изпи още една глътка бира.
	_За какво става въпрос?_
	От купчината стари сметки, в която държеше важни документи, той извади писмото, което професор Юджийн Йънг беше изпратил на баща му.
C>
	Аш,
	Опасявам се, че трябва да ти кажа, че Бракстън не умря! Може би идва на север. Бъди ВНИМАТЕЛЕН. Обясних на всички, че в плика е ключът за мястото, където си скрил всичко.
	Сложих го в 22-Р, третия етаж.
	Ще успеем, Аш. Бог да ни благослови.
@	Юджийн
C$
	Двама професори от Калифорнийския университет, Бъркли, баща му и Юджийн Йънг, явно бяха замесени в нещо важно, заедно с „всички“, които и да бяха те. Хората на Гризача искаха Аштън жив, а хората на Бракстън — и вероятно другите — го искаха мъртъв. Но само след като намерят плика.
	Купчината листове беше ключът за нещо, което баща му беше скрил някъде. Шоу се върна към тетрадката си и прелисти страниците, които беше изписал в салвадорския ресторант. Записките бяха малко. Той намери само номерата на страниците, чиито ъгълчета бяха прегънати.
	_37, 63, 118 и 255._
	Шоу не си беше направил труда да опише накратко съдържанието им и се опита да си ги припомни: статия от „Таймс“, едно от несвързаните есета на баща му… и карта?
	Той се втренчи в цифрите и се опита да си спомни.
	И след това го осени прозрение. В числата имаше нещо познато. Но какво?
	Колтър Шоу изведнъж се надигна. Възможно ли беше?
	_37, 63, 118 и 255…_
	Той стана и намери картата на „Дворът“, която беше разглеждала Ладона Стандиш и на която Шоу беше начертал маршрута на катеренето, което беше планирал, когато отидеше да види майка си.
	Координатите 37.63 Север и 118.255 Запад бяха точно в средата на „Дворът“.
	Те всъщност отбелязваха част от пещерите и гората в Еко Ридж.
	Човекът, който рядко се усмихваше, се усмихна.
	Баща му беше скрил нещо там, очевидно нещо важно, за което си струваше да умре. И беше оставил плика като ключ за местонахождението. Пещерите на Еко Ридж.
	_Мечки в големите, змии в малките…_
	Координатите не сочеха точно определено място и без другите градуси, очертаваха район, голям горе-долу колкото квартал в предградията. Дори ако Гризача и екипът му бяха стигнали до заключението какво означават координатите — което беше малко вероятно — те никога нямаше да намерят онова, което беше скрил Аштън. Шоу обаче можеше да го намери. Той познаваше навиците и пътеките на баща си. И знаеше колко е умен.
	Шоу направи снимка на координатите с телефона си с предплатена карта, закодира изображението и изпрати по едно копие на Мак и приятеля й, бившият агент на ФБР Том Пепър, като им написа да го пазят на сигурно място.
	След това откъсна листа от тетрадката си и го накисна в умивалника, докато се превърна в каша.
	_Какво си скрил, Аштън? За какво става въпрос?_
	Шоу сложи револвера в джоба на сакото си, отвори още една бира, взе пакетче фъстъци и излезе навън. Не беше в настроение да разговаря със съседи, любопитни за скорошното произшествие в стила Престрелката в Окей Корал* пред кемпера му. Занесе сгъваем стол зад кемпера и седна.
	[* Престрелката в Окей Корал (26 октомври 1881 г.) е трийсетсекундна престрелка между каубои извън закона и пазители на реда в град Тумбстоун, Аризона, смятана за най-известната престрелка в историята на Дивия запад. — Б.пр.]
	Столът беше любимият му, на хубави ивици в кафяво и жълто, и много удобен. Това място в къмпинга за каравани предлагаше приятна гледка: поклащащи се треви и поток, който лъкатушеше по пътя си към никога незаспиващата Силициева долина. Шоу събу обувките си. Тревата беше мека, ромоленето на водата — съблазнително — и въздухът беше наситен с ухание на евкалипти. Ако някакъв луд човек с лице на плъх и внушителен италиански пистолет не беше току-що заплашил живота и крайника му, Шоу можеше да прекара нощта тук в спалния си чувал. Да пречисти по този начин сетивата си от здрач до зори в гората. Или да кара с пълна скорост кросовия си мотоциклет. Или да се катери по гола скала, висока сто и петдесет метра. Това вероятно бяха безумни действия, но за Колтър Шоу от време на време бяха необходимост.
	След половин бира и тринайсет фъстъка телефонът му иззвъня.
	— Теди. Какво правиш в този късен час? — попита Шоу.
	— Велма не може да заспи. Алго забеляза нещо, което може да те заинтересува.
	— Здравей, Колтър.
	— Мълинър ще започне да изпраща чековете следващия месец — уведоми я Шоу.
	— Чекове? — попита Велма. — Множествено число ли чух? Пак ли на вноски?
	— Той ще изплати всичко.
	— Съобщиха за теб по новините тук — каза Теди. — Спасил си бременна жена. И си хванал Геймъра. Не обичаш ли, когато медиите измислят такива имена?
	Шоу не му каза, че прякорът не е измислен от говорител по новините, а от една дребничка полицейска детективка, чието фамилно име произлиза от пилигрим, при това известен.
	— Е, какво имате за мен? — попита Шоу. Сега, след като знаеше, че документите на баща му са димна завеса, нямаше причина да остава в Района на залива на Сан Франциско.
	— Склонен ли си да отидеш в щата Вашингтон? — попита Теди.
	— Може би.
	— Престъпление от омраза — поясни Велма. — Две хлапета се развилнели и нарисували свастики на една синагога и две църкви за чернокожи. Запалили едната църква. Икономът и свещеникът избягали навън и били простреляни. Свещеникът ще се оправи, но икономът е в интензивното отделение. Може да не дойде в съзнание. Момчетата офейкали с камионетка и оттогава никой не ги е виждал.
	— Кой предлага наградата?
	— Ето това е интересното, Колтър. Може да избираш между две награди. Едната е петдесет хиляди долара — от полицията и градската управа. Другата е за деветстотин.
	— Предполагам, че не е деветстотин хиляди.
	— Голям образ си, Колт — рече Велма.
	Шоу изпи още една глътка бира.
	— Деветстотин долара. Толкова е събрало семейството на едно от момчетата.
	— Те са сигурни, че той не го е направил. Целият град мисли другояче, но майка му, баща му и сестра му са убедени, че той е бил отвлечен или принуден да кара превозното средство за бягство. Искат някой да го намери преди полицията или някой тип с пистолет.
	— Долавям, че има и още нещо — каза Шоу.
	— Чухме, че Далтън Кроу се стреми към наградата — онази с петдесетте бона, разбира се.
	Кроу беше намръщен, сприхав мъж на четирийсет и няколко години. Беше израснал в Мисури и след известен период в армията беше започнал охранителен бизнес на Източното крайбрежие. След това беше установил, че не го сдържа на едно място, и бе затворил бизнеса. Сега работеше като консултант по сигурността на свободна практика и наемник. И от време на време, и той търсеше награди. Шоу знаеше това за него, защото двамата бяха разговаряли няколко пъти през годините. Пътищата им се бяха кръстосвали по други начини и Кроу беше виновен за белега на крака на Шоу.
	Философиите им за професията се различаваха значително. Кроу рядко търсеше изчезнали хора. Издирваше само престъпници и бегълци. Ако застреляш беглец, използвайки законно притежавано оръжие и при самоотбрана, пак получаваш наградата. Това беше предпочитаният от него бизнес модел.
	— Къде е мястото?
	— Гиг Харбър, градче близо до Такома. Ще ти изпратя подробностите, ако искаш.
	— Направи го. — Шоу добави, че ще си помисли, благодари им и затвори.
	Пъхна слушалката в ухото си и отвори списък с мелодии на акустичния китарист Томи Емануел в приложението си за музика.
	Отпи от бирата. Изяде шепа фъстъци.
	Замисли се за възможностите за избор: наградата в Такома, окръг Вашингтон, за откриването на извършителите на престъплението от омраза. „Не — напомни си той. — _Никога не преценявайте без фактите…_“
	Двама заподозрени, които бяха осквернили религиозни сгради и простреляли двама души. Може би расисти екстремисти, може би любовен триъгълник, може би предизвикателство, може би невинен хлапак, взет за заложник от виновника, може би наемен убиец под маскировката на друго престъпление.
	— Определено сме виждали това напоследък, нали?
	Другият вариант беше да отиде на Еко Ридж и да потърси тайното съкровище на баща си.
	И така. Гиг Харбър? Или Еко Ридж?
	Шоу извади монета от джоба си, чудесен диск с профила на величие и царствената му птица.
	Той я подхвърли във въздуха. Монетата блесна, докато се въртеше, сфера в синкавата светлина на уличната лампа на Гугъл Уей.
	Шоу нарече наум: ези — Еко Ридж, тура — Гиг Харбър.
	Когато сребристият диск тупна в песъчливата почва до градинския стол, Колтър Шоу не си направи труда да я погледне. Той взе монетата и я прибра в джоба си. Знаеше къде ще отиде. Единствените неща, които трябваше да реши, бяха в колко часа да тръгне сутринта и кой ще е най-прекият маршрут, който ще го заведе на мястото.
