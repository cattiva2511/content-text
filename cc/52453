>
	Конан е доволен от хайборейските си приключения. За него вече е ясно, че няма съществена разлика между мотивите на хората в двореца и на тези от „Свърталището на плъха“, макар, от друга страна, да се краде на по-високо място, означава да се краде повече. Със собствен кон и значителна сума, дадени му от благодарния Мурило, кимериецът си поставя задачата да опознае цивилизования свят и, защо не, да извлече полза от него.
	Пътят на кралете, който се вие през хайборейските земи, накрая го отвежда на изток, в Туран, където той постъпва на служба в армиите на крал Илдиз. Още в началото разбира, че не е роден за военна кариера, тъй като е много твърдоглав и избухлив, за да се подчини лесно на дисциплината. Нещо повече, понеже по това време е безразличен към ездата и не особено умел стрелец с лък, а в армията, в която служи, стрелецът ездач е основна фигура, той е прехвърлен в ниско платена част, която не е в състава на редовната армия. Скоро обаче му се удава възможността да изяви истинските си способности.


>	1. Черни сенки

	— Кром!
	Възклицанието се откъсна от мрачно стиснатите устни на младия войн. Той беше отметнал главата си назад, за да махне от очите един непокорен кичур, и неволно бе вдигнал горящия си поглед към небето. Зениците му се разшириха от удивление. Лека тръпка на боязън пред свръхестественото мина през огромното могъщо тяло. То имаше бронзов загар от слънцето в пустошите, бе с широки рамене, здрав гръден кош, тесен кръст, дълги крака и напълно голо, ако не се смятаха раздърпаната набедрена препаска и високо вързаните сандали.
	Той бе започнал битката яздейки, като войник от допълнително сформираната конница. Но конят му — подарък от благородника Мурило от Коринтия, бе паднал още при първата атака от вражеските стрели и младежът бе продължил боя без него. Щитът му бе смачкан от ударите на врага; тогава той го бе захвърлил, разчитайки само на меча си.
	Високо над главата му, в обагреното от залеза небе над ветровитите турански степи, в които две велики армии се бяха вкопчили в отчаяна битка, приближаваше нещо ужасно.
	Полето бе огряно от лъчите на залязващото слънце и потопено в кръв. Армията на Илдиз — крал на Туран, в която младежът служеше като наемник, водеше вече пети час бой с облечените в желязо легиони на нашественика Мунтасем хан — разбунтувал се сатрап, дошъл от заморските мочурища на Северен Туран. И ето че в този момент, бавно кръжейки над главите на сражаващите се, се спускаха някакви същества, за които нямаше наименование — такива, каквито варваринът не бе виждал, нито пък бе чувал за тях по време на всички свои пътувания досега. Това бяха черни призрачни чудовища, носещи се на широките си извити крила като огромни прилепи.
	Двете армии продължаваха схватката си, без да забелязват каквото и да е. Единствен Конан, застанал на този нисък хълм и заобиколен от телата на повалените от меча му, ги виждаше да се снишават откъм залязващото слънце.
	Подпрял се на окървавения си меч и дал отдих на мускулестите си ръце за един кратък миг, той гледаше странните сенки. Наистина те приличаха повече на сенки, отколкото на материални създания — полупрозрачни като струйки от някаква черна зловонна пара или като призраци на гигантски прилепи вампири. Демоничните им тесни очи сякаш излъчваха злокобен зелен пламък.
	Докато ги наблюдаваше с настръхнала на тила си коса, те започнаха да се спускат като лешояди над бойното поле… спускаха се и унищожаваха.
	Писъци на болка и ужас се раздадоха откъм защитаващата се армия на крал Илдиз, когато черните сенки профучаха през редиците й. Там, където дяволските създания връхлитаха, оставяха окървавени трупове. А те прииждаха със стотици и изтощените редове на туранската армия отстъпиха, препъвайки се панически и захвърлили оръжията си.
	— Бийте се, кучета! Спрете и се бийте?
	Гръмогласната заповед бе отправена с гневен глас от висок командир, яхнал едра черна кобила, който се опитваше да задържи огъващите се редици. Конан зърна отблясъка на плетена посребрена ризница под богато извезаната синя пелерина, чертите на лице с орлов нос и черна брада, с царствена осанка под островръх стоманен шлем, който отразяваше аленото слънце като огледало. Той познаваше този мъж — Бакра от Акиф, генерал на крал Илдиз.
	С проклятие на уста гордият командир изтегли извитата си сабя и започна да нанася удари около себе си с плоската й страна. Една от дяволските сенки се спусна към него изотзад. Тя го обгърна с прозрачните си тънки крила в ужасна прегръдка и го накара да се вдърви. Конан можеше да види лицето му, внезапно пребледняло, с широко отворени очи, в които беше замръзнал страх. И той виждаше всичко това през самите крила — като бяла маска зад воал от тънка черна дантела.
	Конят на генерала се подплаши и се стрелна напред. Но фантомът сянка вдигна генерала от седлото. За момент той го понесе във въздуха под бавно размахващите се крила и след това го пусна — разкъсана червена маса, облечена в кървави дрипи. Лицето, което беше гледало към Конан с разширени от страх очи, сега представляваше безформена маса. Така завърши кариерата на Бакра от Акиф.
	Така завърши и битката.
	След загубата на своя командир армията се паникьоса напълно. Конан виждаше как опитни ветерани, които имаха зад гърба си много сражения, бягат от полесражението като новобранци. Виждаше горди благородници да тичат без посока като страхливи слуги. А зад тях, недокоснати от летящите фантоми, ликувайки победоносно, напредваха войските на сатрапа бунтовник, бързащи да затвърдят свръхестествената си победа. Битката бе загубена… освен ако не се изправеше един силен мъж, който да вдъхне кураж на обезверената войска с личния си пример.
	Пред бягащите войници внезапно застана една фигура, безжалостна и неумолима, и те спряха паническото си отстъпление.
	— Стойте, бездомни псета, или, в името на Кром, ще ви изкормя с ритници!
	Това беше наемникът кимериец, чието тъмно лице се бе превърнало в мрачна каменна маска, студена като смъртта. Жестоките му очи горяха с вулканична ярост под черните свъсени вежди. Гол, изцапан от глава до пети с кръв, той държеше огромен меч в покритата с белези ръка. Гласът му бе като тътен на гръмотевица.
	— Назад, ако, макар и малко цените жалкия си живот, малодушни кучета… Назад, или ще видите собствените си черва в краката си! Само вдигни този ятаган срещу мен, хирканско прасе, и ще ти изтръгна сърцето с голи ръце, а после ще те накарам да го изядеш, преди да пукнеш. Е, какво! Да не сте жени, че да бягате от сенки? Преди миг само бяхте турански бойци! Трябва да се изправите срещу враговете с гола стомана в ръцете и да се биете лице в лице! Вместо това бягате като деца от някакви нощни сенки! Карате ме да съм горд, че съм варварин, като ви гледам, градски недоносчета, как се огъвате от някакви си летящи прилепи!
	За момент той успя да ги задържи… но само за момент. Една чернокрила кошмарна сянка се спусна към него и той — дори той — отстъпи пред мрачните крила и зловонното дихание.
	Войниците избягаха, оставяйки Конан да се бори сам срещу крилатото чудовище. И той наистина се бореше! Разкрачил широко краката си, той замахна с огромния си меч, влагайки цялата сила на гърба, раменете и ръцете си в удара.
	Мечът изсъска в стоманена дъга, разсичайки фантома на две. Но, както можеше да се предполага, създанието бе сякаш нематериално, защото оръжието не срещна по-голямо съпротивление от онова на празния въздух. От силата на удара Конан загуби равновесие и падна на каменистата земя.
	Сенчестото нещо над главата му направи кръг. Мечът бе оставил все пак следа в него — така, както ръката на човек прекъсва стебълцето виещ се дим. Но още докато го наблюдаваше, парообразното тяло възстанови формата си. Искрящи от зелен огън очи блеснаха, впити в неговите с някаква ужасна насмешка и нечовешка стръв.
	— Кром! — възкликна той. Може и да беше проклятие, но прозвуча като молитва.
	Конан направи опит отново да вдигне меча си, но той падна от безчувствените му ръце. В мига, в който бе разсякъл черната сянка, мечът бе станал като леден, с някакъв болезнен, проникващ до костите студ, подобен на този, който цари в междузвездната пустош.
	Прилепът сянка се спусна с бавно размахващи се криле, сякаш надсмивайки се над жертвата и наслаждавайки се на суеверния й страх.
	С ръце, лишени от сила, Конан посегна към пояса си, където колан от необработена кожа пристягаше набедрената му препаска. На колана висяха кинжал и кесия. Вдървените му пръсти потърсиха кесията и докоснаха нещо гладко и топло в кожената торбичка.
	Изведнъж Конан дръпна ръката си, усещайки как по нея плъзват топли иглички. Пръстите му се бяха допрели до амулета, който той бе намерил преди няколко дни, докато армията лагеруваше край Бахари. И сега, докосвайки гладкия камък, сякаш освободи някаква странна сила.
	Подобното на прилеп създание внезапно смени посоката на полета си и премина встрани от него. Само миг преди това то се бе приближило толкова близо, че плътта на Конан настръхна от неземния студ, излъчван от призрачното тяло. Сега съществото се отдалечаваше с все сила, размахвайки трескаво крилата си.
	Конан с мъка се изправи на колене, борейки се с обхваналата крайниците му слабост. Най-напред мъртвешкият студ от приближаването на сянката, после пулсиращата топлина, която бе пронизала тялото му. Оказал се между тези две противоположности, той почувства как силите му се изцеждат. Зрението му се замъгли, съзнанието му сякаш бе на ръба на мрака. Гневно разтърси глава, за да проясни мислите си, и се огледа.
	— Митра! Кром и Митра! Да не би целият свят да е полудял?
	Ужасната армия от летящи чудовища бе изтласкала войските на генерал Бакра от полесражението и избила онези воини, които не бяха успели да избягат достатъчно бързо. А ликуващата армия на Мунтасем хан бе останала непокътната, като че ли тя и кошмарните летящи същества бяха съдружници в някакъв нечестив съюз.
	Но сега бе дошъл нейният ред да отстъпва пред вампирите сенки. И двете армии бяха разбити и обърнати в бягство… Целият свят ли се е побъркал? Това питаше Конан потъмняващото от залеза небе.
	Внезапно и последните остатъци от сила го напуснаха и той падна, потъвайки в мрака на забравата.


>	2. Кърваво поле

	Слънцето пламтеше като аленочервен въглен на хоризонта и гневно оглеждаше бойното поле със своето единствено око под безформената вежда на циклоп. Смълчано като самата смърт, покрито с останките от водената битка, полета се простираше мрачно и спокойно под огнените му лъчи.
	Тъмни спотайващи се фигури се движеха в избуялата трева, душейки и виейки над разпръснатите трупове. Изгърмените им тела и грозните издължени кучешки муцуни свидетелстваха, че това са степни хиени. За тях бойното поле щеше да се превърне в банкетна маса.
	Откъм пламтящото слънце бавно се спускаха чернокрили лешояди, дошли и те да пируват с телата на избитите. Отвратителните птици внимателно кацаха по обезобразените тела, пляскайки с тъмните си криле. Освен хиените и лешоядите, нищо не помръдваше по смълчаното окървавено поле. Над него се бе спуснал покоят на самата смърт. Неземната тишина не се нарушаваше нито от тропота на колесниците, нито от сигналите на бойните тръби. Гибелна неподвижност бе сменила тътена на битката.
	Като зловещи предвестници на съдбата, ято чапли бавно прелетя към обраслите в тръстика брегове на реката Незвайя, чиито придошли води блестяха мътночервени в последните лъчи на залеза. Отвъд далечния бряг, подобна на ебонитова планина, се издигаше черната, заградена със стени грамада на град Яралет.
	Всъщност през цялото това огромно поле на разрухата се движеше още една — човешка фигура. Това беше младият кимерийски гигант с неговата вечно разбъркана черна грива и изгарящи сини очи. Черните крила на неземния студ го бяха погалили съвсем леко; животът в него се бе върнал и съзнанието — прояснило. Сега той бродеше без посока из бойното поле, накуцвайки, защото в бедрото му зееше ужасна рана, получена в разгара на битката, но забелязана и бинтована небрежно едва след като се беше свестил.
	Предпазливо, но с очевидно нетърпение Конан вървеше между окървавените тела на мъртъвците. Самият той бе оплескан с кръв от главата до петите, а и дългият меч, който носеше в дясната си ръка, беше изпъстрен до дръжката с алени петна. Макар и да изпитваше болка от многобройните си рани, сега кимериецът жадуваше само за рог с вино и поднос с месо.
	Докато крачеше между телата, той ръмжеше като гладен вълк и гневно ругаеше. Бе взел участие в тази война като наемник, без да притежава нищо, освен коня си — вече убит, и огромния меч. Но със загубването на битката беше загубена и войната, и Конан се бе озовал на чужда земя, надявайки се да вземе поне от убитите нещо, от което те повече нямаше да имат нужда. Украсен със скъпоценни камъни кинжал, златна гривна, сребърен нагръдник — няколко подобни дреболии щяха да му дадат възможност да плати, за да се махне от владенията на Мунтасем хан и да се върне в Замора все пак с нещо в джоба си.
	Други обаче бяха минали оттук преди него — навярно крадци от различаващия се в далечината град, или войници, върнали се крадешком на полесражението, от което подло бяха избягали. Полето бе прочистено — не беше останало нищо, освен счупени мечове, натрошени копия, смачкани шлемове и щитове. Конан гневно огледа посипаната с ненужни отломки равнина. Беше останал в безсъзнание твърде много време, защото дори мародерите си бяха отишли. Приличаше на вълк, който толкова дълго бе чакал да нападне жертвата си, че чакалите го бяха изпреварили и успели да я оглозгат до кокал.
	Отказвайки се от безплодното търсене, Конан се огледа с фаталистичната решителност на истински варварин. Време беше да измисли някакъв план. Веждите му се свиха и той стисна челюсти, взирайки се в потъващата в здрач равнина. Квадратните, с плоски покриви къщи на Яралет все още се различаваха на фона на потъмняващото небе. Но нямаше надежда за покой там за никого, бил се под знамето на крал Илдиз! Както нямаше наблизо и друг град — нито приятелски, нито на врага. Аграпур, столицата на Илдиз, се намираше много, много далече на юг…
	Потънал в мислите си, той не забеляза приближаването на едрата черна фигура, докато звукът на слабо изцвилване не стигна до ушите му.
	— Кром! Стресна ме. Значи все пак не съм единственият оцелял, а?
	Високата кобила стоеше, потръпвайки, и гледаше голия гигант с широко отворени уплашени очи. Беше на генерал Бакра, който сега лежеше някъде из полето, проснат в локва кръв.
	Животното изцвили от радост, чуло приятелски човешки глас. Макар и да не беше кой знае какъв ездач, Конан можеше да разбере, че кобилата е в плачевно състояние. Ребрата й се издуваха трескаво, а дългите й крака трепереха от изтощение. „Дяволските прилепи са вселили ужас и в нейната душа“ — помисли Конан мрачно. Той заговори ласкаво и внимателно приближи, за да погали тежко дишащото животно.
	Далеч на север, в родните му земи, конете бяха рядкост. Сред варварите от кимерийските племена само богат вожд можеше да има кон; както и смел воин, който го спечели в битка. Но въпреки невежеството си за тънкостите при отглеждане на коне, Конан успя да успокои голямата черна кобила и се качи на седлото. Седна странично, опитвайки се да оправи юздите, и бавно се отдалечи от полето, което сега изглеждаше като мастиленочерно блато в царството на нощта. Чувстваше се по-спокоен. В торбите, окачени на седлото, имаше провизии, а със силната кобила сигурно щеше да успее да се добере през мрачната гола тундра до границата със Замора.


>	3. Хилдико

	Слабо стенание стигна до ушите му.
	Конан дръпна юздите, спря коня и се озърна в мрака. Косата му леко настръхна от суеверен страх, предизвикан от едва доловимия звук. После изруга и сви рамене. Не, това не беше призрак, нито пък излязъл на лов дух от пустошта — това беше стон от болка. Значи има и трети оцелял след ужасната битка, още един, който продължава да диша и… който не е ограбен.
	Той скочи от седлото и завърза юздите за спиците на едно счупено колело от бойна колесница. Викът бе дошъл някъде отляво; тук, в самия край на бойното поле, раненият би могъл да убегне от очите на мародерите. Значи все още имаше шанс да се озове в Замора с кесия със скъпоценни камъни!
	Кимериецът закуцука към източника на пресекливото стенание. Разтвори тръстиките, с които бяха обрасли бреговете на бавната река, и погледна към бледната фигура, която немощно се гърчеше в самите му нозе. Беше момиче или по-точно — съвсем млада жена.
	Лежеше полугола, с ожулвания и рани от хладно оръжие по крайниците. В пищните къдри на дългата й черна коса се бе съсирила кръв — като верижка с рубини. В блестящите й, тъмни и сякаш невиждащи очи имаше непоносимо страдание и тя стенеше, навярно на крачка от припадъка.
	Конан продължаваше да я гледа, впечатлен някак между другото от красотата на гъвкавите й крайници и хубавите млади гърди. Беше озадачен какво е търсило на бойното поле това момиче, още почти дете? Тя не приличаше ни най-малко на ония нацупени и наплескани уличници, които живееха по лагерите на войниците. Стройното й грациозно тяло намекваше дори за благороднически произход. Объркан, той поклати глава, разтърсвайки черната си грива. Девойката в краката му се размърда.
	— Сърцето… сърцето… на Тамуз… О, господарю! — извика тя слабо и започна да мята неспокойно глава, говорейки неразбираемо като в треска.
	Конан сви рамене и очите му за момент се замъглиха от съжаление. „Смъртно ранена е“ — помисли той мрачно и вдигна меча си, за да я отърве от страданията.
	Докато острието се вдигаше над бялата й гръд, тя отново изплака като дете, което изпитва болка. Страшното оръжие спря насред пътя си и кимериецът застина, подобен на бронзова статуя.
	Изведнъж, взел някакво ново решение, той прибра меча си в ножницата, наведе се и вдигна младата жена. Тя като че ли се опитваше да се съпротивява и стенанията й се усилиха.
	Носейки я внимателно, той се отправи към покрития с тръстика бряг и я положи предпазливо върху сухите стебла. Взе вода в шепите си, изми бялото лице и почисти раните с нежност, подобна на тази, с която майка се грижи за детето си.
	Нараняванията се оказаха повърхностни, с изключение на едно срязване на веждата. Но дори и то, макар да кървеше обилно, съвсем не беше смъртно опасно. Конан издаде одобрителен възглас и с облекчение изми отново лицето на девойката. След това, неумело полагайки главата й на гърдите си, опита да налее малко вода между полуотворените й устни. Тя вдъхна, задави се и внезапно дойде в съзнание. Очите й го погледнаха като тъмни звезди, леко замъглени от учудване и страх.
	— Кой… какво… прилепите!
	— Отидоха си, момиче — каза той дрезгаво. — Няма от какво да се плашиш. От Яралет ли си дошла?
	— Да… да… но ти кой си?
	— Конан, кимериец. Какво търси момиче като теб на бойното поле?
	Тя сякаш не го чу. Веждите й леко се свиха, като на човек, който се е замислил, а устните й шепнешком повтаряха името му:
	— Конан… Конан… да, така беше! — Учудена, тя вдигна очи към бронзовото му, покрито с белези лице. — Изпратена съм да открия теб. Колко е странно, че точно ти ме намери.
	— И кой те изпрати, девойко? — избоботи той с подозрение.
	— Аз съм Хилдико, бритунка, робиня в дома на Аталис Прорицателя, който живее там, в Яралет. Господарят ми ме изпрати със заповед да проникна тайно между воините на крал Илдиз, да открия някой си Конан, наемник от Кимерия, и да го отведа без никой да види в неговия дом в града. Ти си човекът, когото търся!
	— Така ли? И какво иска господарят ти от мен?
	Момичето поклати глава.
	— Това не знам! Но той настоя да ти кажа, че няма да ти се случи нищо лошо, ако дойдеш, и че ще получиш много злато.
	— Злато ли? — проточи Конан замислено, помагайки й да се изправи на крака, и обхвана с бронзовата си ръка крехките й рамене, за да я задържи, защото тя залитна.
	— Да. Но аз не успях да дойда навреме, за да те открия преди битката. Поради това се скрих в тръстиките по брега на реката. И тогава… прилепите! Долетяха изведнъж, спускаха се върху падналите, убиваха… а един конник избяга от тях в тръстиките, стъпквайки ме с копитата на коня си, без да осъзнава…
	— Какво стана с ездача?
	— Мъртъв е — потръпна тя. — Един прилеп го вдигна от седлото и след миг пусна трупа му в реката. Загубих съзнание, защото конят се подплаши и ме блъсна… — Тя докосна с малката си ръка разцепената вежда.
	— Добре, че си се отървала жива — изръмжа Конан. — Е, хубаво, девойко, ще посетим този твой господар, за да научим какво иска от мен… и откъде знае името ми!
	— Значи идваш? — попита тя със затаен дъх. Той се изсмя, скочи на седлото на черната кобила и вдигна момичето с могъщите си ръце, за да го настани пред себе си.
	— Да! Сам съм, намирам се сред врагове и в чужди земи. Службата ми свърши с унищожаването на армията на Бакра. Защо да не се срещна с човек, който ме е избрал измежду десет хиляди войници и ми предлага злато?
	Те прекосиха реката и тръгнаха през тъмната равнина към Яралет, крепостта на Мунтасем хан. Сърцето на Конан пееше, навярно защото предчувстваше, че го очакват нови приключения.


>	4. Домът на Аталис

	Странен съвет бе свикан в една малка, драпирана с кадифе и осветена със свещи стая при Аталис, когото някои наричаха философ, други — пророк, а трети — мошеник.
	Този загадъчен човек бе слаб, средно висок, с величествена глава и аскетични черти на учен, в чието гладко лице и проницателни очи все пак прозираше нещо характерно и за хитър търговец. Беше облечен в тога от скъпа тъкан и главата му бе обръсната, навярно за да подчертава, че се е посветил на науката и изкуството. Докато разговаряше тихо със своя събеседник, страничният наблюдател — стига да имаше такъв — щеше да забележи нещо странно и любопитно. Когато говореше, Аталис жестикулираше само с лявата си ръка. Дясната лежеше под неестествен ъгъл в скута му. От време на време по спокойните черти на лицето пробягваше внезапен спазъм на силна болка и в тези моменти десният му крак, скрит под дългата тога, болезнено се извиваше в глезена.
	Събеседникът му бе известният и уважаван в Яралет принц Тан, потомък на древния благороднически род на Туран. Принцът бе висок гъвкав мъж, млад и без съмнение красив. Войнишката му осанка и твърдият поглед на студените сини очи контрастираха със суетливо накъдрените и напарфюмирани черни къдрици и богато извезаната мантия.
	До Аталис, който седеше на стол с висока облегалка — изработен от тъмно дърво и богато орнаментиран, имаше малка абаносова масичка, украсена със слонова кост. На масичката бе поставен зелен кристал с големината на човешка глава. В кристала примигваше някакъв странен огън и философът прекъсваше от време на време тихия разговор, за да надзърне във вътрешността на светещия камък.
	— Ще го намери ли тя? И ще дойде ли той? — попита принц Тан с отчаяние.
	— Той ще дойде.
	— Но с всеки момент опасността, в която се намираме, се увеличава. Дори в този миг Мунтасем хан може да ни наблюдава и е рисковано да сме заедно…
	— Мунтасем хан сега лежи упоен от лотоса, защото Сенките на Нергал бяха пуснати при залез-слънце — каза философът. — А на известна опасност все пак трябва да се изложим, ако искаме градът да бъде освободен от тази напаст! — чертите на лицето му се изкривиха в гримаса, дължаща се на непоносима болка, а след това отново се изгладиха. Той мрачно продължи: — Ти знаеш, принце, колко малко време ни е останало. Отчаяните хора прибягват до крайни мерки!
	Внезапно красивото лице на принца потъмня и той се обърна към Аталис с очи, мъртви като студен мрамор. Но също тъй бързо животът и одухотвореността се върнаха в погледа му и принцът се облегна на стола си, блед и потен.
	— Много… малко… време! — въздъхна той.
	Скрит звънец тихо се обади някъде в тъмната и смълчана къща на Аталис Прорицателя. Философът вдигна успокоително лявата си ръка, за да спре неволното трепване на принца.
	След малко една от кадифените драперии бе дръпната, разкривайки тайна врата. На прага й, като някакво привидение, стоеше гигантската фигура на Конан, а полуприпадналото момиче се бе облегнало на ръката му.
	С тихо възклицание философът скочи на крака и се запъти към мрачния кимериец.
	— Добре дошъл… трижди добре дошъл, Конан! Ела, влез. Тук има вино… храна…
	Той посочи табуретката до далечната стена и пое припадащото момиче. Ноздрите на кимериеца се разшириха като на изгладнял вълк при мириса на храна, но също като на хищник — пълни с подозрение и очаквайки клопка — изгарящите му очи внимателно огледаха усмихващия се философ и бледния принц и надзърнаха във всяко ъгълче на малката стая.
	— Погрижи се за момичето. Прегазил я е кон, но успя да ми предаде твоето послание — изръмжа той, безцеремонно прекоси стаята, наля си чаша силно червено вино и я изпи на един дъх. След това откъсна кълката от поставената в подноса печена птица и лакомо я загриза. Аталис дръпна шнура на звънеца и предаде момичето на грижите на мълчалив слуга, който се появи сякаш по магически начин иззад друга врата, скрита зад драпериите.
	— Е, каква е цялата тази работа? — попита кимериецът, разполагайки се на нисък диван, и смръщи лице от болката в раненото си бедро. — Кой си ти? Откъде знаеш името ми? И какво искаш от мен?
	— Ще имаме време за разговор, но по-късно — отговори Аталис. — Яж, пий и си почини. Ранен си…
	— По дяволите това протакане! Ще говорим сега.
	— Отлично. Но трябва да ми позволиш поне да почистя и превържа раните ти.
	Кимериецът сви рамене в знак на нетърпение и с неохота се подложи на бързите манипулации на философа. Докато измиваше разсеченото му бедро, почистваше зейналата рана с миризлив мехлем и го бинтоваше с лента от чиста тъкан, Конан утоляваше глада си със студеното месо и отпиваше големи глътки червено вино.
	— Познавам те, макар никога да не сме се виждали — започна Аталис с равния си тих глас, — благодарение на моя кристал… ето там, на онази масичка. Чрез него мога да чувам и виждам на големи разстояния.
	— Магия? — изръмжа Конан с всичкото презрение на един войник към подобни дяволски неща.
	— Щом така предпочиташ — усмихна се Аталис миролюбиво. — Но аз не съм магьосник… само се интересувам от познанието. Някои ме наричат философ… — внезапно усмивката му се изкриви в болезнена гримаса и, настръхвайки, Конан видя как той залитна, защото кракът му се изви по един ужасен начин.
	— Кром! Болен ли си, човече?
	Без дъх от болката, Аталис се отпусна на стола си.
	— Не болен, а омагьосан! От онзи демон, който ни управлява с помощта на адска магия…
	— Мунтасем хан?
	Аталис уморено кимна.
	— Това, че не съм магьосник, ми спасява живота… засега. Защото сатрапът изби всички магьосници в Яралет; на мен, смирения философ, ми бе разрешено да живея. И все пак той подозира, че знам нещо за черните умения, и ми отмъщава с тази болест. Тя сгърчва тялото ми, съсипва нервите ми и преди да е изтекло много време, ще ме довърши в ужасни мъки! — той посочи неестествено извитата си ръка, която лежеше безжизнена в скута му.
	Принц Тан погледна с уплаха Конан:
	— Аз също съм омагьосан от това адско изчадие, защото съм втори по ранг след Мунтасем хан и той мисли, че мога да пожелая трона му. Мен ме измъчва по друг начин: болест в мозъка… пристъп на слепота, която идва и си отива… Тази болест накрая ще ме превърне в едно безразсъдно, сляпо, мяукащо създание!
	— Кром! — изруга Конан тихо. Философът направи към него жест с ръката си.
	— Ти си нашата единствена надежда! Само ти можеш да спасиш града ни от този дявол с черно сърце.
	Конан го погледна смаяно.
	— Аз? Но аз не съм магьосник, човече! Аз мога да направя онова, което един воин върши със студената стомана в ръцете си, но как бих могъл да се боря с магията на този демон?
	— Чуй ме, Конан от Кимерия! Ще ти разкажа една странна и ужасна история…


>	5. Ръката на Нергал

	В Яралет — започна Аталис, — когато падне нощта, хората затварят прозорците, залостват вратите, сядат с трепет и се молят със запалени свещи пред почитаните в дома богове, докато чистата светлина на зората не близне тумбестите кули с животворен огън на фона на просветляващото небе.
	Няма пазачи, които охраняват портите на града. Няма нощни стражи, които се разхождат по безлюдните улици. Няма крадци, които дебнат в тесните улички, нито изписани проститутки, които приканват от тъмните ъгли. Защото в Яралет и мошениците, и почтените хора избягват нощните сенки: крадците, просяците, убийците и натруфените леки жени търсят убежище в миризливи бордеи и полуосветени таверни. От залез до изгрев Яралет е град на тишината и по улиците му няма никой.
	Но невинаги е било така. Никога той бе светъл и преуспяващ град, в който кипеше живот; имаше и магазини, и пазари, и беше пълен с щастливи хора, които зачитаха здравата власт на един мъдър и добър управник — Мунтасем хан. Данъците, които той налагаше, бяха ниски, законите — справедливи и милосърдни. А любимото му занимание бе неговата колекция от антични предмети, които изучаваше задълбочено, за да даде храна на любознателния си мозък. Керваните, влизащи през Портата на пустинята, докарваха заедно с търговците и техните стоки агенти, които непрестанно търсеха редки и странни предмети, закупувани за личния музей на господаря им.
	После той неочаквано се промени и ужасна сянка падна над Яралет. Сатрапът започна да се държи като човек, попаднал под въздействието на могъща и зла магия. Добротата му се смени с безжалостност, щедростта — с алчност, милосърдието и справедливостта — с потайност, тираничност и жестокост.
	Градската стража започна да задържа хора — благородници, заможни търговци, жреци, магьосници, които изчезваха в килиите под двореца на сатрапа, за да не бъдат видени никога повече.
	Плъзна слух, че един керван, идващ от далечния Юг, му донесъл нещо от дълбините на обладаната от духове Стигия. Малко бяха виделите предмета и един от тях разтреперан ми разказваше, че по него били гравирани странни и чудновати йероглифи като онези, които можело да се видят по прашните стигийски гробници. Това нещо, изглежда, омагьосваше сатрапа и същевременно го даряваше с невероятната мощ на черната магия. Неземни сили го защитаваха от онези отчаяно смели люде, които се опитваха да го убият. Странни светлини проблясваха в прозорците на високата дворцова кула, за която се говореше, че е превърната в таен храм на някакъв тъмен и кръвожаден бог.
	И по улиците на нощния Яралет тръгна да броди страхът, извикан сякаш от царството на мъртвите с помощта на някакво ужасно, придобито с дяволска помощ знание.
	От какво точно се страхуваха през нощта хората не можеха да кажат. Но не бе само игра на въображението онова, заради което те залостваха вратите си. Говореше се, че иззад затворените прозорци можели да бъдат зърнати някакви прокрадващи се, подобни на прилепи същества, безшумно летящи сенки, неизвестни на човека и пагубни за разума му. Започнаха да се носят слухове за разбити на трески врати, за страхотни писъци, изтръгнати от човешки гърла… и последвани от многозначителна пълна тишина. Виждаха се тук-там и счупени прозорци, огрявани от утринното слънце, неочаквано и необяснимо празни къщи… Онова „нещо“ от Стигия беше Ръката на Нергал.
	— Прилича — продължи Аталис — на ръка с хищни нокти, изработена от стара слонова кост и цялата покрита със странните знаци на някакъв забравен език. Ноктите обхващат сфера от оцветен тъмен кристал. Знам, че е в сатрапа. Видях я тук — той посочи своя кристал. — Защото, макар и да не мога да омагьосвам, владея някои от тъмните умения.
	Конан се размърда неспокойно.
	— И знаеш за нея?
	Аталис едва-едва се усмихна.
	— Дали знам? Да! Старите книги споменават за тази ръка и дори разказват кървавата й история. Слепият пророк, написал „Книгата на Скелос“, я познавал добре… Наречена е Ръката на Нергал и това име се споменава с трепет. Казват, че паднала от звездите над островите, където залязва слънцето, много епохи преди крал Кул да обедини Седемте империи под своето знаме. Векове, пред чийто брой мисълта се стъписва, са изтекли, откакто брадати пиктски рибари са я измъкнали от водата и занемели са гледали играта на огъня в нея. Била продадена на алчните търговци атланти и така тръгнала на изток. Стари магове с посивели бради от Туле и Грондар се опитвали да разгадаят тайните й в своите сребърни и пурпурни кули. Хората-змии от населената с духове Валузия се взирали в блестящите й дълбини. С нея Ком Язот прегазил Тридесетте крале, но после тя се обърнала срещу него и го унищожила. Защото „Книгата на Скелос“ казва, че Ръката носи два дара на своя притежател: първо — безгранична власт, а след това — неописуемо ужасна смърт.
	Само спокойният глас на философа звучеше напевно в тихата стая, но варваринът чуваше като насън ехото от тропота на колесниците, звъна на стомана, виковете на крале, погребвани под рухващите им империи…
	— Когато целият древен свят бил унищожен от Катаклизма и зелените вълни на морето се люшкали високо над съборените кули на Атлантида, а народите загивали един след друг, Ръката била загубена. Цели три хиляди години тя прекарала в покой, но когато се появили младите кралства на Кот и Офир, и бавно изпълзели от варварството, талисманът отново бил намерен. Тъмните крале магьосници на Ахерон изучавали тайните му и когато ненаситните хайборейци прегазили това жестоко кралство, Ръката заминала на юг, към Стигия, където кръвожадните местни жреци я използвали в ужасни ритуали, които не смея да описвам. Тя пропаднала, когато някакъв мургав жрец бил убит, заровена с него и пак загубена за векове… но крадци по гробниците отново открили Ръката на Нергал и тя станала притежание на Мунтасем хан. Изкушението да притежава абсолютната власт, изглежда, се оказало твърде силно за него, тъй както е победило и безброй други владетели, попаднали под коварната й магия. Страх ме е, кимериецо, за всички нас и нашите земи, защото сега Ръката е будна и тъмните сили отново бродят наоколо…
	Гласът на Аталис затихна, а Конан неуверено изръмжа:
	— Е… В името на Кром, човече, какво общо имам аз с цялата тази история?
	— Ти единствен можеш да унищожиш влиянието на талисмана върху мозъка на сатрапа!
	— Как?! — изгарящите сини очи се разшириха.
	— Ти притежаваш контраталисмана.
	— Аз? Луд ли си… Нямам никакви талисмани и други такива магьоснически боклуци!…
	Аталис го успокои с вдигане на ръката си.
	— Не намери ли един странен златен предмет преди битката? — попита той с тих глас.
	Конан трепна.
	— Да, намерих… Завчера при Бахари, докато лежахме в лагера… — той бръкна в кесията на кръста си и извади гладкия, излъчващ сияние камък. Философът и принцът поеха дълбоко дъх, гледайки го с широко отворени очи.
	— Сърцето на Тамуз! Да, без съмнение, това е талисманът…
	Той наистина имаше формата на сърце с големината на детски юмрук, изработено от златен кехлибар или може би от редкия жълт нефрит. Лежеше в дланта на Конан, светейки с мека светлина, и той си спомни с тръпка на страхопочитание как гъделичкащата му топлина бе изгонила от неговото тяло свръхестествения студ на сенките прилепи.
	— Хайде, Конан! Ще те придружим. Има таен път от тази стая до залата в двореца на сатрапа… подземен тунел като онзи, по който робинята ми Хилдико те доведе под улиците на града в дома ми. Ти, въоръжен със Сърцето на Тамуз, ще убиеш Мунтасем хан или ще унищожиш Ръката на Нергал. Няма опасност, защото сега той спи дълбоко в магьоснически сън, в който трябва да изпада винаги, когато вика Сенките на Нергал. Както вече направи днес, за да надвие армията на крал Илдиз. Ела!
	Конан отиде до масата и изпи остатъка от виното. След това сви рамене, спомена името на Кром и последва прорицателя и стройния принц в някакъв отвор, скрит зад един гоблен.
	След миг тях вече ги нямаше и стаята остана празна и тиха като гроб. Някакво движение се забелязваше само в зеления ръбест кристал на масичката. Във вътрешността му можеше да се различи фигурката на Мунтасем хан, който лежеше упоен в огромната зала на двореца си.


>	6. Сърцето на Тамуз

	Те вървяха сякаш в безкрайна тъмнина. От тавана на пробития в скалата тунел капеше вода; от време на време червени очи на плъхове блясваха пред краката им, блясваха и изчезваха, защото малките гризачи с писък побягваха от странните същества, нахлули в подземното им царство.
	Аталис вървеше пръв, докосвайки със здравата си ръка неравните влажни стени на тунела.
	— Не бих ти възложил тази задача, млади приятелю — каза той шепнешком, — ако именно в твоите ръце не беше попаднало Сърцето на Тамуз. Мисля, че в това има някакво знамение, съдба… Съществува привличане между противоположностите, символизирани от Тъмната Сила, наричана „Нергал“, и Силата на Светлината, наричана „Тамуз“. Сърцето се е пробудило и по някакъв намиращ се извън нашето познание начин е направило така, че да бъде намерено, защото Ръката също е била будна и е изпълнявала тъмното си предназначение. Задачата трябваше да бъде възложена на теб, защото Силите като че ли са те избрали за това… Тихо! Сега вече се намираме под двореца. Почти пристигнахме… — той пристъпи напред и леко докосна грубата повърхност на скалата, която преграждаше тунела. Огромен каменен блок послушно се извъртя встрани, очевидно балансиран със скрити противотежести. Върху тримата падна светлина.
	Намираха се в края на огромна, слабо осветена зала, чийто висок сводест таван се губеше в сумрака над главите им. В центъра на залата, която бе почти празна, ако не се брояха редиците от солидни колони, имаше квадратен пиедестал, върху него — масивен трон от черен мрамор, а на трона лежеше… Мунтасем хан.
	Той беше на средна възраст, слаб и дори напрано мършав от изтощение. Имаше нездрав вид със сбръчкана кожа на бялото си, подобно на череп лице, под очните му кухини се виждаха тъмни кръгове. Ръцете му бяха кръстосани на гърдите около продълговат предмет от слонова кост, подобен на скиптър. Върхът на скиптъра напомняше демонична лапа със закривени нокти, сграбчили оцветен кристал, който пулсираше бавно, като живо сърце, с някакъв вътрешен огън. До трона имаше бронзов съд, от който се издигаше димът на упойващи благовония — лотоса на сънищата, чиито пари даваха на магьосника сила да освободи подобните на сенки демони на Нергал. Аталис дръпна Конан за ръката.
	— Виж… спи! Сърцето ще те защити! Вземи Ръката от него и цялата му сила ще изчезне!
	Конан изръмжа неуверено в знак на съгласие и тръгна напред с гол меч в десницата си. Имаше нещо в цялата тази история, което не му харесваше. Всичко изглеждаше така лесно…
	— А, благородни господа. Очаквах ви.
	Върху пиедестала им се усмихваше Мунтасем хан, а те бяха замръзнали от изумление. Гласът на сатрапа бе спокоен, но в очите му гореше бясна ярост. Той вдигна скиптъра от слонова кост, насочи го…
	Светлината в залата примигва. Изведнъж накуцващият философ изпищя. Мускулите му се сгърчиха в спазъма на непоносимо страдание. Той падна по лице на мраморния под, извивайки се от болка.
	— Кром!
	Принц Тан посегна към рапирата си, но скиптърът, насочен към него, го накара да се вцепени. Очите му станаха мъртви и празни. Ледена пот изби по бледото му чело. Той също изкрещя и рухна на колене, дерейки с нокти веждите си, докато иглите на ослепяваща болка пронизваха мозъка му.
	— А сега ти, млади варварино!
	Конан скочи. Движеше се с бързината на нападаща пантера. Достигна първото стъпало на пиедестала, преди Мунтасем хан да бе помръднал. Мечът му се вдигна, заклати се и падна от ръцете му, внезапно загубили своята сила. Вълна на арктичен студ скова тялото му. Тя се излъчваше от бавно пулсиращия камък в ръката от слонова кост. Конан се опита да поеме дълбоко въздух.
	Горящият поглед на Мунтасем хан се заби в очите му. Приличното на череп лице се изкриви в отвратително подобие на усмивка.
	— Сърцето защитава наистина… но само онзи, който знае как да извика мощта му! — изсмя се сатрапът, докато Конан се опитваше да събере отново сила в безчувствените си крайници.
	Стиснал челюсти, той мрачно се бореше с цялата си дивашка упоритост срещу сковаващата вълна на студа и зловонната тъмнина, която сякаш извираше от демоничния кристал и бавно обхващаше съзнанието му. Силата изтичаше от ръцете му, както вино от пробит мях, той падна на колене и се свлече в основата на пиедестала. Почувства как съзнанието му се свива в една малка и самотна светла точка, загубена сред огромната пропаст на ревящата тъмнина, и последната искрица на волята му потрепва като пламъка на свещ в буря. Загубил надежда, но с ожесточена и неизкоренима упоритост той продължаваше да се съпротивлява…


>	7. Сърцето и Ръката

	Разнесе се женски писък. Изненадан, Мунтасем хан трепна от неочаквания звук. Вниманието му се отклони от Конан… фокусът се загуби… и в този миг слаба бяла фигура на голо момиче с блестящи тъмни очи и развята коса бързо изтича иззад сянката на една колона до безпомощния кимериец.
	През бушуващата в съзнанието му мъгла Конан вдигна поглед към нея. Хилдико?
	Бърза като мисълта, тя коленичи до него. Бледата й ръка бръкна в кесията на кръста му и се появи отново, държаща Сърцето на Тамуз. Тя леко скочи на крака и хвърли талисмана към Мунтасем хан.
	С тъп звук той го удари точно между очите. Изведнъж тялото на сатрапа, от което сякаш бяха изчезнали костите, се свлече в тапицираната прегръдка на черния трон. Ръката на Нергал се изплъзна от безчувствените му пръсти и издрънча на мраморните стъпала.
	В мига, в който тя падна, магията, обхванала Аталис и принц Тан загуби силата си. Бледи, потресени, изтощени, те все пак осъзнаха, че са живи. И могъщата сила на Конан се върна в проснатото му тяло. Проклинайки, той скочи на крака. С едната си ръка сграбчи Хилдико за рамото и я дръпна настрана, а с другата вдигна меча си от мраморния под. Приклекна, готов да нанесе удар.
	И в същия момент застина, примигвайки от удивление. Талисманите лежаха от двете страни на сатрапа и от тях извираха някакви странни сили.
	От Ръката на Нергал се разнасяше трептящата паяжина на злокобно сияние с тъмен като на полиран абанос блясък. Долавяше се сатанинското му дихание, вледеняващият космически студ. Сферата на неговата сила се разширяваше недоловимо и оранжевата светлина на факлите помръкна.
	В този момент ореол от златно сияние се появи около Сърцето на Тамуз и образува облак от ослепителен кехлибарен огън. От него се разнесе меденият аромат на пролетта, който обезсили арктичния студ, а мощни снопове от лъчи пронизаха черната паяжина на Нергал. Двете магически сили се срещнаха и започнаха борба. Конан почтително отстъпи пред тази схватка на боговете, присъединявайки се към смаяните си спътници. Застана до тях, гледайки със страхопочитание невъобразимата битка. Треперещото голо тяло на Хилдико се сви в ръцете му.
	— Как попадна тук, момиче? — попита той. Тя се усмихна уморено и с все още изплашени очи.
	— Събудих се, дойдох в съзнание и отидох в стаята на господаря, но я заварих празна. С помощта на кристала видях фигурите ви да влизат в залата на сатрапа и как той се събуди и се изправи срещу вас. Аз… аз ви последвах и като разбрах, че надвива, реших да рискувам и да взема Сърцето…
	— Голям късмет имахме, че успя — призна Конан мрачно.
	Аталис стисна ръката му.
	— Виж!
	Златната мъгла на Тамуз вече се бе превърнала в гигантска блестяща фигура от ослепителна светлина, напомняща смътно човешка по формата си, но огромна като статуите на онези колоси, издялани в отдавна забравени времена.
	Тъмната паяжина на Нергал също бе придобила гигантски размери. Сега тя приличаше на необятен, абаносов силует, отвратителен, надвиснал, недооформен, подобен по-скоро на грамадна маймуна, отколкото на човек. В облака, който напомняше отвратителна глава, се забелязваха очи, злобно светещи като смарагдови звезди.
	Двете сили се срещнаха с раздиращ слуха звук, като два сблъскващи се свята. Стените потрепериха от яростта на сблъсъка. Въздухът сякаш бе зареден с мириса на озон. Всеки път, когато златният бог и черният демон се докосваха, изтрещяваха светкавици.
	Ослепително ярки лъчи се забиваха в плътната тъмна маса. Изпепеляващото сияние сякаш разкъсваше на парчета плуващата във въздуха тъмнина. За миг тъмната паяжина обгърна и затъмни блестящия силует… но само за миг. Разнесе се страхотен гръм и черната маса като че ли се разтвори в прегръдка от нетърпимо ярка светлина. И изчезна. В един кратък момент лъчистата фигура надвисна над пиедестала, обхвана го като погребална клада и също изчезна.
	В доскоро разкъсваната от гръмотевичен тътен зала на Мунтасем хан настана оглушителна тишина. Двата талисмана бяха изчезнали от разрушения пиедестал… може би разпаднали се на атоми от мощта на освободените космични сили, а може би прехвърлени в някакво далечно и потайно място, за да изчакат следващото пробуждане на съществата, които символизираха. Това никой не можеше да каже.
	А тялото върху пиедестала? От него бе останала само малка купчинка пепел.
	— Сърцето винаги е по-силно от ръката! — каза Аталис тихо в кънтящата тишина.


	Конан слагаше юздите на голямата черна кобила с малко грубата си, но опитна вече ръка. Кобилата потрепваше, нетърпелива да препусне по посипания с чакъл път. Варваринът се усмихна, видимо доволен от силата на великолепното животно. Огромна пелерина от алена коприна се спускаше по широките рамене, а сребристата ризница проблясваше на утринната светлина.
	— Значи твърдо си решил да ни напуснеш, Конан? — запита принц Тан, великолепен в одеждите си на нов сатрап на Яралет.
	— Да! Гвардията на сатрапа е прекалено спокойно място, а аз жадувам да отида в новата армия, която крал Илдиз събира за война срещу племената от планините. Една седмица бездействие ми дойде предостатъчно! Така че сбогом, Тан и Аталис!
	Той дръпна рязко юздите, насочи кобилата в обратна посока и напусна двора на къщата на прорицателя, докато Аталис и принцът мълчаливо го наблюдаваха.
	— Странно е, че наемник като Конан пожела да вземе по-малко, отколкото би могъл — каза новият сатрап. — Предложих му сандък със злато… щеше да му стигне за цял живот. А той взе само една малка торбичка, заедно с коня, който бе намерил на бойното поле, както и собствените си оръжия. Обясни ми, че многото злато само щяло да го забави по пътя.
	Аталис сви рамене… и се усмихна, посочвайки към далечния край на двора. Стройна бритунка с дълга къдрава коса се появи на входа на къщата. Тя приближи до Конан, който спря кобилата и се наведе, за да разменят няколко думи. След това протегна ръка, прихвана я за гъвкавия кръст и я метна пред себе си на седлото. Тя седна странично, обгърна врата му с двете си ръце и зарови лице в гърдите му.
	Той се обърна, вдигна във въздуха бронзовата си длан, засмя се за сбогом и потегли с хубавото момиче пред себе си.
	Аталис се усмихна.
	— Изглежда, че някои мъже предпочитат други неща пред златото — отбеляза той.
