D>
	Посвещава се на ТК
D$


>	Първа част
>	Капери

>>	1

	Когато получи предупредителен есемес от Бела Лурдес, Бош беше в килия номер 3 на стария арест в Сан Фернандо и преглеждаше папките в един от кашоните за Есме Таварес:
C>
	ЛАПУ и ОП са на път към теб. Тревино им е казал къде си.
C$
	Бош беше където беше в началото на всяка седмина — седеше зад импровизираното си бюро от дървена врата, взета „назаем“ от склада на „Комунални услуги“ и поставена върху два купа кашони с папки. Благодари на Лурдес с есемес, отвори приложението за записки на телефона си и включи диктофона. Остави телефона с екрана надолу върху „бюрото“ си и го покри частично с друга папка от кашона на Таварес. Просто се подсигуряваше. Нямаше представа защо хора от офиса на областния прокурор и старото му полицейско управление в Лос Анджелис са решили да дойдат да го видят толкова рано в понеделник сутринта. Никой не му се бе обадил да го предупреди за визитата, но от друга страна, зад металните решетки сигналът бе почти несъществуващ. Въпреки това той знаеше, че изненадващите посещения често са тактически ход. Отношенията на Бош с ЛАПУ след принудителната му оставка преди две години бяха меко казано обтегнати и адвокатът му го бе убедил, че трябва да документира всичките си контакти с полицейското управление.
	Докато ги чакаше, продължи да преглежда папката. Интересуваха го показанията, снети през седмиците след изчезването на Таварес. Вече ги беше чел, но вярваше, че документацията често съдържа тайната за разгадаването на неразрешен случай. Всичко нужно е пред очите ти, ако можеш да го видиш, разбира се: някакво логическо несъответствие, скрита следа, противоречие в показание, ръкописна бележка от следователя в полето на доклад — всички тези неща бяха помагали на Бош да разрешава случаи през кариерата си, която продължаваше вече над четири десетилетия.
	По случая Таварес имаше три кашона. Официално ставаше дума просто за изчезнало лице, но през петнайсетте години след вкарването на случая в архива се бе насъбрал куп папки, висок цял метър, понеже случаят бе категоризиран като неразрешен само защото така и не бе намерен труп.
	Когато преди две години бе дошъл в полицейското управление на Сан Фернандо, за да предложи доброволно уменията си за неразрешените случаи, Бош бе попитал началник Антъни Валдес откъде да започне. Началникът, който служеше в управлението от двайсет и пет години, му бе казал да започне с Есмералда Таварес. Този случай бе измъчвал Валдес през годините му на следовател, но сега, като полицейски началник, той вече просто не можеше да му отдели никакво време.
	През двете години на работата си на непълен работен ден в Сан Фернандо Бош бе активирал няколко случая и бе разрешил десетина, сред които изнасилвания и убийства. Но винаги когато бе намирал час-два свободно време, се бе връщал на Есме Таварес, за да се разрови пак и пак из кашоните. Тя вече започваше да измъчва и него. Изчезнала млада майка, зарязала в количката спящо бебе. Случаят може и да бе заведен като изчезване, но на Бош не му се наложи да прегледа изцяло дори първия кашон, за да разбере онова, което бяха разбрали началникът и всички останали следователи преди него. Най-вероятно ставаше дума за мръсна игра: Есме Таварес не беше просто изчезнала, тя беше мъртва.
	Чу металната врата на затворническото крило да се отваря и след това крачките по бетонния под, минаващ пред групираните по тройки килии. Вдигна поглед през металните решетки и се изненада кого видя.
	— Здрасти, Хари.
	Беше бившата му партньорка Лусия Сото в компанията на двама с костюми, които Бош не познаваше. Фактът, че Сото явно не го бе предупредила, че идват, накара Бош да бъде нащрек. Пътят дотук от центъра на Сан Фернандо, където се намираха както централата на ЛАПУ така и офисът на ОП, бе поне четирийсет и пет минути, а това оставяше достатъчно време да напишеш есемес, казващ примерно: „Здрасти, Хари, идваме при теб“. Само че това не се бе случило и той предполагаше, че двамата непознати са спрели Сото да опита да го направи.
	— Здрасти, Лусия, отдавна не сме се виждали — каза Бош. — Как си?
	Само че не изглеждаше сякаш някой от тримата изгаря от желание да влезе в килията на Бош, макар тя явно да бе със сменено предназначение. Той стана, измъкна ловко телефона си изпод папката и го сложи в джоба на ризата си с екрана към гърдите си. Отиде при решетките и подаде ръка през тях. Макар през последната година да се бяха чували със Сото по телефона и чрез есемеси, не я бе виждал. Тя обаче се бе променила — беше отслабнала, дори изглеждаше изпита и видимо изморена, а в тъмните й очи се долавяше безпокойство. Вместо да раздруса ръката му, тя само я стисна силно и той прие това като съобщение: „Внимавай!“.
	Не му бе трудно да схване кой от мъжете какъв е. И двамата бяха малко над четирийсетте и бяха с костюми, които приличаха на свалени от стойките в „Мене Уеърхаус“*. Но райето на мъжа отляво изглеждаше леко износено, което за Бош означаваше, че мъжът носи кобур под мишницата и дулото опъва плата на сакото отвътре. Не се съмняваше, че хастарът вече е протрит. След не повече от половин година този костюм щеше да е за боклука.
	[* Голяма верига магазини в САЩ за мъжко облекло. — Б.пр.]
	— Боб Тапскот — представи се мъжът. — Новият партньор на Луси.
	Тапскот бе чернокож и Бош се запита има ли някаква връзка с Хорас Тапскот, покойния музикант от южната част на Ел Ей, играл някога важна роля за съхраняването на местната идентичност на джаза.
	— Аз съм Алекс Кенеди, заместник областен прокурор — каза вторият мъж. — Искаме да поговорим с вас, ако разполагате с няколко минути.
	— Ъ-ъ… естествено — запъна се за момент Бош. — Заповядайте в кабинета ми.
	И ги покани с жест в някогашната килия, обзаведена сега с метални полици, натоварени с папки за различни случаи. Имаше и пейка без облегалка, останала от някогашната функция на килията като изтрезвител. Бош бе натрупал върху нея папки от различни случаи, за да са му подръка за справки. Започна да ги трупа една връз друга, за да освободи място за гостите, макар да се досещаше, че те няма да седнат.
	— Всъщност ние вече говорихме с капитан Тревино и той ни каза да използваме залата за оперативни в бюрото на детективите — каза Тапскот. — Ще е по-удобно за всички ни. Имаш ли нещо против?
	— Щом капитанът не възразява, какво против мога да имам — съгласи се Бош. — Но за какво става дума?
	— Престън Бордърс — късо отговори Сото.
	Бош вече се бе отправил към отворената врата на килията, но споменаването на името го накара да спре.
	— Нека изчакаме да отидем в залата — бързо се намеси Кенеди. — Ще говорим там.
	Сото погледна Бош по начин, подсказващ, че е притисната от ОП. Той взе ключовете си, излезе от килията и затвори металната врата с тежко издрънчаване. Ключът за килията бе изчезнал бог знае кога, така че Бош прекара през прътовете на решетката метална верига и заключи вратата с катинар.
	Излязоха от стария арест, минаха през склада на „Комунални услуги“ и излязоха на Първа улица. Докато чакаха колите да преминат, Бош небрежно извади телефона си и провери за новополучени съобщения. Да, не бе получил нищо от Сото нито от никой друг преди пристигането на групата. Остави записа да върви и прибра телефона в джоба си.
	Сото проговори, но не във връзка с причината за идването им до Сан Фернандо.
	— Наистина ли това е офисът ти, Хари? — попита тя. — Искам да кажа… наистина ли са те заврели в арестантска килия?
	— Аха — потвърди Бош. — Това е било изтрезвител и понякога ми се струва, че усещам миризмата на повърнато, когато отворя вратата сутрин. Говори се, че поне петима-шестима са се обесили тук през годините. Смята се, че е обитавана от призраци. Но неразрешените случаи са архивирани тук, така че тук работя и аз. Старите архиви се съхраняват в другите две килии, та достъпът до тях да е лесен. А и обикновено няма никой, който да ми досажда.
	Надяваше се намекът да е ясен за посетителите му.
	— И какво… няма ли вече арест? — учуди се Сото. — Да не би да ги карат чак до Ван Найс*?
	[* Квартал в района Долина Сан Фернандо на Лос Анджелис. — Б.пр.]
	Бош посочи през улицата към полицейския участък, към който отиваха, и обясни:
	— Във Ван Найс държат само жените. Тук е арест за мъжете, към участъка. Последна дума във всичко, единични килии. Аз самият няколко пъти съм отсядал там. Много по-добре е от килиите за предварителен арест, където всички хъркат.
	Погледът й подсказваше, че се е променил, след като има желание да спи в затворническа килия. Той й намигна и добави:
	— Мога да работя навсякъде. И да спя навсякъде.
	Когато трафикът намаля, пресякоха до участъка от другата страна и влязоха. За детективското бюро имаше пряк вход отдясно. Бош отключи вратата с карта и я задържа, за да могат да влязат другите.
	Бюрото бе с размерите на гараж за една кола. В средата му имаше три работни места, сбутани едно до друго. Бяха на тримата детективи на пълен работен ден в отдела: Дани Систо, съвсем наскоро повишения Оскар Лусон и Бела Лурдес, само два месеца на работа след продължително възстановяване вследствие на рана, получена при изпълнение на служебните задължения. Стените на отдела бяха скрити зад кантонерки, зарядни устройства за радиостанциите, ъгълче за кафе и масичка за принтер под дъските за съобщения, покрити с работни графици и вътрешни обяви. Виждаха се и многобройни плакати с лицата на издирвани и изчезнали лица, сред които и няколко снимки на Есме Таварес от преди петнайсет години.
	Високо на една от стените бе окачен плакат, изобразяващ незабравимите патоци на Дисни — Хюи, Дюи и Луи, каквито бяха използваните с гордост прякори на работещите под тях детективи. Кабинетът на капитан Тревино бе отдясно, а залата за оперативки — отляво. Трета стая бе дадена под наем за офис на съдебните медици и я използваха двама следователи патологоанатоми, които покриваха цялата долина на Сан Фернандо и дори някои райони на север.
	И тримата детективи бяха на работните си места пред съответните си работни станции. Неотдавна бяха разбили голяма престъпна организация за кражба на коли и адвокатът на един от заподозрените саркастично ги бе кръстил Хюи, Дюи и Луи. Това се бе превърнало в име на групата им и те го използваха като почетен знак.
	Бош видя Лурдес да наднича от бюрото си над преградата и й кимна от благодарност за предупреждението. Беше едновременно и знак, че засега всичко се развива нормално.
	Поведе посетителите към залата за оперативки. Това бе звукоизолирана стая със стени, покрити с бели дъски и монитори с плоски екрани. В центъра й имаше маса като за заседателна зала и осем стола с кожена тапицерия. Стаята бе замислена да служи за команден пост в случай на разследване на голямо престъпление, при операции на тактически групи и при координирани действия по време на засягащи обществото кризи като земетресения и размирици. В действителност подобни инциденти бяха рядкост и стаята се използваше основно като трапезария за обеди, а голямата маса и удобните столове я правеха идеална за групово хранене. В стаята се долавяше характерният аромат на мексиканска кухня. Собственикът на „Магали Тамалес“ на Маклей Авеню често донасяше безплатна храна за състава и тя по правило бе поглъщана в залата за оперативки.
	— Сядайте — покани ги Бош.
	Тапскот и Сото седнаха от едната страна на масата, а Кенеди заобиколи и се настани срещу тях. Бош избра стол в единия край на масата, за да може да държи под око и тримата, седна и попита:
	— Е, какво има?
	— Ами… нека първо се представим — започна Кенеди. — Ти, разбира се, познаваш, детектив Сото от съвместната ви работа в отдел „Текущи и неразрешени“. Това е детектив Тапскот. Двамата работят с мен по ревизията на случай с убийство, с който си се занимавал преди почти трийсет години.
	— Престън Бордърс — каза Бош. — Как е Престън? Последния път, когато се сетих за него, очакваше изпълнение на смъртна присъда в Сан Куентин.
	— Още е там.
	— И защо се интересувате от случая?
	Кенеди придърпа стола си по-близо до масата и опря лакти на нея. Забарабани с пръстите на лявата си ръка, обмисляйки как да отговори на въпроса на Бош, макар да бе ясно, че всички подробности около изненадващата визита са репетирани.
	— Придаден съм към Отдела за надзор на присъдите — обясни Кенеди. — Сигурен съм, че си чувал за него. Използвам детективи Тапскот и Сото по някои от случаите, върху които работя, заради опита им в разнищване на неразрешени случаи.
	Бош знаеше, че ОНП е нов и действащ след напускането му на ЛАПУ. Създаването му бе в изпълнение на предизборно обещание, дадено в разгара на кампания, в която най-горещо дебатираният проблем бе работата на полицията. Новоизбраният ОП — Так Кобаяши — бе обещал да създаде отдел, чиято основна дейност да е да се занимава с лавината случаи, в които нови методи на криминологията бяха довели до падането на стотици влезли в сила присъди в цялата страна. Не само новата наука бе станала флагман, но старата наука, някога смятана за източник на необорими доказателства, бе развенчана, което разтваряше вратите на затворите за невинните в тях.
	В мига, в който Кенеди спомена новото си назначение, Бош разбра за какво става дума. Бордърс, човекът, за когото се смяташе, че е убил три жени, но бе осъден за само едно убийство, бе направил последен опит да се спаси след трийсет години в очакване на смъртта.
	— Това сигурно е някакъв майтап — не повярва Бош. — Бордърс? Наистина ли? Сериозно ли сте се захванали точно с неговия случай?
	Премести поглед от Кенеди към стария си партньор, Сото.
	Чувстваше се тотално предаден.
	— Лусия? — подкани я той.
	— Хари — каза тя, — трябва да го изслушаш.


>>	2

	Бош се чувстваше така, сякаш стените на стаята се затварят около него. В мислите си — а и такава бе реалността — бе извадил Бордърс от играта завинаги. Не вярваше, че на садистичния сексманиак някога ще му боднат иглата, но очакването на изпълнението на смъртна присъда си е преживяване, което само по себе си не е за завиждане. Във всички случаи поне изолацията бе най-малкото, което Бордърс заслужаваше. Бяха го вкарали в „Сан Куентин“ на двайсет и шест. За Бош това означаваше поне петдесетина години живот в единична килия. По-малко, ако извадеше късмет. Много затворници в Калифорния предпочитаха самоубийството пред чакането на иглата.
	— Не е толкова просто, колкото си мислиш — каза Кенеди.
	— Така ли? — удиви се Бош. — Защо не ми обясниш?
	— Задължение на ОНП е да разглежда всички законно подадени молби за преразглеждане на присъди. Прегледът, който извършваме, е първата фаза, която се провежда вътрешно, преди случаите да отидат в ЛАПУ или друг правоохранителен орган. Когато даден случай отговори на условията за определено ниво на загриженост, преминаваме на следващата фаза и правоохранителните органи извършват комплексно разследване.
	— И разбира се, в този момент всички подписват декларации за неразгласяване на информацията. — Бош гледаше Сото, докато го казваше. Тя отмести поглед.
	— Абсолютно — потвърди Кенеди.
	— Не знам какви точно доказателства ви е предоставил Бордърс или адвокатът му, но мога да те уверя, че всичко това е пълна дивотия — каза Бош. — Той е убил Даниел Скайлър и всичко друго е прах в очите.
	Кенеди не реагира, но от изражението му Бош разбра, че го е изненадал, че все още помни името на жертвата.
	— Да, след трийсет години още помня името й — натърти Бош. — Също така помня Дона Тимънс и Вики Новотни, двете жертви, за които твоят офис твърдеше, че не сме събрали достатъчно улики, за да предявим обвинение. Те включени ли са в комплексното ви разследване?
	— Хари… — обади се Сото в опит да го успокои.
	— Бордърс не е внесъл никакви нови доказателства — каза Кенеди. — Всичко си е било в ръцете ни.
	Това едва не нокаутира Бош. Кенеди говореше за веществените доказателства по случая. Това на свой ред означаваше, че е имало улика, прибрана от местопрестъплението, която оневинява Бордърс за престъплението, а това на свой ред предполагаше некомпетентност или — още по-лошо — злоупотреба със служебно положение, в смисъл че той или не е забелязал някакво веществено доказателство, или съзнателно го е „пропуснал“.
	— За какво говорим все пак? — попита Бош.
	— За ДНК — поясни Кенеди. — Това не е било част от случая през осемдесет и осма. Делото се е слушало още преди ДНК да бъде разрешена за използване в наказателните дела в Калифорния. Чак след година за първи път се представя и приема от съда във Вентура. А в окръг Ел Ей това става още една година по-късно.
	— Ние не разполагахме с ДНК — възрази Бош. — Просто намерихме вещи на жертвата, скрити в апартамента на Бордърс.
	Кенеди кимна на Сото.
	— Отидохме в архива и отворихме клетката — каза тя. — Знаеш как се прави. Занесохме дрехите, взети от жертвата, в лабораторията за серологическо* изследване.
	[* Серология — област на биологията и имунологията, която се занимава с изучаването на кръвния серум и реакциите между антитела и антигени. — Б.пр.]
	— Правиха й серология още преди трийсет години — напомни Бош. — Но тогава търсеха АВО маркери вместо ДНК*. И не намериха нищо. Сега ще ми кажеш, че…
	[* Става дума за т.нар. А, В и О алели (алел е една от няколкото различни форми на генетична информация в ДНК, намираща се на конкретно място в конкретна хромозома). — Б.пр.]
	— Намериха сперма — намеси се Кенеди. — Нищожно количество, но намериха. Науката явно се е развила след онова убийство. И установиха, че спермата не е от Бордърс.
	Бош поклати глава.
	— Окей, ще захапя стръвта. Чия е?
	— На изнасилвач на име Лукас Джон Олмер — отговори Сото.
	Името бе напълно непознато на Бош. Той трескаво започна да мисли какъв номер е бил извъртян и как това да бъде разобличено, без дори за секунда да допусне, че е сгрешил, когато е закопчал белезниците около китките на Бордърс.
	— Олмер е в „Сан Куентин“, нали? — предположи той. — Цялата работа е толкова…
	— Не, не е — прекъсна го Тапскот. — Мъртъв е.
	— Повярвай, Хари, и ние можем някои неща — добави Сото. — Не сме тръгнали с готова хипотеза. Олмер никога не е бил в „Сан Куентин“. Починал е в Коркоран преди две години и никога не се е срещал с Бордърс.
	— Скъсахме си задниците в проверки от неделя досега — отново се намеси Тапскот. — Двата затвора са на петстотин километра един от друг и двамата нито са се познавали, нито някога са комуникирали помежду си. Чукаш на грешна врата.
	Имаше някакво злорадство в начина, по който говореше Тапскот, сякаш му казваше: „Я сега да те видя“. На Бош му идеше да го зашлеви през устата. Сото знаеше какво може да вбеси Бош, затова сложи успокоително ръка върху неговата.
	— Хари, вината не е твоя — каза тя. — На лабораторията е. Докладите им са запазени. Прав си, тогава те не са намерили нищо. Пропускът е техен.
	Бош я погледна и издърпа ръката си изпод нейната.
	— Наистина ли вярваш на това? — попита я. — Защото аз не вярвам. Бордърс е. Той е зад всичко това… по някакъв начин. Усещам го.
	— Но как, Хари? Ние не открихме нищо съмнително.
	— Кой е бил в клетката с веществените доказателства след слушането на делото?
	— Никой. Всъщност последният отварял онази клетка си ти. Оригиналните печати с твоя подпис и ръкописна дата бяха непокътнати. Покажи му видеото.
	И тя кимна на Тапскот, който извади телефона си, пусна видеоклипа, завъртя екрана към Бош и уточни:
	— Това е в Пайпър Тек.
	Пайпър Тек беше огромен комплекс в деловия център на града, където се намираше документалният архив на ЛАПУ, както и архивният склад за веществени доказателства, заедно с отдела за пръстови отпечатъци и авиоотрядът, използващ просторния като стадион покрив на сградата за хеликоптерна площадка. Бош знаеше, че използваният в архива протокол за работа със съхраняваните там материали е безукорен. Допускаха се само положили клетва полицаи, които трябваше да предоставят служебните си карти и да оставят пръстовите си отпечатъци, за да изтеглят веществените доказателства за който и да е случай. Кашоните се отваряха в зона за оглед, намираща се под денонощно видеонаблюдение. Но това беше видео на Тапскот, записано с телефона му.
	— Това не беше първата операция на ОНП, така че си имаме собствен протокол — обясни Тапскот. — Един от нас отваря кашона, друг записва всичко случващо се. Няма значение дали те там използват свои видеокамери. Както можеш да видиш, печатите са непокътнати и няма следи да са манипулирани.
	Видеото показваше Сото да поднася кашона пред камерата и да го завърта, така че да се види от всички страни, че печатите са в първоначалния си вид. Капаците на кашона бяха запечатани със старите етикети, използвани през 80-те. През поне последните две десетилетия полицейското управление използваше червено тиксо, което се късаше и отлепяше, ако някой се опиташе да го манипулира. Но през 1988 за запечатване на кашони с веществени доказателства се използваха бели правоъгълни стикери с надпис __Веществени доказателства, изследвани от ЛАПУ__ и редове за подпис и дата на запечатването. Сото се отнасяше към кашона с досада, зад която Бош разчете убедеността й, че само си губят времето. Бош смяташе, че поне до този момент тя е на негова страна.
	Тапскот даде в близък план печатите върху горния капак на кашона. Бош различи собствения си подпис върху горния централен стикер, до който се четеше датата 09-09-1988. Знаеше, че тази дата документира запечатването на кашона в края на процеса. Бош бе върнал веществените доказателства, бе запечатал кашона и го бе завел в архива в случай че евентуално обжалване доведе до отмяна на присъдата и делото бъде върнато в съда. Бордърс обаче не бе обжалвал и кашонът, както изглеждаше, бе останал на стелажа в архива, гарантиран срещу евентуално разчистване, защото той бе имал предвидливостта да го надпише съвсем ясно със „187“ — члена за убийство в калифорнийския наказателен кодекс, което за работещите в архива означаваше „Да не се изхвърля“.
	Докато Тапскот обработваше кашона, Бош разпозна своя почерк по поставените стикери върху всички съединения на кашона, включително тези на дъното. Винаги го бе правил до момента, когато въведоха в обръщение специалното червено тиксо.
	— Върни назад — внезапно каза той. — Искам да разгледам предишния подпис.
	Тапскот натисна няколко бутона и постави клипа на пауза върху едрия план с подписа на Бош, който се наведе, за да го разгледа внимателно. Подписът бе избледнял, но изглеждаше нефалшифициран.
	— Окей — каза той неохотно.
	Тапскот продължи възпроизвеждането на видеото. На екрана Сото взе макетния нож, вързан на верижка към масата за оглед, и разряза етикетите, за да отвори кашона. После започна да изважда от него различни неща, сред които облеклото на жертвата и плик с изрязаните й нокти, като назоваваше отчетливо всеки предмет, за да бъде надлежно регистриран. Сред нещата, които спомена, беше медальон във формата на морско конче, изиграл ключова роля за осъждането на Бордърс.
	Преди видеото да свърши Тапскот спря възпроизвеждането и прибра телефона в джоба си.
	— И така нататък, и така нататък — въздъхна той. — Никой не се е ебавал с кашона, Хари. Извадихме от него неща, които са били там, когато самият ти си го запечатал след процеса.
	Това, че Тапскот — практически непознат — се бе обърнал към него на малко име, подразни Бош. Той обаче потисна раздразнението си и помълча малко: обмисляше за първи път възможността трийсетгодишната му вяра във възтържествуването на справедливостта да се е крепяла на лъжа.
	— Къде са я намерили? — попита след малко.
	— Какво да са намерили? — не го разбра Кенеди.
	— ДНК-то — нетърпеливо уточни Бош.
	— Микроточка на пижамата на жертвата — отговори Кенеди.
	— Лесно за пропускане през 87-а — каза Сото. — Тогава сигурно са използвали само черна светлина*.
	[* Източник на UV-A светлина, под която на тъмно започват да светят обекти, съдържащи флуоресцентни или фосфоресцентни молекули (в списъка на тези материали са телесните течности). — Б.пр.]
	Бош кимна, после попита:
	— И какво следва?
	Сото погледна Кенеди — този въпрос явно влизаше в сферата на неговата компетентност.
	— Ще има слушане по подадена молба за хабеас*, насрочено в Състав 107 за следващата сряда — отговори прокурорът. — Ние ще се присъединим към адвокатите на Бордърс и ще пледираме пред съдия Хоутън да отмени присъдата и да го освободи.
	[* Habeas corpus (лат.) — предписание за явяване на задържания в съда с цел разглеждане на законността на задържането му. — Б.пр.]
	— Господи — въздъхна Бош.
	— Освен това адвокатът му уведоми градските власти, че ще заведе иск — продължи Кенеди. — Свързахме се с градския прокурор, откъдето ни уведомиха, че се надяват на споразумение. Вероятно става дума за седемцифрена сума.
	Бош заби поглед в масата. В момента не можеше да погледне никого в очите.
	— И трябва да те предупредя — завърши Кенеди, — че ако не бъде постигнато споразумение и той заведе иск във федералния съд, искът може да бъде насочен лично срещу теб.
	Бош кимна. Знаеше го. Искът за накърняване на гражданските права, заведен от Бордърс, щеше да направи Бош лично отговорен за нанесените щети, ако градските власти не поемеха обезщетението. И понеже преди две години Бош беше осъдил кметството да възстанови пълната му пенсия, сега едва ли щеше да се намери и един човек в градската прокуратура, проявяващ дори минимален интерес да възмезди Бош за щетите, присъдени на Бордърс. Единствената мисъл, пробиваща през тази мрачна реалност, бе за дъщеря му. Той щеше да остане само със застраховката си, която щеше да премине към нея, когато той си отидеше.
	— Съжалявам — каза Сото. — Ако имаше някакъв друг…
	И спря. Той бавно вдигна поглед към нея и каза:
	— Девет дни.
	— Какво искаш да кажеш? — не го разбра тя.
	— Слушането е след девет дни. Това е времето, с което разполагам, за да открия как го е направил.
	— Хари, занимаваме се само с това от пет седмици. Няма нищо. Всичко се е случило преди Олмер да бъде засечен от нечий радар. Единственото, което знаем, е, че тогава не е бил в затвора и е пребивавал в Ел Ей — установихме къде е работил. Но ДНК-то си е ДНК: на пижамата й има ДНК на мъж, впоследствие осъден за многократни отвличания с изнасилване. Във всички случаи е имало проникване в къща… доста сходно със Скайлър. Но без убийството. Не знам… погледни фактите. Никой прокурор на света не би се занимавал с това, а още по-малко би постъпил различно.
	Кенеди прочисти гърлото си.
	— Дойдохме тук от уважение към теб и към всички случаи, които си разнищил през годините. Не искаме да сме противници в този случай. Това не би свършило добре за теб.
	— А не ти ли е хрумвало, че всеки от тези „разнищени“ от мен случаи ще се окаже застрашен от тази история? — попита го Бош. — Отвориш ли вратата пред този тип, можеш веднага да я отвориш и пред всички останали, които съм прибрал на топло. Дори да го припишем на лабораторията, пак е същото — опозорява се всичко.
	Облегна се на стола и се загледа в старата си партньорка. Някога й беше наставник. Тя трябваше прекрасно да съзнава какво означава всичко това за него.
	— Ситуацията е каквато е — каза Кенеди. — Не можем да я променим. Имаме задължение: „По-добре сто виновни да бъдат освободени, отколкото един невинен да бъде осъден“.
	— Спести ми изопачения си бенфранклиновски цитат* — сопна се Бош. — Намерихме улики, свързващи Бордърс с изчезването и на трите жени, а вие пасувахте за два от случаите, защото някакъв сополив прокурор решил, че не му стига. Това просто не се връзва с нищо. Искам деветте дни, за да проведа собствено разследване, и искам достъп до всичко, с което разполагате, и всичко, което сте направили.
	[* Точният цитат на Бенджамин Франклин е „Максимата, че е по-добре сто виновни да избягат, отколкото един невинен да страда, отдавна се радва на всеобщо одобрение“. (В писмо до Бенджамин Вон от 14 март 1785). — Б.пр.]
	Гледаше Сото, докато го казваше, но му отговори Кенеди.
	— Няма да стане, детектив — отсече той. — Както вече казах, дойдохме като знак на внимание. Но ти вече не работиш по този случай.
	Преди Бош да го контрира, на вратата се почука и Бела Лурдес я открехна и му направи знак да излезе.
	— Хари, ела веднага.
	В гласа й имаше настойчивост, която Бош не можеше да пренебрегне. Той погледна седящите край масата и се надигна.
	— Изчакайте така — каза им, — не сме свършили.
	Стана и излезе. Лурдес затвори вратата.
	Стаята на полицаите беше празна — детективите се бяха изнесли. Вратата на капитана бе отворена и столът зад бюрото му бе празен.
	А Лурдес бе определено развълнувана. Прибра тъмната си коса зад ушите си с две ръце — жест, отдавна познат на Бош.
	— Какво е станало?
	— Имаме две жертви при обир на аптека в мола.
	— Две жертви? Полицаи?
	— Не, служители. Началникът иска всички да се явят там незабавно. Готов ли си? Ще се качиш ли с мен?
	Бош хвърли поглед към затворената врата на залата за оперативки и се замисли за казаното там. Какво щеше да прави? Как щеше да подходи?
	— Хари, трябва да тръгвам. Идваш ли, или не идваш?
	Бош я погледна.
	— Добре. Идвам.
	Тръгнаха бързо към изхода за служебния паркинг. Бош извади телефона си и изключи диктофона.
	— А ония? — попита Лурдес.
	— Майната им — каза Бош. — Ще разберат.


>>	3

	Сан Фернандо е община с площ шест и половина квадратни километра, заобиколена от всички страни от Лос Анджелис. След раздялата му с ЛАПУ и вярата му, че може да даде още много и че мисията му не е приключила, макар да нямаше къде да отиде, за Хари Бош да открие малко населено място, предлагащо работа, бе като да намери прословутата игла в купа сено. Измъчвано от вечни бюджетни дефицити в годините след рецесията от 2008-а и принудено да се раздели с една четвърт от четирийсетте си служители, полицейското управление бе заложило на създаването на доброволен отряд от предимно пенсионирани полицаи, които да запълнят дупките в практически всички отдели, като се започне от патрулите, мине се през комуникациите и се стигне до детективите.
	Когато началник Валдес се бе обърнал за помощ към Бош и му бе казал, че има стара арестантска килия, пълна с папки на неразрешени случаи, това бе като хвърляне на спасителен пояс на давещ се. Бош беше самотен и определено без посока след безцеремонната раздяла с работа, която бе вършил почти четирийсет години от живота си, и всичко това в момент, когато дъщеря му бе напуснала семейното огнище, за да следва. На всичко отгоре предложението бе дошло точно навреме. След всичките години на съвестен труд той просто не бе очаквал, че ще дойде ден, когато ще си тръгне от ЛАПУ, без да може да се върне.
	На възраст, когато повечето мъже се залавят с голф или си купуват яхта, Бош се чувстваше определено неприключил. А и не му беше в характера да оставя нещата незавършени. Изпитваше нужда да продължава да разследва, а подхващането на собствен бизнес като частно ченге или съдебен следовател нямаше да го устрои в дългосрочен план. Така че прие предложението на началника и скоро доказа, че умее да завършва с каквото се захване. И бързо премина от работата върху неразрешени случаи на непълен работен ден към настойничество на цялото детективско бюро. Хюи, Дюи и Луи бяха отдадени на работата си добри следователи, но общият им трудов стаж като детективи беше под десет години. Самият капитан Тревино идваше на непълен работен ден в офиса, понеже отговаряше за надзора над комуникациите и ареста. Така се падна на Бош да обучава Лурдес, Систо и Лусон в занаята.
	Търговският район бе отсечка между две преки на Сан Фернандо Роуд, която разполовяваше градчето през центъра и бе осеяна с магазинчета, фирмички, барове и ресторанти. Намираше се в историческата част на града и беше подпрян в единия край от голям универсален магазин, затворен и пустеещ от няколко години, все още с надпис „Джей Си Пени“ на фасадата. Повечето други надписи бяха на испански, а фирмите обслужваха основно испаноезичното мнозинство на града, но това бяха най-вече приемни за организиране на сватбени тържества, quinceanera* салони, магазини за стоки втора ръка и складове за продажба на мексикански стоки.
	[* Quinceanera (исп.) — в Латинска Америка това е празнуването на 15-я рожден ден на момиче и символичния му преход от дете в девойка, което става на църковна служба, последвана от голямо парти. — Б.пр.]
	Пътуването от полицейския участък до местопрестъплението им отне три минути. Колата беше без отличителна маркировка. Бош се постара колкото можа да забрави за случая Бордърс и наученото в залата за оперативки, за да може да се съсредоточи върху непосредствената задача.
	— И какво знаем? — попита той.
	— Двама убити във „Фармация Фамилия“ — каза Лурдес. — Обадил се клиент, който влязъл и видял едната жертва. Патрулът намерил втората отзад. И двамата са служители. Приличат на баща и син.
	— Синът е пълнолетен?
	— Да.
	— Обвързаност с банди?
	— Не се знае.
	— Друго?
	— Това е. Гудън и Сандърс тръгнаха натам, когато приехме сигнала. Извикани са и съдебните лекари на шерифа.
	Гудън и Сандърс бяха двамата патоанатоми, обитаващи отдадения им под наем офис в детективското бюро. Беше късмет да са на разположение и толкова наблизо. Бош помнеше как, докато бе работил в ЛАПУ, му се бе налагало да чака по час и повече до появата на експертите по съдебна медицина.
	Макар след пристигането си в Сан Фернандо да бе разкрил вече три неразрешени случая, това щеше да е първото му разследване на терен тук. Това предполагаше, че ще има активно местопрестъпление с жертви на пода, а не снимки в папки за ориентиране. Протоколът и темпото щяха да са съвсем различни и това несъмнено щеше да го посъживи, въпреки че все още бе разстроен след срещата, от която току-що бе избягал.
	Лурдес зави към мола, а Бош погледна напред и разбра, че разследването вече е започнало не както трябва. Три полицейски коли бяха паркирани пред входа на аптеката, а това означаваше недопустимо близко. Трафикът по двете ленти пред мола не бе спрян, а шофьорите караха съзнателно бавно в опит да разберат каква е причината за това полицейско оживление.
	— Отбий тук — нареди той. — Онези коли са много наблизо, така че ще трябва да накарам да ги изтеглят и да затворят улицата.
	Лурдес направи както й бе казано и паркира пред бар на име Tres Reyes*, достатъчно далече от нарастващата тълпа зяпачи, които се трупаха пред аптеката.
	[* Tres Reyes (исп.) — Тримата крале. — Б.пр.]
	Слязоха и тръгнаха през тълпата. Между полицейските коли бяха опънати жълти ленти за отцепване на местопрестъпления, а двама полицаи разговаряха прави до багажника на една от колите, докато трети стоеше с палци под катарамата на колана — типичната поза на полицай — и наблюдаваше вратата на аптеката.
	Вратата бе подпряна с чувал с пясък, явно изваден от багажника на полицейската кола. Началник Валдес не се виждаше, както впрочем и никой от другите разследващи, а това означаваше, че всички те са вътре.
	— Мамка му… — промърмори той, докато тръгваше към вратата.
	— Какво? — неспокойно попита Лурдес.
	— Прекалено много бавачки… — изсумтя Бош. — Изчакай тук.
	И влезе в аптеката, като остави Лурдес отвън.
	Помещението бе малко, със само няколко пътеки между ниски стелажи, отиващи навътре до задния щанд, където всъщност се намираше и самата аптека. Зад щанда стоеше Валдес в компанията на Систо и Лусон. Гледаха надолу към онова, което Бош се досещаше, че е един от труповете. Тревино не се виждаше никакъв.
	Бош изсвири с пръсти късо и ниско, което привлече вниманието им, после им махна да излязат пред щанда. След това се обърна и излезе през вратата.
	Застана пред нея и когато тримата го последваха, избута с крак чувала с пясък, та вратата да се затвори, и попита:
	— Началник, мога ли да започна?
	Погледна Валдес и го изчака да му кимне. Искаше да поеме командване над разследването и държеше това да е ясно за всички присъстващи.
	— Действай, Хари — каза Валдес.
	Бош се увери, че е привлякъл вниманието на всички полицаи, и започна:
	— Окей, слушайте всички. Първият ни приоритет е да опазим местопрестъплението, което в момента не правим. Искам патрулните полицаи да изтеглят колите си и да затворят пресечката в двата й края. Опънете лента. Никой не бива да влиза без разрешение. Искам в двата края табели, на които да се записват имената на всеки полицай или криминалист, влязъл на територията на местопрестъплението. Записвайте също и регистрационния номер на всяка напуснала кола.
	Никой не помръдна.
	— Не го ли чухте? — обади се Валдес. — Размърдайте се. Вътре на пода имаме двама цивилни. Дължим на тях и на управлението да си свършим работата както трябва.
	Патрулните полицаи забързаха към колите си, за да изпълнят нарежданията на Бош. След това Бош и детективите се разделиха и започнаха да изтласкват насъбралите се на улицата минувачи. Някои задаваха на висок глас въпроси на испански, но Бош не им отговори. Оглеждаше внимателно лицата на онези, които му се бе паднало да избута възможно най-далече. Не бе изключено убиецът да е сред тях. Нямаше да е за пръв път.
	След установяването на местопрестъпление, разделено на две зони, Бош, началникът и тримата детективи се събраха отново пред входа на аптеката. Бош отново погледна Валдес за потвърждение, че разполага с нужните пълномощия, защото не очакваше следващите му ходове да се приемат добре.
	— Мога ли, началник? — попита за всеки случай.
	— Ти ръководиш, Хари — потвърди Валдес. — Как смяташ да го направиш?
	— Окей… трябва да ограничим хората в очертанията на местопрестъплението — започна Бош. — Докараме ли го до съд, ако адвокатът ни види да се прескачаме един друг, това ще му даде повече неща, за които да се захване и около които да посее смут в журито. Така че там ще влязат само двама души и тези двама сме Лурдес и аз. Систо и Лусон, вие поемате външния периметър. Искам да обходите двата края на улицата. Търсим свидетели и камери. Ние…
	— Ние пристигнахме тук първи — заяви Лусон и кимна към Систо. — Случаят е наш и на нас се полага да сме вътре.
	Лусон беше към четирийсетте и бе най-възрастният от тримата щатни детективи, макар да имаше най-малък опит като такъв. Беше прехвърлен в отряда едва преди половин година, след като бе прекарал дванайсет години в патрула. Повишението бе дошло, за да се запълни вакуумът след отпуска на Лурдес, а след връщането й Валдес бе намерил пари в бюджета да го задържи в отряда, понеже точно тогава бе имало пик в битовите престъпления, приписван на местната банда Сан Ферите. Бош го бе наблюдавал след повишението и бе заключил, че е добър и сериозен детектив… удачен избор от страна на Валдес. Но още не бе имал повод да разследва случай с него, докато с Лурдес вече бяха работили заедно. И сега искаше тя да поеме случая.
	— Няма да стане — отсече той. — Случаят се възлага на Лурдес. Вие двамата със Систо ще обходите по две преки в двете посоки с център това място. Интересува ни колата, с която са се измъкнали. Освен това търсим видеозапис и искам двамата да го откриете. Това е много важно.
	Видя, че Лусон се бори с подтика отново да оспори разпореждането му, но погледна Валдес, който стоеше, кръстосал ръце на гърдите си, и не забеляза в истинския началник никаква индикация за несъгласие с Бош.
	— Разбрано — примири се Лусон.
	Двамата със Систо се разделиха и тръгнаха в противоположни посоки. Систо си спести възраженията, но на лицето му имаше виновно изражение.
	— Ей, момчета… — подвикна им Бош.
	Лусон и Систо спряха и се обърнаха към него. Бош направи знак на Лурдес и началника, за да покаже, че включва и тях, и обясни:
	— Вижте, не се правя на арогантен задник. Опитът, който имам, почива на маса издънки. Но ние се учим от грешките си, а за над трийсет години разследване на убийства, бог ми е свидетел, че съм направил много. И сега просто се опитвам да използвам онова, което съм научил на гърба си. Ясно…?
	Лусон и Систо неохотно кимнаха и се заловиха с възложената им задача.
	— Записвайте регистрационни табели и телефонни номера — извика им Бош и веднага осъзна, че е ненужно да им го напомня.
	След като останаха сами, началникът се събуди за живот.
	— Хари — каза Валдес, — да поговорим за момент.
	Бош го последва и Лурдес остана самичка на тротоара. Началникът заговори тихо:
	— Виж, разбирам какво правиш с онези двамата и ми е ясно за ученето чрез грешки. Но искам ти да водиш случая. Бела е добра, но тя е отскоро пак с нас и още не е навлязла в ежедневието. Това… убийство… е точно с каквото си се занимавал трийсет години. Точно онова, заради което си тук.
	— Това ми е ясно, началник. Но наистина не е добре аз да водя официално случая. Трябва да мислим за когато опрем до съда. Както се оформят нещата, отиваме към процес със съдебни заседатели и не е хубаво водещият следовател да е нещатен. Трябва ти Бела. Опитат ли да подронят репутацията й, тя ще им разкаже играта след случилото се с нея миналата година, след преживяното и след завръщането й на работа. Тя е герой и е точно онзи, когото искаш да видиш изправен като свидетел. Да не говорим, че наистина е добра и според мен е готова за предстоящото. Освен това… аз мога да имам проблеми с идването ми от… отвън. Проблеми, които могат да ни загубят много време и да ни отклонят от същественото. Сериозно — не ти трябвам като водещ.
	Валдес го изгледа. Знаеше, че „отвън“ означава извън СФПУ… от миналото на Бош.
	— Чух, че тази сутрин си имал посетители — каза после. — Ще говорим за това по-късно. Кажи сега, какво искаш от мен?
	— Връзката със средствата за масово осведомяване — обясни Бош. — Те скоро ще надушат за случилото се и ще започнат да прииждат. Двама убити на централната улица е голяма история. Ще трябва да установиш команден пункт и да се захванеш с тях, когато се появят. Важно е да контролираме каква информация изтича навън.
	— Ясно. Друго? Ще ти трябват повече хора в търсенето на улики. Мога да изтегля по един полицай от патрулните коли и да продължа с единични патрули, докато не разберем какво се е случило.
	— Това ще е добре. Във всички тези магазини е имало хора. Все някой нещо е видял.
	— Разбрахме се. Дали да не отворя стария „Пени“ и да го използваме вместо КП? Познавам собственика на сградата.
	Бош погледна към отсрещната страна на улицата и надолу към средата на пряката, където се виждаше фасадата на отдавна затворения универсален магазин.
	— Явно ще се задържим тук. Ако можеш по някакъв начин да организираш там да включат външното осветление, направи го. Какво става с капитан Тревино? Къде е?
	— Оставих го да има някой в участъка. Трябва ли ти?
	— Не, ще го информирам по-късно.
	— Тогава оставям това на теб. Но, Хари… трябва ни бърз резултат. Ако изобщо може да се стигне до такъв.
	— Разбрано.
	Началникът си тръгна и Лурдес се приближи до Бош.
	— Нека се досетя, не съм желана за водеща.
	— Искаше да съм аз — каза Бош. — Без това да е свързано с качествата ти. Но аз му отказах. Казах му, че случаят е твой.
	— Заради тримата ти посетители тази сутрин?
	— Може би. Но повече заради това, че ти си способна да се справиш. Така че защо не влезеш сега вътре да видиш как се справят Гудън и Сандърс. Аз пък ще се обадя в лабораторията на шерифството и ще поискам да ми кажат кога смятат да се появят. Първата ни задача са снимките. Не позволявай на онези двамата да преместват телата, докато не си осигурим пълно фотопокритие.
	— Ясно.
	— Труповете са за съдебните лекари. Но местопрестъплението е наше. Помни това!
	Лурдес тръгна към вратата на аптеката, а Бош извади телефона си. СФПУ беше толкова малко, че не разполагаше със собствени криминалисти. Разчиташе се на отдела по криминология на шерифството, а това означаваше, че невинаги можеха да разчитат, че оттам ще се отзоват незабавно. Бош се обади на отдела за свръзка към лабораторията и оттам му казаха, че екип криминалисти вече пътува за Сан Фернандо. Бош напомни на свръзката, че става дума за двойно убийство, и поиска втори екип, но това му бе отказано, защото нямало още един екип. Щели да получат двама техници с фотограф, и толкоз.
	Когато свърши разговора, Бош забеляза един от патрулните полицаи, на когото бе възложил преди да стои на периметъра в края на пряката. Улицата бе преградена с жълта лента, която блокираше преминаването през мола. Полицаят беше пъхнал палци под катарамата на колана си и съзерцаваше Бош.
	Бош прибра телефона си и отиде при охраняващия жълтата лента полицай.
	— Не гледай насам, а навън.
	— Какво? — не схвана полицаят.
	— Гледаш детективите, а трябва да наблюдаваш улицата.
	Сложи ръка на рамото на полицая и го завъртя с лице към лентата.
	— Не гледай към местопрестъплението, а в обратна посока. Търси зяпачи, хора, които изпъкват. Ще се изненадаш, ако разбереш колко често извършителят се връща да види как върви разследването. Освен това задачата ти е да охраняваш местопрестъплението, а не да го наблюдаваш.
	— Аха.
	— Добре.
	Криминалистите на шерифството пристигнаха малко след това и Бош нареди всички да излязат от аптеката, за да може фотографът да влезе да направи необходимите снимки и да запише видеоклип на местопрестъплението само с труповете.
	Докато чакаха отвън, Бош си сложи ръкавици и обу хартиени калцуни. След като фотографът каза, че е приключил, целият екип влезе в аптеката през найлоновата завеса, спусната от техниците на входа.
	Гудън и Сандърс се разделиха и продължиха да обработват труповете. Лурдес и Бош отидоха направо зад щанда, където Гудън и един от техниците оглеждаха първия труп. Лурдес беше извадила бележник и записваше в него пълно описание на онова, което виждаше. Бош се наведе до ухото й и прошепна:
	— Просто гледай. Бележките са хубаво нещо, но нищо не може да замени точната визуална представа.
	— Ясно.
	Като млад детектив Бош бе работил с партньор на име Франки Шийхан, който винаги имаше стара касетка от бутилки за мляко в багажника на колата им, която, разбира се, нямаше специална маркировка. Носеше касетката на местопрестъплението, избираше добро за наблюдение място, слагаше я на пода, качваше се на нея и започваше да оглежда мястото, опитвайки се да добие пълна представа за мащаба и мотива на насилието. Шийхан бе работил по случая Даниел Скайлър с Бош и бе стоял на касетката в ъгъла на стаята, където на пода бе проснато голото тяло, жертва на жестокото насилие. Но Шийхан отдавна бе починал и нямаше начин да се включи в този случай.


>>	4

	„Ла Фармация Фамилия“ бе малка фирма, която според Бош разчиташе основно на изпълнението на рецепти. В предната част на магазина имаше три къси пътеки с метални рафтове, отрупани с различни неща за лечение в домашни условия, почти всичките опаковани в кутии с надписи на испански, очевидно внесени от Мексико. Нямаше лавици с поздравителни картички, витрини със сладкиши или хладилни шкафове за безалкохолни напитки и вода. Фирмата явно се различаваше от типичните обединени във вериги фармации, пръснати из града.
	Цялата задна стена на магазина представляваше същинската аптека, където имаше щанд, разположен пред нещо като склад за лекарства и работна зона за изпълнение на рецепти. Предната половина на магазина изглеждаше изненадващо недокосната от извършеното престъпление. Първият труп бе на мъж, който изглеждаше малко над петдесетте. Лежеше по гръб зад щанда с вдигнати на нивото на плещите ръце и обърнати нагоре длани. Беше с бяла престилка, с бродирано на нея име.
	— Хари, представям ти Хосе — обади се Гудън. — Или поне приемаме, че е Хосе, до потвърждаване чрез пръстовите му отпечатъци. Прострелна рана, като куршума е пронизал гръдния му кош.
	Имитира пистолет с палеца и показалеца си и насочи въображаемото дуло към гръдния му кош.
	— От упор? — поинтересува се Бош.
	— Почти — отговори Гудън. — Петнайсет до трийсет сантиметра. Човекът сигурно е бил с вдигнати ръце, но това не ги е спряло да го застрелят.
	Бош не каза нищо. Беше превключил в режим на оглед. Щеше да формира лични впечатления за местопрестъплението и щеше сам да прецени дали жертвата е била с вдигнати или спуснати ръце в момента на стрелбата. Не искаше Гудън да му внушава някаква представа.
	Клекна, огледа отблизо пода около жертвата и се наведе, за да погледне под щанда.
	— Какво има? — не се стърпя Лурдес.
	— Няма гилза — обясни й Бош.
	Липсата на изхвърлени гилзи можеше да се обясни по два възможни начина: или убиецът бе загубил известно време, за да събере гилзите, или бе използвал револвер, който не изхвърля гилзи. И двете възможности бяха интригуващи за Бош. Прибирането на може би критични улики би било свидетелство за хладнокръвна пресметливост. Използването на револвер можеше да означава същото — избор на точно такова оръжие, за да не се оставят критично важни веществени доказателства.
	Двамата с Лурдес минаха отляво на щанда. Шестметровият проход водеше до складовата площ, работната зона и тоалетната. В края имаше врата с двойна брава, надпис „Изход“ и шпионка. Можеше да се предполага, че извежда до задната уличка, откъдето се извършваха доставките.
	Малко преди вратата Сандърс, вторият патоанатом, бе коленичил до втория труп, също на мъж с бяла престилка. Тялото бе по корем, а едната ръка бе протегната към вратата. По пода имаше свършващи до тялото кървави петна. Лурдес мина покрай стената, като внимаваше да не стъпи в кръвта.
	— Представям ви Хосе-младши — заяви Сандърс.
	— Имаме три входни рани: в гърба, в ректума и в главата… вероятно нанесени в този ред.
	Бош се отдели от Лурдес и прекрачи дирята от кървави петна, за да мине от другата страна на коридора и да разгледа трупа по-добре. Хосе-младши лежеше опрял дясната си буза на пода с частично отворени очи. Изглеждаше малко над двайсетте, с рехаво окосмяване по бузата.
	Кръвта и прострелните рани разказваха какво се е случило. При първия признак на опасност Хосе-младши се бе хвърлил към вратата, за да спаси живота си. Първият изстрел в горната част на гърба го бе повалил. Вече на пода, той се бе обърнал да погледне назад и бе окървавил плочките. Беше видял стрелеца да се задава и се бе опитал да изпълзи до вратата — коленете му бяха размазали протеклата кръв по пода. Стрелецът се бе приближил и бе стрелял още веднъж в него, този път в ректума, а след това го бе подминал и беше приключил всичко с куршум в тила.
	Бош бе виждал рани в ректума в предишни случаи и тази привлече вниманието му.
	— Раната в задника… от колко близко е стреляно? — попита той.
	Сандърс се пресегна и с ръка в ръкавица издърпа панталона на жертвата надолу, за да покаже ясно прострелната рана. С другата си ръка посочи мястото на прогорената тъкан.
	— Ето тук — обясни Сандърс. — От упор.
	Бош кимна. Премести поглед към раните в гърба и главата. Стори му се, че двете входни отверстия са по-чисти и по-малки от раната в гърдите на Хосе-старши.
	— Две различни оръжия?
	Сандърс кимна.
	— И аз така смятам.
	— И без гилзи?
	— Без. Ще разберем със сигурност, когато преобърнем тялото, но би било истинско чудо и трите гилзи да са под него.
	— Окей, оставям те да си вършиш работата — каза Бош.
	Върна се по коридора към зоната за склад и продажби. Вдигна поглед и веднага забеляза видеокамерата, монтирана в ъгъла под тавана и над вратата.
	Лурдес влезе след него и той й посочи камерата и каза:
	— Трябва ни записът. Да се надяваме, че не го съхраняват тук, а на уебсайт.
	— Ще проверя — отвърна тя.
	Бош огледа стаята. Няколко пластмасови чекмеджета, явно за хапчета, бяха издърпани и хвърлени на пода, хапчетата се бяха пръснали. Бош знаеше, че им предстои нелеката задача да инвентаризират каква е била наличността в аптеката, за да разберат какво е било изнесено. Някои от чекмеджетата по пода изглеждаха по-големи от другите и той се досети, че в тях може би са били съхранявани по-често търсените лекарства.
	На работната маса имаше компютър. Имаше и инструменти за измерване и бутилиране на хапчета в пластмасови шишенца, както и принтер за етикети.
	— Би ли отишла при фотографа? — помоли той Лурдес. — Увери се, че е снимал всичко това, преди да сме започнали да стъпваме по хапчетата и да ги мачкаме. Кажи му освен това, че вече може да започне да снима местопрестъплението на видео.
	— Отивам — каза Лурдес и излезе.
	Бош отново отиде в коридора. Знаеше, че ще останат тук до късно през нощта. Трябваше да приберат и документират всяко хапче и веществено доказателство. Убийствата по правило се разследваха бавно от центъра към периферията.
	В миналото това бе моментът, когато щеше да излезе навън, за да запали цигара и да обмисли първите си впечатления. Този път само се измъкна изпод пластмасовата завеса, за да помисли. Почти веднага телефонът в джоба му завибрира. Идентификацията на обаждащия се беше блокирана.
	— Не беше велик ход, Хари — обади се Лусия Сото, когато чу гласа му.
	— Съжалявам, имаме извънредна ситуация — оправда се той. — Наложи се да тръгна незабавно.
	— Можеше да ни уведомиш. Ако не си разбрал, аз не съм ти враг. Напротив, опитвам се да отклонявам вниманието от теб, да държа нещата под радара. Ако изиграеш картите си правилно, обвинението ще се насочи към лабораторията или бившия ти партньор… онзи, дето си отиде.
	— Кенеди и Тапскот до теб ли са в момента?
	— Естествено, че не са. Това е между теб и мен.
	— Можеш ли да ми дадеш копие на документа, който си предала на Кенеди?
	— Хари…
	— Така си и мислех. Лусия, не ми говори, че си на моя страна и отклоняваш вниманието от мен, когато не е така. Нали се сещаш какво имам предвид?
	— Просто не мога да споделям активни досиета с…
	— Виж, в момента имам маса неща на главата. Обади ми се пак, ако размислиш. Помня, че имаше един случай, който беше много важен за теб. Тогава бяхме партньори и аз наистина бях до теб. Но, предполагам, сега нещата са различни.
	— Това не е честно и съм сигурна, че го разбираш.
	— Още нещо… Никога не бих предал партньор, дори да е вече мъртъв.
	И прекъсна. Усещаше вина. Беше се държал много твърдо със Сото, но се налагаше да я притисне да му даде каквото му трябва.
	Понеже бе приключил с кариерата в ЛАПУ, работейки по неразрешени случаи, бяха изтекли много години, през които не бе оглеждал местопрестъпление „на живо“. Само че с връщането на старите инстинкти се бяха появили и старите навици. И сега умираше за цигара. Огледа се дали наблизо няма някой, от когото да си поиска, и видя Лурдес да идва към него. Лицето й бе угрижено.
	— Какво има?
	— Излязох да говоря с фотографа, но Гарисън ме повика при заграждението. При него беше госпожа Ескивел — съпруга и майка на жертвите, — в истеричен пристъп. Току-що й помогнах да се качи в колата и я откараха към участъка.
	Бош кимна: отстраняването на госпожа Ескивел от местопрестъплението беше правилен ход.
	— Готова ли си да говориш с нея? — попита той. — Знаеш, че не можем да я задържаме дълго в участъка.
	— Не знам — поколеба се Лурдес. — Аз току-що унищожих живота й. Всичко важно за нея изведнъж изчезна… съпругът и единственото й дете.
	— Знам, но се налага да установим комуникация. Никой не може да каже дали този случай няма да се проточи с години. Тя трябва да изпитва доверие към разследващия и това не бива да съм аз.
	— Окей… ще го направя.
	— Фокусирай се върху сина. Неговите приятели, какво е правил извън работата, има ли врагове, нали се сещаш? Научи къде е живял, има ли приятелка. И попитай майката дали Хосе-старши е имал проблеми с него на работа. Синът ще е ключът в разрешаването на случая.
	— И ти разбра всичко това от изстрела в задника?
	Бош кимна.
	— Виждал съм го преди. Беше в случай, когато говорихме с профайлър. Това е изстрел, направен с гняв. На него е нарисувано „разплата“.
	— Познавал е стрелците?
	— Без съмнение. Той ги е познавал или те са го познавали. Или и двете.


>>	5

	Бош се прибра чак след полунощ. Беше скапан от цял ден на местопрестъплението и координиране на усилията на другите детективи, както и на патрулиращите полицаи. На всичко отгоре трябваше да информира началник Валдес за напредъка по случая, преди шефът да се изправи пред камерите и събралите се в мола репортери. Сводката беше кратка: няма заподозрени, няма арести.
	Оценката за медиите бе точна, но разследващите убийствата във _фармацията_ не бяха без следи. Убийците и последвалото разграбване на склада с давани по рецепта лекарства наистина бяха запечатани на трите камери в аптеката и цветното видео даваше представа за студената пресметливост на престъплението. Убийците бяха двама със ски маски и въоръжени с револвери. Бяха убили Хосе Ескивел-старши и сина му с безразличие, което издаваше планиране, точност и преднамереност. Първата мисъл на Бош след като бе видял видеозаписите бе, че това са наемни убийци, които просто си вършат работата. Кражбата на хапчета бе само прикритие като привиден мотив за престъплението. За нещастие първото гледане на видеозаписите бе дало много малко използваеми следи към самоличността на извършителите. Когато единият мъж бе изпънал ръка, за да стреля в Хосе-старши, ръкавът му се бе дръпнал нагоре и бе разкрил бяла кожа. Нищо друго не бе привлякло вниманието на никого.
	След като паркира под навеса, Бош подмина страничния вход на къщата и заобиколи отпред, за да провери пощенската кутия. Видя, че капакът на монтираната на стената кутия стърчи отворен, подпрян от дебел оранжев плик. Издърпа плика и го поднесе под външната лампа над площадката, за да види подателя.
	Нямаше нито обратен адрес, нито марка. Дори адреса му го нямаше. Единствената информация на плика бе името му. Бош отключи вратата и влезе. Сложи плика заедно с останалата поща на кухненския плот, после отвори хладилника и си взе бира.
	Отпи жадно първа глътка от кехлибарената бутилка, остави я встрани, скъса страничната ивица на плика и извади дебела пачка документи. Веднага позна доклада най-отгоре. Беше копие на предварителния доклад за произшествие във връзка със смъртта на Даниел Скайлър през 1987 година. Разрови купчината и бързо установи, че разполага с копие на текущото следствено дело.
	Лусия Сото бе направила очакваното от нея.
	Беше смъртно уморен, но знаеше, че няма да може да заспи. Изля остатъка от бирата в мивката и си направи кафе на машината „Кюриг“ — дъщеря му му я беше подарила за Коледа. Седна и запреглежда документите.
	След като дъщеря му бе започнала да следва и семейните вечери бяха станали рядкост, Бош бе превърнал трапезарията в кабинет. Масата бе станала бюро, достатъчно широко, за да разстеле върху него следствените материали — доклади от случаи, които официално изнасяше от килията в Сан Фернандо или с които се занимаваше частно. На двете стени над нишата беше монтирал две полици, отрупани с папки и книги върху процесуалната практика, калифорнийския наказателен кодекс, купчина компактдискове и плейър „Боуз“, който използваше, когато колекцията му от плочи бе неспособна да посрещне моментния му музикален каприз.
	Сложи в плейъра диск от кутия с етикет „Химия“ и настрои силата на звука по средата на обхвата. Беше албум с дуети на Хюстън Пърсон, тенор саксофон, и Рон Картър, контрабас — част от техния развиващ се музикален диалог, петата им и най-скорошна продукция; Бош имаше предишните части на винил. Беше перфектната музика за среднощна работа. Седна на обичайното си място с гръб към лавиците и започна да прелиства документите.
	Първоначално ги раздели на стари и нови. Докладите от оригиналното разследване на убийството на Даниел Скайлър — много от които бе написал лично преди трийсет години — отидоха в едната купчина, а по-новите, изготвени по време на подновеното разследване, оформиха втора купчина.
	Макар ясно да помнеше първоначалното разследване, Бош знаеше, че много от дребните подробности са се изтрили от паметта му, така че благоразумно започна със старите, преди да премине към новите. Вниманието му бе привлечено от хронологията, която маркираше началото на всяко разследване. По същество това бе дневник на случая — поредица от записи с час и дата, описващи следствените действия, предприети от Бош и партньора му Франки Шийхан. Много от записите биваха разгръщани в доклади, но хронологията бе правилното начало за систематичен преглед на разследването.
	През 1987 година в отдел „Грабежи и убийства“ не бе имало дори и един компютър. Докладите се пишеха на ръка или се печатаха на пишещи машини „Ай Би Ем Селектрик“. Повечето от късите бележки в хронологията бяха ръкописни. Бяха направени в бележник с редове в Раздел 1 на книгата на убийството. Всички разследващи, включително заместниците или изпълняващите спомагателни задачи, вписваха собствените си бележки в дневника, като поставяха инициалите си, макар в повечето случаи различните почерци да разкриваха най-добре самоличността на авторите.
	Бош преглеждаше фотокопията на хронологията на първоначалния случай и позна собствения си почерк и този на Шийхан. Разпозна и двата различни стила на писане на доклад, използвани от него и Шийхан. Шийхан, по-опитният водач на екипа, използваше по-малко думи и често незавършени изречения. Бош бе по-многословен — личностна характеристика, която щеше да се промени с годините, с постепенното осъзнаване на онова, което Шийхан вече бе знаел — „по-малко е повече“, което означаваше просто, че колкото по-малко време прекарваш над документите, толкова повече ще ти остане да следваш уликите по случая. Освен това по-малко думи на страницата означаваха по-малко материал в ръцете на адвоката на защитата, който той да интерпретира по угоден за него начин в съда.
	Бош бе получил детективската си значка през 1977 година и бе прекарал пет години в различни отдели и екипи, преди да бъде повишен в детектив по разследване на убийства и разпределен първо в отдела, отговарящ за Холивуд, а в крайна сметка в елитния отдел „Грабежи и убийства“, базиран в деловия Паркър Сентър. В ОУ го бяха прикачили към Шийхан, а случаят „Скайлър“ бе едно от първите убийства, които двамата бяха разследвали като водещи следователи.
	Историята на Даниел Скайлър бе типичната за Лос Анджелис, макар и с ирония в началото. Отгледана от самотна майка, работеща като камериерка в мотел в Холивуд, Флорида, тя бе запълвала дупките в живота си с аплодисментите, с които бе награждавана в спечелването на конкурси за красота и на училищната театрална сцена. Въоръжена с красота и с крехка увереност, бе изминала пет хиляди километра от единия до другия Холивуд на двайсетгодишна възраст. И там бе открила по една като нея от всяко малко американско градче. Работата срещу заплащане бе оскъдна и тя често бе ставала жертва на пиявиците, които бяха задължителна част от развлекателната индустрия. Но не се бе предала. Беше сервирала в заведения, бе ходила на курсове по актьорско майсторство и се бе явявала на безкрайните кастинги за роли, обикновено безименни и по изключение с минимални реплики.
	Скоро бе станала част от обществото на млади мъже и жени, участващи в една и съща борба за успех и слава. Беше се виждала с тях на прослушвания и кастинги. Бяха си споделяли съвети за бизнеса, в който искаха да се включат, и другия, в който участваха, т.е. ресторантьорския. Когато бе прекарала пет години в борбата, вече бе имала зад гърба си няколко участия във филми и телевизионни сериали, където я бяха включвали, за да си изплакнат хората очите с нея. Бяха й възлагали и многобройни роли в малки театри из Долината и най-сетне бе успяла да се измъкне от слугуването по ресторанти в работа на непълен работен ден като агент по подбор на актьори на свободна практика.
	Петте години в Лос Анджелис бяха белязани и с няколко премествания, няколко смени на съквартирантки и няколко връзки с мъже на възраст от пет години по-млади от нея до двайсет и две години по-възрастни. Когато бе намерена изнасилена и удушена в празната втора спалня на апартамента й в Толука Лейк, Бош и Шийхан се изправиха пред задачата да попълнят историята на жертвата, което щеше да им отнеме няколко седмици.
	Бош четеше записите в хронологията на случая и постепенно в съзнанието му изплуваха различни подробности от живота на Скайлър, които той и Шийхан бяха открили, така че не след дълго случаят започна да придобива в съзнанието му същата плътност както убийствата в Сан Фернандо от сутринта. Той си спомни лицата на приятелите и съдружниците, разпитани и включени в хронологията. Спомни си и колко сигурни бяха двамата с партньора му, когато в мерника им бе изплувал Престън Бордърс.
	Бордърс също бе актьор, който се бе борил със зъби и нокти да изплува в Холивуд. Но го бе правил със спасителна мрежа. За разлика от Даниел Скайлър и хилядите мераклии за актьори, прииждащи в Ел Ей целогодишно и неуморно, на Бордърс не му се бе налагало да разиграва гостоприемство по заведенията, да продава разни неща по телефона и така нататък. Той бе дошъл от бостънско предградие и бе подпомаган от родителите си в усилията му да стане филмова звезда. Наемът и колата му се плащаха, а сметките по кредитните му карти заминаваха за Бостън. Това му беше позволявало да запълва дните си с участия във всевъзможни кастинги за роли във филми и телевизията, а нощите си с низ от запои по клубовете, където винаги се намираха жени като Скайлър, надяващи се някой да им плати консумацията на бара може би срещу малко интимност по-късно, ако алхимията е налице.
	Според хронологията Бош и Шийхан бяха свързали Бордърс със Скайлър на 2 ноември 1987, деветия ден на разследването. Тогава бяха почукали на вратата на една позната на Скайлър, Аманда Маргот. По онова време Маргот бе друга неизкушена в занаята актриса. Сега, след трийсет години, тя можеше да се смята за късметлийка. Бе имала солидна кариера в киноиндустрията и телевизията, бе се появявала в няколко дребни роли в няколко филма и дори й бе възложена главната роля в дълга телевизионна поредица, където играеше безкомпромисен детектив по убийствата. Бош беше чел и гледал интервюта с нея, в които тя казваше, че черпи съпричастността на героинята си към съдбата на жертвите от истинското убийство на своя близка приятелка.
	Спомни си първия разговор с Маргот, сякаш бе вчера. По онова време младата актриса бе далеч от успеха си в малкия си апартамент в Студио Сити. Бош и Шийхан седяха на протрития диван, купен в магазин за мебели втора ръка, а Маргот бе седнала на стол, който бе взела от кухничката си.
	Двамата детективи разпитваха ежедневно по четирима-петима приятели и познати на жертвата и Маргот бе начело в списъците им, но си бе намерила временна работа в автошоу в Детройт, където й предстоеше да рекламира коли, и бе заминала за там скоро след убийството. Срещата им бе насрочена за след завръщането й.
	Маргот се бе оказала истински извор на информация за Скайлър. Оказа се, че двете били близки, макар никога да не бяха живели заедно. По време на убийството съквартирантката на Скайлър се бе изнесла, прощавайки се с мечтата за звездна кариера. Беше се върнала у дома си в Тексас и Скайлър търсела нова съквартирантка. Маргот била в последните месеци на договора си за наем и смятала от Нова година да се премести при приятелката си. Така че тогава Скайлър живеела сама, макар семейството й да бе казало на следователите, че по-малката им дъщеря, тръгнала да пътешества из страната след завършване на гимназията, планирала да пристигне за Деня на благодарността и да използва свободната спалня, а после двете сестри щели да се върнат във Флорида за коледните празници.
	Маргот и Даниел се бяха запознали три години по-рано в чакалнята на една кастинг агенция, където се явявали за една и съща роля. Но вместо всяка да види съперница в другата, се сприятелили. Никоя от тях не получила ролята, но това не им развалило настроението — на чаша кафе между тях се зародило приятелство. Оказа се, че двете се движели професионално и социално в едни и същи среди. Впоследствие се грижели една за друга, давали си съвети за потенциална работа и се информирали кои кастинг директори и преподаватели по актьорско майсторство са похотливи.
	С времето се бе случвало и двете да излизат с едни и същи мъже и точно това бе изострило вниманието на детективите. Веществените доказателства и резултатите от аутопсията подсказваха, че Даниел е била брутално насилвана в продължение на цяла нощ. Бе изнасилвана вагинално и анално и бе многократно душена. По шията й имаше следи от ожулване, на места кожата й бе разкъсана, което бе индикация, че убиецът й вероятно я е душил до безсъзнание и след това я е свестявал, за да продължи с изнасилването, и така най-малко шест пъти. Беше възможно гаротата да е огърлица, носена от жертвата.
	Тялото бе обезобразено с взет от кухнята нож, но аутопсията бе определила, че разрязванията са след смъртта и вероятно в опит убиецът да прикрие какво е правил с жертвата, докато е била жива.
	Оказа се също, че апартаментът бе нагласен да изглежда като че бе имало взлом. Плъзгащата се врата на балкона на втория етаж към празната спалня бе оставена открехната, макар да не бяха намерени следи отвън някой да се е катерил и прехвърлял през балкона, за да проникне в апартамента оттам. Цялата дължина на металния парапет на балкона и дебелият слой прах от смога бяха непокътнати. Това означаваше, че вмъкналият се е трябвало да прескочи парапета, без да го докосва, за да се добере до плъзгащата се врата. Подобен абсурден сценарий бе накарал разследващите да заподозрат точно обратното — че убиецът на Скайлър е влязъл през предната врата и без борба. Това означаваше, че я е познавал на някакво ниво и е искал да скрие това от следователите.
	По време на показанията си Аманда Маргот бе казала, че една вечер две седмици преди смъртта на Скайлър двете се запили с евтино вино в апартамента на Скайлър и си поръчали храна. Към тях се присъединила трета актриса, Джейми Хендерсън, която познавали от кръга явяващи се на прослушвания. По някое време се заговорили за мъже и така разбрали, че излизали с поне няколко едни и същи мъже, с които се познавали от курсовете, кастинг агенциите и конкурсите за таланти. Разпалени донякъде от алкохола, жените започнали да правят списък „Никога повече“ на мъжете, с които и трите били съгласни, че няма да повторят среща.
	Една от важните причини за попадане в списъка била прекалената взискателност, а в някои случаи и физическата заплаха, когато се стигнело до настояване за секс. Маргот обяснила, че много от мъжете, с които били излизали, очаквали да правят секс след само една или две срещи. Точно мъже, които не приемали отказа добре, попаднали в списъка „Никога повече“.
	И точно тук усилията на Бош и Шийхан се бяха увенчали с успех. Макар въпросният списък да бе резултат от разпалена от алкохола размяна на клюки, Маргот все още пазеше откъснатата от бележник страница, закрепена с магнит на вратата на хладилника й. Даде я на детективите и дори се оказа в състояние да посочи четирите имена, с които Даниел Скайлър бе допринесла към попълването на злополучния списък. Имената не бяха пълни, а някои от тях като „Боб Гадния дъх“ бяха просто прякори.
	Но номер едно в нейния списък бе името Престън. Маргот не бе могла да си спомни дали това е собствено или фамилно име, но за сметка на това добре помнеше съпътстващата го история. Даниел казала, че Престън бил актьор на „стипендия“, в смисъл че имал някаква финансова подкрепа, не му се налагало да си търси работа за издръжка и смятал, че има право на секс след първата среща, на която е платил сметката в ресторанта. Разказала, че той страшно се ядосал на отказа й, когато го зарязала пред жилището си, а после чукал на вратата й и настоявал да го пусне вътре. Тя обаче отказала да отключи, а той й досаждал чак до момента, когато го заплашила, че ще извика полиция.
	Маргот им бе казала, че срещата с Престън се състояла две седмици преди срещата на трите момичета, което означаваше четири седмици преди убийството на Скайлър. Притисната за повече подробности относно Престън и първата среща на Скайлър с него, бе казала само, че било в някакъв център на общността, понеже както Даниел, така и Престън били актьори.
	Хронологията разкриваше, че издирването на Престън се бе превърнало в приоритет на разследването. Бош и Шийхан се бяха върнали назад към вече проученото, към първите разпитани, и започнаха да питат за мъж на име Престън. Късметът им бе убягвал до момента, когато бяха поискали от малката фирма, в която Скайлър бе работила на рецепцията, регистъра на явилите се на кастинг сесии за трите месеца преди убийствата. Фирмата бе търсила кандидати за второстепенни роли в телевизионно шоу, посветено на работещите в спешното отделение на една болница.
	И в списъка на записаните за кастинг, проведен на 14 септември 1987, попаднаха на името Престън Бордърс. Този списък бе стоял защипан на клипборда на работещата на рецепцията на агенцията Даниел Скайлър.
	Бош и Шийхан бяха намерили своя „Никога повече“ заподозрян.


>>	6

	Детективите съвестно бяха разпитали Джейми Хендерсън, третата жена, участвала в съставянето на списъка „Никога повече“. Тя бе потвърдила разказа на Аманда Маргот за въпросната вечер и приноса на Даниел Скайлър към списъка. След това бяха идентифицирали и разпитали всички споменати от Скайлър мъже, дори Боб Гадния дъх. Бяха оставили Престън Бордърс за последен, понеже инстинктите им подсказваха, че той може да се превърне от оперативно интересно лице в заподозрян. Нещо в човека, блъскал по вратата на жена, която го е отхвърлила, за да го пусне вътре за секс, говореше на двамата детективи за поведение, подсказващо вида психоза, откривана в сексуалните хищници.
	Седмица след разговора с Аманда Маргот детективите заеха позиция за наблюдение на апартамента на Бордърс в квартала „Шърман Оукс“ и зачакаха той да излезе. Искаха да осъществят контакт с него извън апартамента и ако той разкриеше нещо подозрително в разговора, да използват това като достатъчно основание за претърсване на дома му. Не искаха да чукат на вратата и да му дадат възможност да скрие или унищожи инкриминиращи го улики.
	Освен това действаха на база интуиция. С помощта на майката на Даниел Скайлър и приятелите й бяха направили опис на намереното в апартамента й и бяха установили, че липсва една-единствена лична вещ — син амулет във формата на морско конче, окачен на оплетена връв. Майка й, й го бе дала в деня, когато тя бе заминала за Калифорния. Даниел бе учила в училище, където морското конче бе талисман, и медальонът беше спомен за онзи Холивуд, от който бе произлязла и който майка й не искаше тя да забравя. Жената го бе окачила на гердан, изработен от самата нея. Макар и да не бе скъпо, това украшение бе най-ценната лична вещ на младата жена.
	Въпреки трите последователни претърсвания на апартамента на Скайлър от Бош и Шийхан, те не бяха намерили нито амулета, нито гердана. Бяха сигурни, че не го е загубила, понеже той ясно се виждаше на няколко нейни снимки, направени малко преди смъртта й. Детективите смятаха, че здравият оплетен гердан може да се окаже оръжието на убийството. Това бе информация, която бяха успели да запазят в тайна от майката на Даниел до съобщаването й по време на процеса много по-късно.
	Освен това бяха убедени, че убиецът е взел гердана и медальона като сувенир. Ако ги намереха сред вещите на заподозрян, евентуалните следи от кръв по тях можеха да бъдат свързани с Даниел и това щеше да се превърне в безценно веществено доказателство.
	Късно сутринта на засадата пред апартамента му Бордърс бе излязъл от апартамента си на Веспър Авеню и бе тръгнал пеша на юг към булевард „Вентура“. Бош и Шийхан бяха оставили дистанцията между тях да се увеличи и го последваха също пеша. Бордърс първо влезе в магазина „Тауър Рекърдс“ на пресечката на „Седрос“ и „Вентура“ и го изтърпяха да разглежда видеораздела в продължение на повече от половин час. Докато го наблюдаваха, обсъдиха дали да не се приближат до него и да поискат да разговарят, но решиха да изчакат и да го прехванат, ако тръгне обратно за апартамента си.
	Само че след като излезе от магазина Бордърс се върна назад по „Вентура“ и влезе в ресторант „Le Cafe“, където обядва сам на бара в приятелски разговор с бармана. Бош бе посещавал „Le Cafe“ няколко пъти, понеже над бара имаше джазклуб на име „Горната стая“, който бе отворен до късно и в него свиреха изпълнители от световна класа. Точно там бе присъствал на концерт на Хюстън Пърсон и Рон Картър само няколко месеца преди това.
	Когато свърши с обяда, Бордърс остави двайсетачка на бара и излезе. Бош и Шийхан бързо влязоха и докато Бош привика бармана настрана, за да започне да го разпитва какъв бърбън може да му предложи, Шийхан отиде на мястото, където Бордърс бе оставил празната си бирена чаша, и я прибра в хартиен плик. След това излезе и изчака Бош на тротоара. Когато Бош също излезе, от Бордърс нямаше и следа, но го откриха две преки по-надолу в магазин, където пазаруваше с пластмасова кошница в ръка.
	Бордърс си купи презервативи и разни тоалетни принадлежности, преди да се насочи обратно към апартамента си. Докато отключваше защитната решетка, Бош и Шийхан се приближиха до него от различни страни. Планът им беше да го уговорят да се съгласи да даде показания доброволно. Поведението му със Скайлър подсказваше за нарцистична личност, за която доминантни черти на характера са болезненото самомнение и чувството за превъзходство. Детективите решиха да се възползват от това, като му се представиха и го информираха, че се нуждаят от помощта му, за да разрешат убийството на Даниел Скайлър. Шийхан каза, че в момента се ловят за сламка и се надяват, че след като е излизал с нея, Бордърс ще може да сподели с тях поглед отвътре към нейната личност и стил на живот. Фактът, че Бордърс се бе съгласил да бъде разпитан, бе изтъкнат по време на процеса от неговата защита като доказателство, че е невинен, защото никой виновен не би се съгласил да разговаря с полицията за извършено от него престъпление.
	Само че прочитът на Бош и Шийхан бе точно противоположен — според тях Бордърс бе склонен да вярва, че угаждайки на детективите, ще научи какво им е известно и ще ги надхитри. Това бе същата психология, която често водеше убийци в издирването на изчезнало лице, което са убили и заровили — те искаха да са вътре в разследването, за да знаят какво се случва, а криенето пред погледа на всички им носеше психологическо удовлетворение.
	Така че откараха Бордърс в намиращия се наблизо участък на Ван Найс, където предварително бяха запазили стая за разпит с разрешението на командира на детективския отряд. Стаята бе оборудвана за звукозапис, така че разпитът беше записан.
	Бош спря четенето на хронологията и смени компактдиска с „Химия“, който беше стигнал до края. Този път сложи „Настроение в индиго“ на Франк Морган. И скоро зазвуча „Приспивна песен“ — една от любимите му мелодии. След това разрови из купа „Стари“, търсейки стенограмата на разпита на Бордърс, проведен преди трийсет години. Това бе най-дебелата папка от всички — цели четирийсет и шест страници. Бързо я прелисти до мястото, където Бордърс бе хванат в лъжата, довела в крайна сметка до ареста и осъждането му. Беше на около две трети от началото на трийсетминутния разговор и по време на сегмент, в който въпросите задаваше Бош. Към този момент Бордърс бе подписал формуляр, че е информиран за правата си по „Миранда“ и е съгласен да говори с детективите.
C>
	ХБ: Значи, двамата с Даниел не сте правили секс? Просто си я оставил пред тях и си отпрашил?
	ПБ: Точно така.
	ХБ: Не й ли кавалерства? Поне не я ли изпрати до вратата?
	ПБ: Не-е… тя… тя изскочи и изчезна, преди да се сетя да й кавалерствам.
	ХБ: Искаш да кажеш, че ти е била ядосана?
	ПБ: Донякъде. Не й хареса онова, което трябваше да й кажа.
	ХБ: И какво бе то?
	ПБ: Че между нас не се получи. Нали се сещаш, добър опит, но несполучлив. Според мен ме разбра и може би дори си е мислила същото, но изскочи от колата и се махна дори без да се сбогуваме. Беше грубо, но май бе разочарована. Мисля си, че ме е харесвала повече, отколкото аз нея. На никого не му харесва да го отхвърлят.
	ХБ: И казваш, че преди това не си я взел от тях?
	ПБ: Не, тя дойде с такси и се срещнахме в ресторанта, защото тя идваше откъм запад и да бия целия този път през баирите, за да стигна до нея, щеше да е тъпо, човече. Момичето ми хареса или поне си мислех така, но не чак толкова, ако ме разбираш?
	ХБ: Да, схващам.
	РВ: Искам да кажа, че все пак не съм шеф на таксиметрова служба. Защото, да ти кажа, някои от тези момичета си мислят, че си им личният шофьор… (неразбрано). Само че с мен са сбъркали.
	ХБ: Окей, значи казваш, че не си я взел от дома й, а после си я оставил пред входа и си си тръгнал.
	ПБ: Да, това направих. Без дори целувка за лека нощ.
	ХБ: И никога не си влизал в апартамента й?
	ПБ: Аха.
	ХБ: Дори до вратата не си стигал?
	ПБ: Никога.
	ХБ: Ами след онази нощ? Знаел си вече къде живее. Не се ли върна?
	ПБ: Не бе, пич, казвам ти. Не ме интересуваше.
	ХБ: Добре… в такъв случай имаме проблем, който трябва да разрешим.
	ПБ: Какъв проблем?
	ХБ: Защо мислиш днес се свързахме с теб, Престън?
	ПБ: Нямам представа. Нали казахте, че ви е нужна помощта ми. Реших, че някоя от приятелките й ви е казала, че съм излизал с нея.
	ХБ: Всъщност причината е, че свалихме твои отпечатъци от входната врата на апартамента й. Само че ти току-що ми каза, че не си се приближавал до вратата й.
	ПБ: Не разбирам… откъде имате пръстовите ми отпечатъци?
	ХБ: Знаеш ли, това е малко странно. Аз ти казвам, че твоите отпечатъци са снети от местопрестъпление, а ти се интересуваш откъде изобщо ги имам. Защо ли си мисля, че повечето хора биха реагирали по различен начин, особено ако вече са заявили, че никога не са били на местопрестъплението. Има ли нещо, което искаш да ни кажеш, Престън?
	ПБ: Да, искам да ти кажа, че всичко това са пълни дивотии.
	ХБ: И стоиш зад твърдението си, че никога не си бил там?
	ПБ: Точно така, всичко останало са глупости. Нямате никакви мои отпечатъци.
	ХБ: Ами ако ти кажа, че тя се е оплакала пред две свои приятелки, че си се опитал да разбиеш вратата й след като е отблъснала сексуалните ти посегателства в нощта на срещата?
	ПБ: О, пич, сега ми стана ясно. Онези кучки са се съюзили срещу мен. Твърдо заявявам, че тя не ме е отблъснала. Мен никой не ме отблъсква. Аз я разкарах.
	ХБ: Отговори на въпроса ми дали си отишъл до вратата на Даниел в деня на срещата ви? Да или не?
	ПБ: Не, не съм, няма никакви шибани пръстови отпечатъци и този разговор приключи. Ако искате да отговарям на други въпроси, дайте ми адвокат.
	ХБ: Чудесно, кого искаш?
	ПБ: Не знам… не познавам адвокати.
	ХБ: Тогава ще ти дам телефонния указател.
C$
	Бош, разбира се, бе излъгал за пръстовите отпечатъци. От вратата и вътрешността на апартамента бяха свалени множество отпечатъци, но в картотеката не бе имало такива на Бордърс. Отпечатъците, снети впоследствие от бирената чаша, не бяха съвпаднали с никой от свалените в апартамента на Скайлър. Но Бош бе на твърда правна основа: съдилищата из цялата страна отдавна бяха допуснали използване на заблуждения и други номера от полицията по време на разпит на заподозрян, с презумпцията, че невинният човек ще разпознае блъф и няма да излъже, признавайки се за виновен.
	Разпитът на Бордърс бе единственият случай, когато той бе говорил с правоохранителните органи. Въз основа на разминаването между показанията на Маргот и Хендерсън за разказа на Скайлър за фаталната среща и неговото отричане, че се е връщал при апартамента й, той бе арестуван още в стаята за разпит по подозрение в убийство и бе задържан в килия на втория етаж в ареста на Ван Найс. Уликите срещу него в този момент бяха повече от слаби, което Бош и Шийхан ясно съзнаваха. Улавянето на Бордърс в лъжа, че не се е приближавал до вратата на жертвата, бе в подкрепа на тяхната вяра, че той е убиецът, но това бе косвена улика, основана на нечии думи. Това се крепеше на спомена на две приятелки на жертвата, а на всичко отгоре Даниел бе разказала за случилото се по време, когато и трите жени бяха пили. В крайна сметка щеше да е дума срещу дума. Адвокатите на защитата обожаваха подобни мътни води, а „разумните основания за съмнение“ обитаваха сивата зона между влизащите в конфликт твърдения.
	Детективите знаеха, че трябва да открият веществени доказателства в своя полза или просто да изритат Бордърс от килията в края на максимално допустимия 48-часов предварителен арест. Като използваха показанията на Маргот и Хендерсън, свързващи заподозрения с жертвата, те намериха приятелски разположен съдия, който им издаде заповед за претърсване въз основа на наличие на достатъчно основание. Тази заповед им даваше едно денонощие за претърсване на дома и гаража на Престън Бордърс.
	Извадиха късмет. На третия час от претърсването на апартамента на улица „Веспър“ Бош огледа една етажерка с дървени лавици, сглобени с два винта, които фиксираха долната лавица като основа. Реши, че ако ще опростяваш конструкция при сглобяване на етажерка, ще го направиш в горната част, а не в основата.
	След като свали книгите и другите неща от лавицата, можа лесно да повдигне ламинираната дъска и да разкрие под нея скривалище в основата на етажерката. Откри там амулета с форма на морско конче, увит в хартиена салфетка. Герданът от плетена връв бе изчезнал. Намери няколко други женски бижута и цяла колекция порнографски списания, специализиращи в садо-мазо и връзване.
	С откриването на амулета обвинението срещу Престън от неубедително стана силно. Майката на Скайлър още беше в града, заета с организирането на транспорта на трупа на дъщеря й до Флорида за погребение. Бош и Шийхан се срещнаха с нея в хотела и тя официално идентифицира амулета като онзи, който лично бе дала на дъщеря си на заминаване.
	Това изпълни детективите с радост и те се почувстваха като изтръгнали победата от челюстите на поражението. Същата вечер, след внасяне на делото в кабинета на ОП, вдигнаха няколко тоста с мартини в „Шорт Стоп“ на Ехо Парк.
	Дори след трийсет години Бош помнеше сладката тръпка при откриването на ключовата за случая улика. Отново вкуси момента, докато подреждаше отделните страници на стенограмата от разпита. Беше все така уверен в непоклатимостта на обвинението, изградено от него и Шийхан, и бе абсолютно убеден, че Бордърс е убил Даниел Скайлър.
	В изчакване на слушането на делото Бош и Шийхан се бяха опитали да свържат другите намерени в тайника бижута с други престъпления. Бяха изровили всички неразкрити убийства и изчезвания на млади жени през четирите години, през които Бордърс бе живял в Лос Анджелис. Вярваха, че той стои зад поне още две други сексубийства. Двете жертви бяха жени с косвена връзка с развлекателната индустрия и се бяха навъртали в същата верига барове по „Вентура“, които бе посещавал и Бордърс. Намериха снимки на жените, на които те носеха украшения, които според тях съвпадаха с намерените в тайника, но експертният анализ не можа да потвърди връзката и в кабинета на ОП се реши Бордърс да бъде обвинен само в убийството на Скайлър. Бош и Шийхан протестираха срещу това решение, но, както винаги, прокурорите имаха последната дума.
	По време на съдебните заседания Бордърс и адвокатът му трябваше да правят еквилибристики, за да обяснят амулета. Но зад усилията им прозираше отчаяние. Адвокатът на защитата Дейвид Сийгъл, известен в съдебните среди като Дейвид Закона заради дълбокото му познаване и използване на закона, се опита да оспори автентичността на украшението като принадлежало на Скайлър.
	Обвинението обаче представи майката на Скайлър, която идентифицира в залата вещественото доказателство и обляна в сълзи разказа пред заседателите свързаната с него история. Освен това бяха показани снимки на Скайлър, направени само няколко седмици пред убийството, на които ясно се виждаше висящият на шията й медальон. Сийгъл на свой ред извади представител на производителя на амулета, който под клетва съобщи, че са били произведени и разпространени няколко хиляди амулета с формата на морското конче в същите цветове и в същия стил, в това число в стотици магазини за продажби на дребно навсякъде из Лос Анджелис.
	Бордърс се яви като свидетел в своя защита и заяви, че е купил намерения в апартамента му амулет в магазин на пристана в Санта Моника. Обясни, че си спомнил, че е видял носения от Скайлър по време на срещата им амулет и той му харесал. После купил такъв, за да го подари на някое момиче, и точно затова го скрил в тайника заедно с другите женски украшения. Били потенциални подаръци за бъдещи гаджета и не искал да рискува да бъдат откраднати, ако някой влезел с взлом в апартамента му.
	Сийгъл подкрепи показанията на клиента си със статистика за взломните кражби на участъка във Ван Найс, но изсмуканата от пръстите история за притежанието на морското конче не впечатли заседателите, особено в комбинация с изслушване на записа от разпита на Бордърс. Заседателите заседаваха шест часа, преди да се върнат в залата с присъда „виновен“. След отделно слушане на същите заседатели им стигнаха само два часа да обсъдят ужасите, на които е била подложена Скайлър, за да препоръчат смъртна присъда. Съдията се съобрази с препоръката и наложи на Бордърс крайната мярка.
	Бош приключи с прегледа на първоначалното разследване в четири призори. Музиката бе спряла, без той да забележи. Беше изморен и знаеше, че го чака обща оперативка в седем и половина сутринта в СФПУ, за да обсъдят докъде е стигнало разследването на убийствата във _фармацията_. Реши да поспи два часа и да продължи с новото разследване, проведено от Сото и Тапскот при първата пауза в текущия случай.
	Тръгна по коридора към спалнята, все още замислен за момента, когато бе открил амулета и бе разбрал дълбоко в сърцето си, че Бордърс е убиецът и ще си плати за престъплението.


>>	7

	В седем Бош вече бе на път и гълташе свареното у дома кафе, докато се спускаше по отбивката при Баръм Булевард за включване в магистрала 101 в северна посока. Беше хладна, дори мразовита утрин и планините, обрамчващи Долината и задържащи като в огромна купа смога, се очертаваха ясно над северния хоризонт. След прехвърлянето на 170-а — втората от трите магистрали, които щяха да го отведат в Сан Фернандо, — той извади телефона си и набра номера на отдела за разследване в щатския затвор „Сан Куентин“.
	Като по чудо на позвъняването му отговори човек и Бош попита за следовател Гейб Менендес. Затворът разполагаше със собствено следствие, което се занимаваше с престъпления в затвора, но и събираше данни за действията на излежаващите присъди престъпници. В миналото Бош бе работил с Менендес и го познаваше като порядъчен човек.
	След малко в слушалката се разнесе глас:
	— Лейтенант Менендес. Какво мога да направя за вас?
	Явно бяха го повишили след последния път, когато Бош бе разговарял с него.
	— Хари Бош от Ел Ей. Виждам, че се изкачваш по стълбицата.
	Бош внимаваше да не каже, че се обажда от ЛАПУ. Искаше да спести реалността, понеже вярваше, че Менендес ще е по-кооперативен, ако смята, че му се обаждат от ЛАПУ, отколкото незначителното СФПУ.
	— От сто години не сме се чували, детектив Бош — каза Менендес. — Какво има?
	— Един от вашите чака изпълнение на смъртна присъда — обясни Бош. — Престън Бордърс. Аз го вкарах при вас.
	— Знам го. Лежи отпреди да постъпя на работа тук.
	— Да… Ами, в такъв случай трябва да си разбрал. Той се опитва да промени нещата.
	— Може и да съм чул нещо, да. Току-що получихме заповед за прехвърляне. Следващата седмица ще пътува към вас. Мислех, че такъв като него, лежал тук толкова дълго, отдавна би трябвало да е изчерпил правото си на обжалване.
	— Така е, но сега той разиграва нова версия. Трябва ми да знам кой го е посещавал.
	— Не мисля, че това ще е проблем. Колко назад искаш да погледна?
	Бош реши, че му стига до смъртта на Лукас Джон Олмер.
	— Две години става ли?
	— Никакъв проблем — отговори Менендес. — Сега ще го възложа на някого и ще ти се обадят. Друго?
	— Да… Чудех се дали Бордърс има достъп до телефон и компютър след като е смъртник?
	— Не пряк. Без телефон и без компютър, но има достъп до обикновена поща. Има доста уебсайтове, които насърчават общуване между чакащи смъртна присъда и приятели по кореспонденция, нали се сещаш.
	Бош се замисли за момент, преди да продължи.
	— А под контрол ли е? Пощата имам предвид.
	— Да, всичко минава през цензори — отговори Менендес. — Някой от нашите. Но се сменят. Никой не би издържал такова нещо дълго.
	— Поддържа ли се някакъв дневник?
	— Само когато се налага да се предприеме нещо. Ако не бъде забелязано нищо подозрително, писмото се предава нататък.
	— Известно ли ти е Бордърс да е имал голяма кореспонденция?
	— Всички имат. Помниш ли Скот Питърсън? Неговата поща е просто невъобразима. Да ти кажа, Бош, светът е пълен с откачени жени. Умират си да се влюбват в престъпници. В случая обаче е безопасно за тях, понеже най-лошите престъпници не излизат на бял свят. Обикновено.
	— Така е. А изходящата поща?
	— Същата история. Преглежда се, преди да бъде изпратена. Ако има някакъв проблем, се връща на подателя. Правим го най-често когато някой развинти сексуалните си фантазии и започне да описва какво би направил с момичето, ако някога се срещнат навън… такива дивотии. Това не позволяваме да излиза извън стените.
	— Ясно.
	— Добре, виждам, че имам още номера ти в ролодекса ми. Да ти кажа, последният съм, който използва такова нещо тук. Сега отивам да намеря някой, който ще свърши работата, и после ще ти се обадим.
	— В такъв случай ще ти дам мобилния си номер. Излизам по друг случай — вчера имахме двойно убийство — и ще съм в движение. Сложи в ролодекса си и него.
	Бош му продиктува номера и му благодари. После затвори. Едва след обаждането се сети, че информацията, която бе поискал, може би се съдържа в докладите, дадени му от Сото. Новото разследване би трябвало да се е поинтересувало с кого се е срещал или е комуникирал Бордърс, но нищо в разговора с Менендес не бе подсказало вече да е получавал подобно запитване. Това накара Бош да си помисли, че Сото и Тапскот са зарязали тази линия на разследване.
	Така или иначе, скоро щеше да научи така ли е.
	След това се обади на адвоката си, Мики Холър, който по стечение на обстоятелства му беше и брат по баща. Холър се бе занимавал с правните последици след напускането от Бош на ЛАПУ и най-вече със завеждането на исково дело срещу управлението за изплащане на пълната му пенсия. Управлението бе отстъпило и по този начин Бош бе получил допълнително 180 000 долара и ги бе внесъл в спестовния си влог, който се надяваше един ден дъщеря му да получи.
	Холър вдигна със звук, който Бош би описал като неохотно изсумтяване.
	— Бош се обажда. Събудих ли те?
	— Не, човече, буден съм вече. Обикновено не отговарям толкова рано на блокирани повиквания, защото най-често е някой от клиентите ми, който ме пита: „Мик, полицаите блъскат по вратата ми със заповед. Какво да правя?“. Такива неща.
	— Е, и аз имам проблем, но по-различен.
	— Братко от друга майка, какво е станало. Шофирал си пиян?
	Холър обичаше тази майтапчийска фраза и я казваше всеки път, като винаги тъпо имитираше родения в Тексас Матю Макконъхи — актьора, превъплътил го във филм* преди шест години.
	[* „Адвокатът с линкълна“ (реж. Брад Фурман, 2011). — Б.пр.]
	— Не, не съм шофирал пиян. По-зле е…
	И Бош разказа на Холър за посещението на Сото, Тапскот и Кенеди предния ден.
	— Та въпросът ми е трябва ли още днес да прехвърля пенсията си, къщата и всичко останало на името на Мади? Защото всичко се полага на нея, а не на Бордърс.
	— Първо на първо, кажи им да го духат, ясно ли е? Няма да платиш и цент на онзи тип. Но нека те запитам едно-две неща. Тези хора, дето са те посетили, намекнаха ли по някакъв начин, че си злоупотребил със служебното си положение? Например като си подхвърлил веществено доказателство или по време на процеса си укрил от защитата оневиняваща улика? Нещо от този род?
	— Засега не. Държаха се сякаш става дума най-много за издънка на лабораторията. Защото в онези години там не са разполагали с днешната технология — никакво ДНК и други подобни.
	— Точно това имах предвид. Значи, ако експертизата е пропуснала нещо, а ти си изпълнявал добросъвестно служебните си задължения, тогава градската управа те покрива за всякакви щети, за които Бордърс би могъл да се сети да те съди. Така стоят нещата и ще им съдерем кожата, ако се опънат. Само гледай какво ще стане, ако синдикатът надуши, че администрацията не стои зад служителите си, когато те си вършат работата.
	Бош се замисли над подхвърленото от Сото, че вината може да се хвърли на Шийхан. Не го бе направила по време на срещата с Кенеди. Да не би да се опитваше да му подскаже как да постъпи, ако по време на подновеното разследване изникне по-голям проблем? Реши да не споменава за тази възможност на Холър, преди да е прегледал цялата документация, и каза:
	— Окей.
	Разговорът с Холър го поуспокои. Може би му предстоеше да изживее унижение, което можеше да прекрати кариерата му, но поне личните му финанси и наследството на дъщеря му щяха да бъдат защитени.
	— Как се казва прокурорът от ОНП, който е дошъл да те види? — поинтересува се Холър. — Имал съм вземане-даване с тези хора няколко пъти.
	— Кенеди — отвърна Бош. — Не си спомням първото му име.
	— Алекс Кенеди. Надута отрепка. Може и да се е престорил, че идва от уважение към теб, но няма да пропусне да се промъкне зад гърба ти с нож и да се опита да ти свали скалпа. Добрата новина е, че можеш спокойно да му го начукаш. Ако всичко това се базира на нови улики, а не на злоупотреба със служебно положение, тогава, както казах, градската администрация е длъжна да те подкрепи.
	Част от успокоението на Бош се изпари. Вече се намираше на магистрала 5 и приближаваше изхода за Сан Фернандо.
	— Искаш ли да се занимая с това? — попита Холър.
	— Не още — отговори Бош. — Проучвам проблема. Вече прегледах собственото ми разследване и не мисля, че съм сбъркал в нещо тогава. Направил го е Бордърс и ще разбера как мъти водата сега. Но слушането е насрочено за следващата сряда. Какви са опциите ми там?
	— В зависимост от това какво ще намериш дотогава, винаги бих могъл да оспоря в писмена форма всякакви претенции към теб и да поискам изслушване. Това може да отложи вземането на решение и да даде на съдията храна за размисъл в продължение на примерно седмица. Но ще трябва или да надигнем глас, или да замълчим.
	Бош се замисли. Ако му потрябваше повече време за разследване, това беше вариант.
	— Но ще се получи доста странно, признавам — добави Холър.
	— Кое имаш предвид? — не разбра Бош.
	— Ще е странно да се явя в съда и да поискам от съдията да не освобождава затворник, очакващ изпълнение на смъртна присъда. Всъщност направо ще си е прецедент. Може да ми се наложи да го пробутам на някой от помощниците ми. Защото да сбъркаш в подобна ситуация може да се окаже много лошо за кариерата. Просто ти го споменавам…
	— Е, ти няма как да сбъркаш в каквото и да е.
	— Казвам просто, че ДНК е големият изравнител. Според теб колко често полицаите оплескват нещата и пращат невинни в затвора?
	— Не много често.
	— В един процент от случаите? Искам да кажа, че никой не е идеален, нали така?
	— Не знам, може би.
	— В тази страна има _два милиона_ затворници. Два милиона. Ако системата се дъни в един процент от случаите, значи зад решетките има двайсет хиляди невинни. Дори да приемем, че не става дума за един, а само за половин процент, пак са си цели десет хиляди души. Това не ми дава да спя спокойно нощем. И заради това винаги казвам, че най-плашещият клиент е невинният клиент. Защото залогът е прекалено висок.
	— Тогава може би не си правилният човек за тази работа.
	— Виж, просто казвам, че системата не е идеална. Има невинни в затвора, има невинни със смъртна присъда, има екзекутирани невинни. Такива са фактите и трябва добре да си помислиш за това, преди да скочиш в дълбокото. Но каквото и да се случи, лично ти си защитен. Помни това.
	— Ще го помня. Но сега трябва да свършваме. Имам оперативка.
	— Става, брат ми. Обади се, когато ти потрябвам.
	Бош затвори и осъзна, че има по-лошо чувство за ситуацията от това, с което бе излязъл тази сутрин от дома си.


>>	8

	Бош влезе в стаята за оперативки преди седем и половина, но Лурдес вече беше там и систематизираше подробностите по случая и списъците със задачи на една от белите дъски.
	— Добро утро, Бела.
	— Здрасти, Хари! Има готова кана кафе в полицейската стая.
	— Засега не ми трябва. Успя ли да поспиш?
	— Малко. Трудно се заспива след първи истински случай с убийство тук от четири години.
	Бош седна на масата, за да се запознае с материалите. От лявата страна Бела беше оформила две колони, разделени с вертикална линия. Едната бе озаглавена „Хосе“, другата — „Младши“. Под имената бяха изредени основните факти за двамата. Той знаеше, че тя е прекарала по-голямата част на следобеда след убийствата с жената и майката на двете жертви и е събрала надеждна информация за семейната динамика. Току-що завършил фармация, Хосе-младши бе живял все още в родния си дом, макар и в обтегнати отношения с родителите си заради обстановката на работа и у дома.
	Лурдес вече бе започнала да изпълва втората бяла дъска, на която изброяваше версиите и задачите, които трябваше да бъдат възложени и изпълнени. Някои изписваше с черен маркер, други с червен. Трябваше да се проследят резултатите от аутопсиите и балистичната експертиза. Видеото от камерите в аптеката беше иззето за трийсет дни назад и преглеждането му щеше да отнеме няколко часа. Всички други обири на аптеки в Лос Анджелис през последните години също трябваше да бъдат прегледани за някакви сходства.
	— Червеното? — попита Бош.
	— Високият приоритет — обясни Лурдес.
	— А КМК?
	Беше изписала и подчертала съкращението в червено, после бе теглила стрелка до квадратчето с нейните инициали. Това беше насока, с която щеше да се занимае тя.
	— Калифорнийска медицинска комисия — поясни Лурдес. — Вчера бях в стаята на младежа и намерих там писмо от КМК, в което пишеше, че са получили жалбата му и ще му се обадят, когато я прегледа следовател.
	— Окей — каза Бош. — А какво прави това приоритетна задача?
	— Две неща. Едното е писмо в чекмедже в спалнята му, сякаш го е криел.
	— От кого? От родителите си?
	— Още не знам. Второто е признанието на майка му, че синът и бащата напоследък се карали. Не знаеше за какво става въпрос, но беше сигурна, че е за нещо, свързано с работата. Не са разговаряли у дома. Нещо ми говори, че е било свързано с оплакването, което е направил пред медицинската комисия. Според мен си заслужава да се разрови по-дълбоко.
	— Съгласен съм. Дръж ме в течение на наученото.
	Вратата се отвори и влязоха Систо и Лусон, следвани от капитан Тревино. Всички носеха изпускащи пара керамични чаши кафе.
	Тревино беше към 50-те, с побелял мустак и обръсната глава. Беше с униформа, както си му бе обичай, което изглеждаше малко странно на Бош, защото той все пак бе ръководител на детективското бюро, в чийто състав никой не носеше униформа. В управлението се знаеше, че той ще наследи началника, макар да нямаше никакви признаци, че началникът — жител на града от рождение — има някакво намерение да се маха. Бош усещаше, че това вади Тревино извън релси и че точно тази емоция го кара да е стриктен по отношение на правила и дисциплина.
	— След това имам среща с шефа, за да го информирам — каза Тревино. — Той пък по график ще закусва с големите бизнесмени и няма начин да отсъства.
	В малък град като Сан Фернандо началникът на полицията е в равни части администратор, политик и „мажоретка“ на общността. Двойно убийство на една от основните градски артерии със сигурност щеше да е основна тема и Валдес трябваше да успокои разтревожените и да внуши доверие към разследването. В известен смисъл това бе също толкова важно колкото и самото разследване.
	— Няма проблем — каза Бош.
	Двамата с Тревино бяха имали проблеми в началото, когато Бош бе дошъл в управлението. Понеже беше запознат с историята на Бош в ЛАПУ, капитанът бе гледал на него като на изпуснат от контрол, който трябва да бъде държан на къса каишка. Това не се бе понравило на Бош, но след година нещата бяха влезли в релси, когато водено от Бош и Лурдес разследване бе идентифицирало и довело до ареста на сериен изнасилвач, който бе преследвал жените в малкия град над четири години. Последвалата пиар кампания бе довела до засилване на обществената подкрепа за управлението, като лъвския пай на заслугите се бе паднал на Тревино, понеже той бе ръководител на детективското бюро. Оттогава Тревино бе склонен да дава на Бош свобода на действие в работата с неразрешените случаи и кашоните с веществени доказателства в стария градски затвор. Но Бош усещаше, че има някаква остатъчна подозрителност, и знаеше, че научи ли Тревино за ситуацията, в която е попаднал, ще започне да убеждава началника, че трябва да го разкарат.
	— Защо не започнем с преглед на видеото от _фармацията_? — предложи Бош. — Не всички сте го гледали. След това всеки ще разкаже какво е свършил вчера, за да може капитан Тревино да държи шефа в курс. Бела?
	Лурдес взе дистанционното и включи един от екраните на стената срещу белите дъски. Видеото от _фармацията_ беше заредено, защото Бош и Лурдес го бяха гледали няколко пъти предната вечер — последното, което бяха правили, преди да си тръгнат.
	Във _фармацията_ бе имало три камери, но камерата на тавана над гишето за работа с рецепти предлагаше най-пълна картина на убийствата. Петимата в стаята за оперативки гледаха мълчаливо картината в забавен каданс.
	На екрана се виждаха Хосе Ескивел и синът му зад щанда в секцията за клиенти. Подготвяха се за деня, понеже аптеката се поддържаше и от двамата и отваряше всеки ден без неделя в десет сутринта. Хосе-старши бе на щанда и ровеше из пластмасова кошница с малки бели пакетчета в нея — опаковани изпълнени рецепти, готови за предаване. Хосе-младши бе на компютъра в края на щанда: явно проверяваше за нови рецепти, изпратени от медицинските центрове. Други служители не се виждаха. Разговорите вчера бяха разкрили, че бащата и синът са единствените служители на пълен работен ден. Имаше една служителка на непълен ден, която идвала в най-натоварените дни на седмицата или когато един от двамата Ескивел отсъствал, но тя не била фармацевт и работела основно на касата.
	В 10:14, според таймера на видеото, входната врата на аптеката се отвори и влязоха двама мъже със ски маски, ръкавици и с оръжия в ръце. Без да тичат, но достатъчно бързо, те тръгнаха по две от пътеките между стелажите към гишето в дъното на магазина.
	Хосе-старши вдигна поглед и забеляза мъжа, насочил се право срещу него. Ъгълът на камерата не позволяваше да се разбере дали е осъзнал, че мъжете са двама. Но веднага се отмести вдясно и блъсна с лакът сина си в ребрата, избутвайки го встрани от компютъра и предупреждавайки го за приближаващата опасност.
	Макар видеото да беше без звук, беше ясно, че Хосе-старши вика нещо на сина си. Хосе-младши се обърна надясно към вратата за коридора към задния изход. Изглежда, не бе схванал, че това го извежда точно на пътя на втория мъж, който се приближаваше по другата пътека. Хосе-младши побягна по коридора, а вторият нападател скочи от пътеката и го последва, след което и двамата изчезнаха от полезрението на камерата в задната част на _фармацията_.
	Другият въоръжен без никакво колебание се приближи до гишето и вдигна оръжието си. Хосе-старши на свой ред вдигна ръце пред гърдите си в универсалния жест, че се предава, но стрелецът мушна оръжието си между вдигнатите ръце и го простреля от упор в гръдния кош. Куршумът прониза тялото му и се заби в шкафовете зад него. Хосе-старши отстъпи крачка назад и се удари в тях, после рухна на пода с все така вдигнати пред гърдите ръце.
	— Мамка му, на този не му мигна окото — прошепна Систо, който досега не бе гледал видеото.
	Никой не му отговори. Всички гледаха в изумление.
	Секунди след падането на Ескивел в коридора се появи вторият стрелец. Идваше откъм задния коридор, явно след застрелването на Хосе-младши. Приближи се до гишето и бръкна отдолу, където беше бялото пластмасово кошче за боклук. Изтърси съдържанието му на пода, след което тръгна между стелажите с лекарства, като отваряше чекмеджетата и изтърсваше хапчетата и капсулите в кошчето. Междувременно другият убиец наблюдаваше входната врата, хванал с две ръце оръжието си в готовност да го използва. Бош отново осъзна какъв голям късмет е, че нямаше още жертви — клиенти, влезли в аптеката, без да осъзнават каква опасност ги дебне вътре. Защото убийците не изглеждаха като хора, които биха оставили свидетели.
	Деветдесет секунди след влизането си убийците изчезнаха в коридора към задния изход.
	— Смятаме, че в уличката отзад ги е чакала кола с шофьор — каза Лурдес. — Иска ли някой да види записа още веднъж?
	— Не, благодаря — отговори за всички Тревино. — Някакво видео със смъртта на сина?
	— Нямаме. Задният коридор не е бил под наблюдение с камера — каза Лурдес.
	— А от улицата? — настоя Тревино. — Нищо ли нямаме, което да показва тия двама мръсници без маски?
	— Нищо — каза Лурдес. — Има камери в двата края на мола, но те не са засекли нищо интересно.
	— Смятаме, че са слезли в уличката и са минали през задната врата на „Тримата крале“ — поясни Систо: използваше английското име на бара, намиращ се на два входа от _фармацията_.
	— Минали са през бара и са излезли през предната врата — допълни Лусон. — После надолу до „Ла Фамилия“, където са нахлузили маските си, преди да влязат.
	— Знаели са какво правят — продължи Систо. — И са били наясно къде са камерите.
	— Имаме ли някакви описания от „Кралете“? — осведоми се Тревино.
	— Не бяха много услужливи, капитане — отговори Лусон. — Нямаме нищо освен показанията на бармана, който казва, че видял двама бързо да минават през заведението. Били бели, и толкова.
	Тревино се намръщи. От „Tres Reyes“ идваха много повиквания за патрулните коли заради проблеми със сбивания, хазарт, пиянски изцепки и нарушаване на обществения ред. Заведението беше като цирей за мола и управлението от години бе под натиск от обществеността да направи нещо по въпроса. Началник Валдес често изрично споменаваше заведението за повишено внимание, което означаваше, че иска патрулиращите полицаи да минават през бара поне няколко пъти на смяна — практика, приемана без въодушевление от посетителите. В резултат на това отношенията между полицията и управата на бара, и с клиентите, естествено, не бяха блестящи. Така че никой не очакваше да получат сериозна помощ от „Tres Reyes“ във връзка със случая.
	— Окей, какво друго имаме? — попита Тревино. — Има ли някакво съвпадение със скорошни случаи в града?
	Имаше предвид Лос Анджелис, разбира се.
	— Имаме две сходства — отговори Систо. — И двете в града. Днес ще ми пратят подробностите и видеозаписите. Но основните неща съвпадат — двама мъже със ски маски, с шофьор, който чака отвън. Единствената разлика е, че при тях не е пострадал никой. Били са чисти обири — единият в Енсино, вторият в Уест Хилс.
	Бош поклати глава и Тревино забеляза това и го попита:
	— Не са ли нашите заподозрени?
	— Не мисля — каза Бош. — Смятам, че нашите хора са искали да решим, че е така. Само че това си е удар.
	— Разбрах — каза Тревино. — Тогава върху какво ще се съсредоточим?
	— Върху сина — обади се Лурдес.
	— И защо? — попита капитанът.
	— Ами… доколкото ни е известно, синът е бил порядъчен човек. Завършил е миналата година фармация в „Калстейт Нортридж“. Никакви предишни арести, никаква известна ни връзка с банди. Отличен ученик. Но госпожа Ескивел каза, че с баща му се карали във връзка със семейния бизнес. Класически случай на свежи идеи, сблъскващи се с традиционни практики.
	— Известно ли ни е нещо повече и най-вече каква връзка би могло да има това със случилото се?
	— Не засега, но работим по въпроса. Трябва да разговарям пак с госпожа Ескивел. Снощи моментът не бе подходящ.
	— Защо в такъв случай смятаме, че нещата се въртят около сина?
	Бош посочи екрана, където картината бе замръзнала на кадъра, показващ Хосе-старши проснат мъртъв на пода.
	— Видеото — обясни той. — Изглежда сякаш бащата е усетил какво ще се случи и се е опитал да спаси сина си. И после… престараването: бащата е застрелян веднъж, а синът цели три пъти.
	— Да не говорим колко лични изглеждат нещата след изстрел в гъза — допълни Систо.
	Тревино обмисли аргументите и кимна.
	— Окей, какви са следващите ни ходове?
	Последва разпределение на задачите, като Лусон възложи аутопсиите и балистиката, заедно със заповед спешно да се разбере какво точно оръжие е било използвано за убийствата и дали има някакво съвпадение със съхраняваните в базите данни балистични профили за другите случаи. Систо получи задачата да прегледа старите видеозаписи и да види има ли индикации двамата убийци да са правили оглед на терена до един месец назад, както и да разследва отношенията между баща и син. Систо трябваше също да провери какво има в ЛАПУ за двата привидно сходни обира на аптеки, както и да прегледа видеозаписите от тези две престъпления.
	Лурдес каза, че ще продължи да проучва миналото на сина и ще провери какво оплакване е направил пред медицинската комисия на щата. Бош щеше да работи като координатор и щеше да замества Лурдес, когато й се наложеше да напусне участъка.
	Тревино изслуша тази част и завърши с указание до всички:
	— Това е разследване на убийство, така че залогът е много висок. Отнася се до всички, в това число и нашите убийци. Наясно съм, че личният състав е ограничен, но никой не бива да излиза на улицата без партньор. Не знаете на какво можете да се натъкнете. Ясен ли съм?
	Получи нестроен хор в потвърждение.
	— Окей — каза той. — Хайде сега да ги намерим.


>>	9

	След оперативката Бош излезе от участъка — Лурдес остана да се опита да намери някой в следствения отдел на щатската медицинска комисия — и отиде до пазарния комплекс на „Труман“, където продаваха телефони за еднократна употреба на новодошли имигранти, неспособни да докажат адрес на живеене и кредитна история, изисквани от големите мобилни доставчици. Купи си един с възможност за изпращане на есемеси и напълно заредена батерия и прати на Лусия Сото съобщение от една дума:
C>
	Благодаря.
C$
	След по-малко от минута получи отговор.
C>
	Кой си?
C$
	Той въведе:
C>
	Иди на усамотено място. 5 минути.
C$
	Погледна си часовника и тръгна обратно към участъка. След пет минути спря на един паркинг и й се обади. Сото прие повикването, но не проговори.
	— Лусия, аз съм.
	— Хари? Какво правиш, по дяволите? Къде ти е телефонът?
	— Толкова ли е трудно да се разбере? Опитвам се да ти спестя забъркването в големия проблем, който се оформя. По някакъв начин, не знам как, това е измама! Можеш ли да ми намериш копие от видеото, което ми показа Тапскот? Онова, на което се виждаше как отваряте кашона…
	Последва дълга пауза.
	— Мисля, че единственият с голям проблем в случая си ти, Хари.
	Бош не знаеше какво да отговори. Усети, че нещо в отношението й към него се е променило. Беше паднал в очите й и тя продължаваше да му съчувства, но беше загубил уважението й. Нещо определено не бе наред. Трябваше да погледне пак следственото дело, което тя бе оставила в пощенската му кутия, независимо дали би си го признала, или не. Започваше да си мисли, че го е направила не толкова за да му помогне, колкото да го предупреди за онова, което го очаква.
	— Чуй ме — каза Сото. — Залагам си главата на дръвника заради теб, защото… защото бяхме партньори. Сега трябва да оставиш ситуацията да се развие, без да разпердушинваш всичко. Ако не го направиш, ще пострадаш много лошо.
	— Да разбирам ли, че за теб не е голям проблем да видиш този човек… този убиец, да напуска „Сан Куентин“ като волна птичка?
	— Трябва да затварям. Предлагам ти да прегледаш цялото дело.
	Тя прекъсна връзката и Бош остана с телефон в ръката, за който бе похарчил четирийсет долара и който вероятно нямаше да използва повече.
	Тръгна към колата си. Беше взел делото на Скайлър и бе оставил папката на пода пред задната седалка. Сото съвсем недвусмислено бе насочила вниманието му към документите. Имаше нещо в новото разследване, към което тя го буташе, нещо, което поне в главата на Алекс Кенеди разбиваше старото разследване. И Бош започваше да подозира, че става дума за повече от ДНК.
	Преди да стигне до колата страничната врата на участъка се отвори и през нея излезе Лурдес.
	— Хари, тъкмо идвах да те взема. Къде отиваш?
	— Просто искам да взема нещо от колата си. Какво има?
	— Да тръгваме. Току-що говорих с един следовател от щатската медицинска комисия.
	Бош прибра телефона в джоба си и я последва. Седна отпред до нея и тя тръгна да се изтегля на заден ход. Забеляза, че е сложила на централната конзола листче, на което пишеше СФ и „Тера Бела“ — знаеше, че това е кръстовище в близкия квартал Пакоима на Ел Ей. Намираше се точно на юг от Сан Фернандо.
	— Пакоима? — попита той.
	— Хосе-младши е изпратил до медицинската комисия имейл с оплакване, че една клиника в Пакоима предписва твърде щедро оксикодон* — каза тя. — Искам да мина покрай нея и да огледам мястото.
	[* Полусинтетичен опиоиден алкалоид, един от многото в състава на персийския мак (около един и половина пъти по-мощен от морфина), който се използва като болкоуспокояващо. — Б.пр.]
	— Ясно. И кога е пратил този имейл?
	— Преди два месеца. Пратил го е до отдел „Жалби“ в Сакраменто, където имейлът престоял известно време, преди да бъде препратен до отдела за правоприлагане в Ел Ей. Намерих човека, на когото са го възложили, и той ми каза, че всичко е още в много начална фаза. Изобщо не бил разговарял с Хосе-младши — събирал данни, преди да предприемат някакъв ход.
	— Събира данни? Искаш да кажеш като например колко предписва клиниката?
	— Да. Идентифициране на клиниката, какви доктори има в нея, лицензирана ли е дейността им, брой на издадените рецепти, такива неща. „Ранна фаза“ според мен означава, че още не са направили нищо. Но той каза, че клиниката не е в радара им, и това ми прозвуча като много съмнителна история. Нали разбираш, днес ги има, а утре — като ги надушат властите — са се изпарили. Според него по-големият проблем бил, че не използват легални аптеки. Обикновено аптеките действали в комбина или най-малкото били склонни да не задават въпроси и да изпълняват рецептите.
	— Така-а… да кажем, че Хосе-старши не е задавал въпроси. Синът му обаче завършил фармация и с цялото си простодушие решил, че върши добро дело, като посочва с пръст съмнителна клиника.
	Лурдес кимна.
	— Точно така. Казах ти, че ми се стори добросъвестен. Надушил какво става и веднага съобщил в комисията.
	— Ето значи за какво са спорили баща и син… или по-точно за какво са се карали — допълни Бош. — Или Хосе-старши е харесвал парите, които са му носели фалшивите рецепти, или се е страхувал от опасността, свързана с подадената жалба.
	— Не само това. В имейла синът пише, че ще спре изпълнението на издадените от клиниката рецепти. Това може да е било възможно най-опасното развитие.
	Бош почувства тъпа болка в гърдите. Болката на вина и срам. Беше подценил Хосе Ескивел-младши. Сам бе изказал предположението за връзка с банда, но бе скочил на извода, че действията и връзките на младежа са мотивиращият фактор в убийствата. В едното може и да се окажеше прав, но в преценката си за младия мъж бе сбъркал тотално. Истината разкриваше, че именно той е бил идеалистът, видял нещо нередно, и слепешката опитал се да го поправи. Което бе струвало живота му.
	— Проклятие — промърмори той. — Не е предполагал какво ще му се случи, ако спре да изпълнява рецептите.
	— Наистина тъжно — добави Лурдес.
	Бош продължаваше да мълчи, замислен за грешката си. Това дълбоко го безпокоеше, понеже между жертвата и натоварения с разследването детектив винаги се установява някаква връзка. Бош се бе усъмнил в добротата на жертвата и по този начин бе предал младия мъж. А така бе изменил и на себе си. Това го караше да удвои усилията си за откриване на двамата престъпници, които така бързо и смъртоносно бяха посетили фармацията предната сутрин.
	Представи си ужаса на Хосе-младши, докато се бе опитвал да се измъкне през задната врата. И какво бе изживял през секундите, през които си бе мислил, че изоставя баща си.
	Нямаше как да е сигурен поради липсата на звук, а и застрелването на Хосе-младши бе станало извън кадър, но сега си представяше, че бащата е бил застрелян първи, а опитващият се да избяга по коридора син е чул изстрелите. И това бе станало секунди преди убиецът да го настигне и да го убие.
	Потеглиха по „Труман“ на юг, към мястото, където се събираше със Сан Фернандо Роуд, и след малко излязоха от града и навлязоха в Пакоима. Нямаше табела „Добре дошли в Лос Анджелис“, но разликата между двете общини бе поразителна: улиците тук бяха задръстени с боклук, а стените нашарени с графити. Разделителните ивици на булевардите бяха кафяви и прорасли с плевели. Оградата покрай трасето на метрото, минаващо паралелно на шосето, бе окичена с носени от вятъра пластмасови торбички. Гледката бе потискаща. Макар Пакоима да имаше сходен етнически състав със Сан Фернандо, се забелязваше драстично разминаване в икономическото ниво на съжителстващите една до друга общини.
	Скоро поеха по южния периметър на „Уайтман“ малко летище с общо предназначение и донякъде иронично име*, след като общността тук бе предимно от хора с черна и кафява кожа. Докато приближаваха „Тера Бела“, Лурдес забави. Бош погледна бялата едноетажна сграда на ъгъла. Тя се открояваше, понеже бе наскоро боядисана и буквално блестеше под слънцето, както и понеже нямаше никакъв надпис, който да я идентифицира като клиника или нещо подобно.
	[* От Whiteman (англ.) — букв. превод „бял човек“. — Б.пр.]
	Когато наближиха, от вратата на сградата излезе побелял мъж и тръгна към ъгъла на „Тера Бела“. Лурдес намали и зави след него. Бош видя други мъже и жени на опашка покрай стената на сградата да чакат, за да се качат през отворената странична врата на бял ван.
	Бяха предимно стари и видимо измъчени хора, с опърпани дрехи и костеливи тела, но имаше и няколко по-млади. Беше като опашка пред обществена кухня.
	Лурдес продължи, без да спира, та никой да не забележи интереса им.
	— Какво мислиш?
	— Не знам — призна Бош. — Но що за клиника е тази без табела над входа?
	— Незаконна.
	— И кои са тези хора? Пациентите.
	— Не съм сигурна. Мюрета?
	Тя продължи до ъгъла и зави обратно с маневра в отбивката за коли на някаква фабрика за водни пръскачки. После пак подкара към клиниката и спря зад една кола по средата на пряката.
	— Да погледаме малко.
	Загледаха как мъжете и жените се качват в буса.
	— Джери, следователят на медицинската комисия, ги нарече така — обясни Лурдес. — Мюрета за хапчета. Отиват в така наречената клиника, получават рецепта и след това отиват в аптеката, за да си вземат хапчетата. Плащат им по долар на хапче. Не е зле, ако вземаш наведнъж по шейсет хапчета.
	— А след това по колко ги продават на улицата? — попита Бош.
	— Зависи от дозата и какво купуваш. Обикновено по долар на милиграм. Оксикодонът най-често се произвежда в хапчета по трийсет милиграма. Но той каза, че хитът напоследък е дозата от осемдесет милиграма. Както и нещо, което наричали оксиморфон. Това било новата вълна — изживяването било десет пъти по-разтърсващо от оксикодона.
	Бош извади телефона си и отвори приложението за снимане. Стабилизира телефона на таблото и започна да снима клиниката и буса. Използва вариото, за да направи снимки в едър план на хората, които чакаха да се качат, но остави лицата им нефокусирани.
	— Дали сега бусът ще ги прекара през аптеките?
	— Възможно е — каза Лурдес. — Според Джери старците били най-добрите мюрета. Направо били безценни.
	— И защо?
	— Защото организаторите искат хора, които изглеждат достатъчно стари, за да са на „Медикеър“. Раздават им фалшиви карти „Медикеър Д“ и така не се налага да плащат пълната цена на рецептите, които им изпълняват.
	Бош поклати глава в удивление.
	— Значи „Медикеър“ плаща на аптеките за лекарствата. С други думи, федералното правителство финансира цялата операция.
	— Или поне голяма част от нея — потвърди Лурдес. — Според Джери.
	Един последен старец зави на ъгъла към клиниката и се насочи към буса. По преценка на Бош в него вече се бяха натъпкали поне десетина мъже и жени. Бяха от всички раси, но ги обединяваше това, че изглеждаха така, сякаш са преживели големи премеждия. Лицата им бяха изпити, а овехтелите им дрехи подсказваха, че не знаят какво е лек живот. Шофьорът — със слънчеви очила и с черна блуза — слезе и заобиколи, за да затвори страничната врата. Бош със закъснение се усети, че трябва да ползва вариото, но преди да успее, шофьорът вече бе в колата, скрит зад отразяващото предно стъкло.
	Бусът отлепи от тротоара и потегли по „Тера Бела“ към двамата детективи. Бош скри телефона под таблото.
	— Мамка му — ненужно прошепна Лурдес.
	Нямаше как да скрият факта, че са в полицейска кола без отличителна маркировка: беше черна, с джанти и мигачи, използвани от държавните институции, монтирани под предната решетка.
	Но бусът мина, без да забавя, а шофьорът вътре бе зает с разговор по мобилния си телефон. Бош забеляза, че има брадичка тип „катинарче“ и златен пръстен на ръката с телефона.
	Лурдес проследи в страничното огледало как бусът изминава двете преки до „Ел Дорадо“ и завива надясно.
	— Дали да не…?
	— Защо не — съгласи се Бош.
	Тя направи маневра, за да обърне, настъпи педала, стигна до „Ел Дорадо“ и зави след буса. Настигнаха го точно когато отново завиваше надясно по „Пиърс“, където продължи направо, пресече шосето за Сан Фернандо и трасето на метрото, преди да навлезе в паркинга на летище „Уайтман“.
	— Виж, това не го очаквах — изсумтя Лурдес.
	— Да, странно е — съгласи се Бош.
	Бусът спря пред портал на частен хангар и прозорецът на шофьора се спусна. През него се подаде ръка с карта за четец. Бариерата се вдигна и бусът мина под нея. Лурдес и Бош нямаше как да го последват, но имаше външен път, успореден на вътрешния, който им позволи да следват буса извън охранявания периметър. Бусът влезе в един хангар и го изгубиха от поглед.
	Паркираха на банкета на обиколния път и зачакаха.
	— Какво мислиш? — не издържа Лурдес.
	— Нямам никаква идея — призна Бош. — Да почакаме и да видим какво стане.
	След няколко минути от хангара изпълзя едновитлов самолет и се насочи към пистата за излитане. След самолета излезе и бусът и потегли обратно към портала.
	— Него или самолета? — попита Лурдес.
	— Самолетът — каза Бош. — Вече снимах регистрационната табела на буса.
	Преброи седем илюминатора зад прозорците на пилотската кабина. Всички щори бяха спуснати. Буш извади химикалка и записа бордовия номер на листчето, на което Лурдес беше записала адреса на клиниката. Отбеляза и часа. Извади отново телефона си и започна да снима рулиращия към пистата самолет.
	— Какво, по дяволите, още гледаме тук? — не се стърпя Лурдес.
	— Не знам — отговори Бош. — Но записах регистрационния му номер. Ако са подали полетен план, ще го получим.
	Погледна към хангара и видя голямата широка врата бавно да се спуска. На ръждясалия метал имаше избелял надпис.
	__ХВЪРЛИ СЕ!__
	__ПАРАШУТЕН КЛУБ ДСВ__
	__ОБАДИ СЕ ДНЕС! СКОЧИ ДНЕС!__
	Насочи вниманието си обратно към пистата и мълчаливо проследи рулиращия по нея самолет. Беше бял с тъмнооранжева ивица по дължината на корпуса. Под широката врата за пътници имаше платформа за скачане.
	Бош превключи на видеозапис и засне засилващия се самолет, който се издигна във въздуха, насочи се на изток и зави на юг под диска на слънцето.
	Гледаха го, докато не изчезна от поглед.


>>	10

	До контролната кула на „Уайтман“ се стигаше по стълбище в малка административна сграда. Имаше само една рецепционистка, която да спира достъпа на посетителите до стълбището, и тя се предаде без съпротива пред полицейските им значки. Бош и Лурдес се качиха по стълбището и почукаха на врата, на която имаше табела, предупреждаваща „УВД* — Вход забранен“.
	[* Управление на въздушното движение. — Б.пр.]
	Отвори им мъж, който понечи да вдигне ръка, за да им покаже надписа „Вход забранен“, но се въздържа, когато и той видя значките.
	— Полицаи… — въздъхна мъжът. — За състезанията с драгстери ли става дума?
	Бош и Лурдес се спогледаха, защото въпросът ги изненада.
	— Не — отговори Лурдес, — интересува ни самолетът, който току-що излетя.
	Мъжът се обърна и погледна назад към стаята зад гърба му и прозореца към пистата. Сякаш искаше да се увери, че се намира на летище и че самолетът наистина е излетял. Едва след това погледна пак Лурдес.
	— За чесната ли ме питате?
	— Самолетът за скокове — уточни Бош.
	— Да, гранд-каравана. Известен е и като миниван. Не мога да ви кажа нищо по-конкретно от това.
	— Има ли стая, в която да влезем и да поговорим? Става дума за разследване на убийство.
	— Ъ-ъ… да, разбира се. Заповядайте.
	И изпъна ръка напред, за да ги покани да влязат. Според Бош беше над шейсет и бивш военен — издаваше го стойката му и как бе изпънал ръка, сякаш отдаваше чест.
	Кулата бе с малка площ и задължителните прозорци, осигуряващи пълна видимост към целия комплекс на летището. Имаше две работни места — пред радара и комуникационната конзола. Бош направи знак на Лурдес да седне на едното, а самият той се облегна на кантонерката с четири чекмеджета непосредствено до вратата.
	— Нека започнем с името ви, господине — каза Лурдес.
	Мъжът завъртя към тях седалката на второто работно място, преди да седне на нея с лице към двамата детективи.
	— Тед О’Конър.
	— Откога работите тук, господин О’Конър? — попита тя.
	— О… вече двайсетина години в две различни качества. Дойдох тук след ВВС, където изкарах двайсет и пет, като пусках напалм и други боклуци над чужди земи. След това дойдох тук за нови десет, пенсионирах се, реших, че не ми харесва да съм пенсионер, и след година се върнах. Това беше преди дванайсет години. Може да ви се струва, че да седиш тук цял ден е скучно, но опитайте да прекарате лятото в двойно по-широко място с единичен климатик и ще ви се прииска да е топло и скучно. А и на кого му пука всъщност? Та, искахте да научите повече за чесната…
	— Знаете ли от колко време този самолет е тук?
	— На хангар е отпреди мен и е сменял собственика си няколко пъти през това време. През последните две години е притежание на компания, базирана в Калексико*. Поне според Бети долу там изпращат фактурите за гориво и наем.
	[* Малък град на 200 км източно от Сан Диего и на 100 км от Юма, Аризона. Името е комбинация от Калифорния и Мексико. — Б.пр.]
	— Как се казва компанията?
	— Е, това ще го научите от Бети. Казвала ми го е, но не съм го запомнил… „Сиело“ — нещо си. Испанско е, а аз почти не знам испански.
	— Още ли се използва за парашутни скокове?
	— Надявам се, че не. Хората, които виждам да се качват на този самолет, не биха стигнали до земята живи.
	Бош се наведе напред и погледна през прозорците. Видя, че О’Конър има пряка видимост към хангара. Бинокълът върху конзолата би му дал чудесен едър план при отворена врата.
	— И какво сте виждали да се случва в онзи хангар, господин О’Конър? — попита Бош.
	— Виждам много хора да влизат и да излизат — каза О’Конър. — Много хора, стари… ъ-ъ… ами, като мен.
	— Всеки ден ли?
	— Кажи-речи. Тук съм само четири дни в седмицата, но всеки ден, когато съм тук, виждам този самолет да каца или да излита, а понякога и двете.
	— Знаете ли дали самолетът е предназначен за скокове с парашут?
	— Доколкото ми е известно.
	— С дълги скамейки от двете страни?
	— Точно така.
	— И колко души могат да се поберат там наведнъж?
	— Този самолет е от удължените с голяма опашна секция. Ако се налага, могат да се съберат… двайсетина души.
	Бош кимна.
	— Докладвате ли на някого какво виждате? — попита Лурдес.
	— Какво да докладвам? — обърка се О’Конър. — Има ли нещо нередно в това да се качиш на самолет?
	— Днес регистрираха ли полетен план?
	— Те никога не регистрират полетен план. Не им се налага. Дори не се налага да искат разрешение от кулата, стига да спазват ПВП.
	— ПВП? Какво е това?
	— Правила за визуален полет. Вижте… тук съм, за да осигуря радар на когото му трябва и да насочвам летящите по уреди, когато се нуждаят от мен. Проблемът е, че както сте забелязали, сме в Калифорния и ако навън е слънчево, летите по ПВП, а съгласно ФУГА* нищо не задължава даден пилот да се свързва с кулата на което и да било летище с общо предназначение. А онзи, който днес бе командир…? Той ми каза само едно, и толкова.
	[* ФУГА (Federal Aviation Agency) — Федерално управление на гражданската авиация. — Б.пр.]
	— И какво точно ви каза?
	— Че маневрира за излитане на изток. А аз му отговорих, че пистата е негова.
	— И това ли беше?
	— Това беше, освен че го каза с руски акцент. Мисля, че понеже днес имаме западен вятър, искаше да ми подскаже, че го прави с неудоволствие.
	— А как разбрахте, че акцентът му е руски?
	— Ами просто го разбрах.
	— Ясно… След като няма регистриран полетен план, значи няма и документ къде отива, нито кога ще се върне?
	— Не се изисква за летище като нашето и за самолет като този. — О’Конър посочи към прозореца, сякаш въпросният самолет се рееше някъде там.
	Лурдес погледна Бош. Изглеждаше изненадана от липсата на мерки за сигурност и контрол кой минава през това летище.
	— Ако ви се струва, че денем тук е оживено, наминете някой път вечер — продължи О’Конър. — Затваряме кулата в осем. Оттам нататък летището остава без контрол. Хората могат да си идват и да си заминават, както им се прииска… и го правят.
	— Просто оставяте осветлението включено? — предположи Бош.
	— Не, осветлението е радиоуправляемо. Всеки може да го включва и изключва от самолета. Единственото, за което има смисъл да се безпокои човек, са състезанията с драгстери.
	— Драгстери?
	— Промъкват се на пистата и си правят нощните гонки на нея. Имахме един случай преди месец… някакъв пич захождал за кацане и едва не се нанизал на един от стърчащите нагоре ауспуси.
	Прекъсна ги обаждане по радиото и О’Конър се обърна към конзолата, за да поеме повикването. На Бош му се стори, че захожда самолет от запад. О’Конър съобщи на пилота, че пистата е негова. Хари погледна Лурдес. Тя повдигна вежди и Бош кимна. Беше ясно — нямаха представа дали онова, за което разпитват, има нещо общо с тяхното разследване, но онова, което бяха видели преди малко — няколко мъже и жени да бъдат прехвърлени от клиниката направо в самолета и после да излетят, без поне някой да ги преброи колко са, — беше крайно необичайно, а лекотата, с която бе направено, бе смайваща.
	О’Конър стана от мястото и се наведе през конзолата, за да погледне през прозореца. Вдигна бинокъла си, за да види по-добре, и каза:
	— Един захожда.
	Бош и Лурдес запазиха мълчание. Бош не беше сигурен дали е редно да прекъсва наблюдението на О’Конър и евентуалната процедура по приземяването. След малко от запад се зададе малък едномоторен самолет и меко кацна. О’Конър записа регистрационния номер на опашката в клипборда и го окачи на кука на стената отдясно на себе си. След това пак се обърна към детективите.
	— Какво друго мога да ви кажа?
	Бош посочи клипборда и попита:
	— Изглежда, документирате всяко излитане и кацане през работно време, нали?
	— Не сме длъжни — отговори О’Конър. — Но, да, правим го… ако сме тук.
	— Може ли да хвърля един поглед?
	— Абсолютно.
	О’Конър свали клипборда от стената и го подаде на Бош. Няколко страници от него документираха графика през летището. Самолетът, направил най-много излитания и кацания, беше с регистрационния номер, който Бош бе записал по-рано — самолетът за скачане с парашут.
	Той върна клипборда на О’Конър. Възнамеряваше да го изземе официално със заповед за претърсване.
	— Има ли някакви камери по пистите и в хангарите?
	— О, да, имаме камери — отвърна О’Конър.
	— Колко време съхранявате записите?
	— Не съм сигурен… може би месец. От ЛАПУ идваха, за да видят записи на състезанията с драгстери, и чух, че са гледали до няколко седмици назад.
	Бош кимна. Беше добре да се знае, че могат да се върнат за видеозаписа, ако се наложи.
	— Така-а… да резюмираме с няколко думи — обади се Лурдес. — Това летище по същество предлага неограничен достъп при кацане и излитане. Не се изисква полетен план, не е нужен манифест на пътниците или каргото… няма никакви формалности?
	— Горе-долу е така — потвърди О’Конър.
	— И няма начин да се разбере каква е крайната дестинация на този самолет… гранд-каравана?
	— Ами… зависи. В крайна сметка се очаква да се лети с включен транспондер. Ако пилотът е спазвал правилата и е включил транспондера, това ще се регистрира, докато самолетът преминава през въздушното пространство на различните контролни кули.
	— Можете ли да получите тази информация в реално време? Например в този момент?
	— Не, за целта ще трябва да получим уникалния електронен код на транспондера и да подадем заявка. Може да отнеме до ден. Или повече.
	Лурдес погледна Бош, който пак кимна — нямаше какво повече да пита.
	— Благодаря ви, господин О’Конър — вежливо каза тя. — Оценяваме помощта ви.
	Бош и Лурдес изчакаха да се качат в колата, преди да дискутират наученото през последния час.
	— Мили боже, Хари — възкликна тя. — Къде, мамка му, са УБТ*, когато човек има нужда от тях? Всеки може да се качи тук на самолет, да го натовари с каквото му скимне, да отлети над град или над водоем и да направи… бог знае какво!
	[* УБТ (от TSA — Transport Security Administration) — Управление по безопасност на транспорта; орган на федералните власти със задача да осигури свобода на придвижването за хора и стоки. — Б.пр.]
	— Страшничко е — призна Бош.
	— Каквото и да се случи по-нататък, това трябва да стане известно. Трябва някак да го изпратим на медиите или нещо подобно…
	— Нека видим първо как се вписва в нашата картинка, преди да ни се нахвърлят медиите.
	— Ясно. Но, като стана дума за нашия проблем, какво следва нататък?
	Бош се замисли за момент.
	— Отиваме в центъра. Да поговорим с човека от медицинската комисия.
	Лурдес кимна и запали двигателя.
	— Джери Едгар. Каза ми, че навремето е работил в ЛАПУ.
	Бош я погледна изненадано.
	— Какво, да не би да го познаваш? — попита тя.
	— Да, познавам го. Работехме заедно в Холивуд. Някога… Бях чул, че се е пенсионирал и че продава къщи в Лас Вегас.
	— Не, тук си е — увери го Лурдес.


>>	11

	Калифорнийската медицинска комисия имаше офис в административната сграда „Роналд Рейгън“ на три преки от централата на ЛАПУ. Това означаваше четирийсет и пет минути влачене в трафика през смога по пътя от Пакоима. Някъде по средата Лурдес се обади на Джери Едгар и му съобщи, че идва с партньора си да се видят с него. Едгар се сопна, оправдавайки се с вече насрочена среща, и поиска да се договорят предварително за ден и час, но тя му каза, че партньорът й е Хари Бош, и сега вече Едгар не можеше да откаже. Само каза, че ще разчисти графика си за деня.
	Паркираха на платения паркинг. Едгар ги чакаше във фоайето на административната сграда. Поздрави Бош топло с неловка прегръдка. Бяха минали няколко години, откакто не се бяха виждали очи в очи, нито лично, нито служебно. Последният есемес, който Бош помнеше Едгар да му е пращал, бе със съболезнования по повод смъртта на бившата съпруга на Бош преди няколко години. Бош бе чул, че след това старият му приятел се пенсионирал, но не бе получил покана да присъства на партито по този случай и дори не знаеше имало ли е парти. И все пак двамата бяха разплели няколко случая, възложени на отдел „Убийства“ в Холивуд. Такъв отдел в Холивуд вече не съществуваше — всички убийства се поемаха от Западното бюро или отдел „Грабежи и убийства“. Какво да се прави, времената се меняха.
	При полицаите истинската проверка на едно партньорство става, когато един полицай се обади със зов за помощ. Реакцията е да зарежеш всичко и да се отзовеш, натиснал газта до дупка, профучавайки през трафика с включени светлини и сирена, само и само да стигнеш навреме до изпадналия в затруднено положение колега. Истинските партньори поемат по една страна в колата на всяко кръстовище, докато се носят през града — шофьорът поема лявата, пътникът до него — дясната, и двамата крещят: „Дай път!“, докато колата се носи, без да забелязва светофарите. Нужно е голямо доверие да не поглеждаш към другата страна, след като партньорът ти се е погрижил да е чиста. С истински партньор не проверяваш. Знаеш! Когато Бош и Едгар бяха партньори, Бош се бе уловил, че проверява другата страна на улицата. За външен наблюдател това можеше да изглежда като расова стена, издигната между двамата. Едгар беше чернокож, а Бош — бял. Но и при двамата по-скоро ставаше дума за нещо друго, за нещо под кожата. Беше разлом във възгледите им за работата. Ставаше дума за разликата между това как полицаят работи по случай и как случаят работи върху полицая.
	Но нищо от тези наслоения не изплува на повърхността, когато двамата се погледнаха в очите и неловко се прегърнаха. Едгар бе с бръсната глава и Бош се запита дали щеше да го познае, ако не знаеше, че това наистина е старият му партньор.
	— Последното, което знам за теб, е, че си окачил значката, преместил си се във Вегас и продаваш имоти — каза Бош.
	— О, не-е… — проточи Едгар. — Това продължи около две години и след това се върнах тук. Но ти…! Знаех, че никога няма да можеш да се откажеш окончателно, но смятах, че ще свършиш в областната прокуратура или нещо подобно. Но Сан Фернандо? Перфектната дупка за Хари Бош.
	Лурдес го изгледа и Едгар й намигна и каза с усмивка:
	— Шегувам се. Но пък Хари винаги си е бил потаен.
	След което заряза усмивката и ги поведе към асансьорите. Качиха се и Едгар натисна бутона за четвъртия етаж. После попита:
	— Е, как е дъщеря ти?
	— Следва — отговори Бош. — Втора година.
	— Уха — каза Едгар. — Направо не мога да повярвам.
	Едгар не познаваше Мади, така че явно просто убиваше времето с празни приказки. Не каза нищо друго, докато се изкачваха. Слязоха на четвъртия етаж и Едгар използва карта, за да отвори една врата, на която имаше голям герб, представляващ седмоъгълна звезда, заобиколена с думите „Калифорнийско управление за защита на потребители“.
	— Бърлогата ми е тук.
	— С потребителите ли се занимаваш? — попита Лурдес.
	— Точно така, в разследващия отдел по качество на здравеопазването съм. По-точно осигуряваме изпълнение на решенията на медицинската комисия.
	Поведе ги към малък кабинет с отрупано бюро и столове за двама посетители. Тримата седнаха и веднага преминаха по същество.
	— Значи този случай, по който работите… — започна Едгар. — Предполагам, смятате, че има връзка с жалба, подадена до нас от една от жертвите?
	Гледаше Лурдес, но тя и Бош се бяха споразумели на идване, че Хари ще поеме водещата роля, макар Бела да бе осъществила първия контакт с Едгар. Бош познаваше Едгар и най-добре щеше да знае как да насочи разговора в изгодна за тях насока.
	— Още не сме напълно уверени в това — каза Бош. — Но нещата сочат натам. Имаме видеозапис и нашият прочит е, че става дума за убийства, маскирани като обир. Двама стрелци, маски, ръкавици, никакво бавене, никакви гилзи. Смятаме, че мишена е било момчето, което ни доведе до неговата жалба. Бил е свястно хлапе — няма досие, не е забъркан с банди, завършил фармация, белязан да успее в живота. С баща му имали неразбирателство за нещо и е възможно да е ставало дума за изпълнението на рецепти, издадени от онази клиника.
	— Тъжната ирония е, че хлапето вероятно е могло да следва именно благодарение на парите, направени от баща му с изпълнение на онези нередовни рецепти — подхвърли Едгар.
	— Тъжно е, наистина — съгласи се Бош. — Та какво стана със сигнала на хлапето?
	— Окей — въздъхна Едгар. Както казах на детектив Лурдес, жалбата кацна на моето бюро, но още не съм предприел нищо по нея. Изрових я, след като разговаряхме, и ако се съди по датата на изпращане и завеждане при нас, документът е събирал прах в Сакто пет-шест седмици, преди някой да го забележи и да ми го възложи. Бюрокрация… Чувал си тази дума, нали, Хари?
	— Чувал съм я.
	— Срокът на давност за тези закононарушения е три години. Щях да се заема със случая рано или късно, но горчивата истина е, че по-вероятно щяха да минат още два месеца, преди да направя нещо по него. На бюрото ми има повече отворени преписки, отколкото мога да поема. — И той посочи купчината папки на бюрото си и лавицата отдясно. — Както всички останали в тази сграда, големият ни проблем е недостигът на персонал. По щат на отдела ни се полагат шестима следователи и двама деловодители, за да покриваме цялата околия, но вместо това сме четирима плюс един, а на всичко отгоре миналата година ни натресоха и половината Ориндж Каунти. Само пътуването до Ориндж и обратно отнема половин ден.
	Едгар сякаш полагаше всички усилия да обясни защо досега по жалбата не е било предприето нищо и Бош усети, че го прави заради съвместната им работа в миналото. Бош бе толкова взискателен партньор, че Едгар винаги се бе намирал под натиск да дава най-доброто от себе си, така че въпреки изминалите години и сега се опитваше да се извини и оправдае пред Бош. Това изпълваше Бош едновременно със съжаление и нетърпение.
	— Всичко това ни е ясно — каза Бош. — Никой никога няма всичко, от което се нуждае, такава е системата. Просто се опитваме да ускорим някои действия, понеже имаме двойно убийство. Какво можеш да ни кажеш за онази клиника в Пакоима, за която се отнася подадената жалба?
	Едгар кимна и отвори една тъничка папка. В нея имаше един-единствен лист и Бош разбра, че Едгар не е успял да свърши нищо по случая след като Лурдес се бе обадила и го бе информирала, че идват.
	— Проверих случая — каза Едгар. — Клиниката е лицензирана с предмет на дейност оказване на спешна помощ в Пакоима. Докторът, който я притежава, се казва Ефрам Ерера, но аз проверих регистрационния му номер в УБН* и…
	[* От Drug Enforcement Agency (англ.) — Управление за борба с наркотиците. — Б.пр.]
	— Какъв е този регистрационен номер в УБН? — спря го Бош.
	— Всеки лекар има нужда от регистрация в УБН, за да може да издава рецепти. Всяка аптека трябва да провери този изписан на рецептата номер, преди да започне да слага хапчетата в шишенцето. Засечени са големи злоупотреби с фалшиви и откраднати номера. Проверих номера на доктор Ерера и установих, че в продължение на две години не е изписал нито една рецепта, след което обаче от миналата година изписва рецепти като развързан. Говоря за стотици ежеседмично.
	— Стотици хапчета или стотици рецепти?
	— Рецепти, предписания. Изчислено в брой хапчета, сигурно говорим за хиляди.
	— И какво ти казва това?
	— Потвърждава, че става въпрос за фабрика за хапчета и че жалбата на момчето не е била безпредметна.
	— Знам, че вече си го обяснил на Бела, но би ли ме ограмотил и мен малко? Тези фабрики за хапчета… каква е схемата?
	Едгар кимна енергично, докато Бош формулираше въпроса си, явно доволен от възможността да демонстрира експертността си пред човека, който винаги се бе съмнявал в качествата му.
	— Наричат хората, занимаващи се с това, капери — започна той. — Те въртят цялата далавера, но за да може всичко да сработи, са нужни безскрупулни доктори и аптеки.
	— Каперите не са доктори или фармацевти, така ли? — уточни Бош.
	— Не, те са босовете. Започва се, като те отварят клиника или отиват в съществуваща клиника в западнал квартал. Свързват се с доктор мошеник, който практикува на косъм от отнемане на правата му. Много от лекарите, работещи в центрове за предписване на медицинска марихуана, са идеалните кандидати. Каперът влиза при такъв и му казва: „Докторе, искаш ли да получаваш пет бона седмично за работа две сутрини в моята клиника?“. Това са добри пари за такава работа и сделката е сключена.
	— И се започва писане на рецепти.
	— Точно така. Каперите изпращат сутринта на опашка мюретата си и те получават рецепти от доктора без никакъв преглед, след което излизат от кабинета, качват се в буса и каперът ги развозва по аптеките, за да получат хапчетата. Обикновено в схемата участва повече от една аптека, за да разпределят натоварването и възможно най-дълго да не се набиват на очи. Много от тези хора имат по няколко документа за самоличност и могат да посетят по две-три места ежедневно, без да бъдат засечени от компютрите. Няма никакво значение, че фалшивите документи са калпави, понеже аптекарят така или иначе е в схемата. Той съзнателно не се вглежда в нищо съмнително.
	— И след това хапчетата се предават на капера?
	— Абсолютно. Повечето от мюретата са наркозависими. Каперът е представител на големия бос и се отчита нагоре по йерархията, като сред задълженията му влиза никой да не се нагълта с тези хапчета. Така че държи всички в буса, после в аптеките влизат най-много по двама, които веднага предават получените хапчета, след като се върнат в буса. Каперът им дава от заработеното, за да поддържа наркозависимостта им и да имат стимул да се явяват на „работа“. Държи ги надрусани и обикаля с тях по маршрутите. Това е като капан — хванат ли се веднъж, няма измъкване.
	Бош се сети за мъжа със слънчевите очила и катинарчето, който шофираше пълния с възрастни хора бус, кимна и каза:
	— Какво става по-нататък?
	— Хапчетата се пласират — продължи Едгар. — Стигат до улицата, където са наркоманите. Петдесет и пет хиляди мъртви, откакто е започнало всичко това. Колкото във Виетнамската война. Тъжна количествена статистика, зад която стоят безумни пари. Толкова много хора забогатяват покрай тази криза — това е най-бързо развиващата се „индустрия“ в страната. Помниш ли как говореха за банките и Уолстрийт, че били прекалено големи, за да паднат? Същата работа е и тук — прекалено са големи, за да ги ударят.
	— Давид и Голиат — замислено каза Бош.
	— Несравнимо по-зле — възрази Едгар. — Нека ти разкажа една история, която казва всичко. Редовното вземане на наркотици, ако не ти е известно, задръства „тръбопровода“ — тоест изключва стомашно-чревния тракт. Крайният резултат е, че се запичаш… не можеш да се изтропаш. И ето че една от големите фармацевтични компании измисля разслабително по рецепта, което върши работа, но струва двайсет пъти по-скъпо от легално продаваното без рецепта разслабително. И изведнъж акциите на компанията буквално се изстрелват в космоса. Започват да продават такива количества от този медикамент, че могат да си позволят рекламна кампания по националните телевизии. Но естествено и дума не обелват, че е пристрастяващо и т.н. Показват само някакъв пич, който си коси моравата и, „Ау, не може да се изака, милият“, та защо не поискате от вашия доктор да ви предпише това? А Уолстрийт започва да инвестира в компанията и по медиите започват да текат реклами. Всички са доволни, Хари, и от този момент нататък вече няма спиране.
	— Мислех, че във Вашингтон нещата са се променили — осмели да се предположи Лурдес.
	— Има да чакаш — отвърна й Едгар. — Фармацевтичните компании са сред най-големите спонсори по време на избори. Кой ще ухапе ръката, която го храни?
	Едгар сякаш използваше глобалната картина, за да оправдае собствената си инертност. Бош обаче искаше да поддържа фокуса ограничен за момента. Започваш с малкото и стигаш до голямото.
	— Добре, ако се върнем на конкретния случай в Пакоима, каперът отива при доктор Ерера, който като развързан започва да издава стотици рецепти, без преди това да е написал и една.
	— Точно така, при това става дума за големи рецепти — шейсет хапчета, понякога деветдесет. Няма нищо невинно в това. Извадих досието му и се оказа, че е на седемдесет и три. Изглежда, е бил пенсиониран, но онези са го извадили от нафталина, отворили са отново клиниката, поставили са го на стола и са сложили кочана с рецепти пред него. Не знам, той може и да е сенилен. Няма да е за първи път. Изваждат някакъв нещастник от пенсията само защото има регистрация в УБН и още валидно разрешително за практикуване. Следва: „Искаш ли да правиш по двайсет бона месечно?“ и така нататък.
	Бош мълчеше в опит да смели цялата тази информация, така че Едгар продължи, без да го подпитват:
	— Друг номер, който въртят с възрастните лекари, е, че преглеждат старите им досиета и слагат истински имена на фалшиви документи за самоличност и на картите за „Медикеър“. Така че използват реални хора, които нямат никаква представа, че техните имена са забъркани в незаконни схеми. А за правителството тези искания за социално подпомагане са основателни.
	— Това е лудост — прошепна Лурдес.
	— Добре, и какво правите по този въпрос вие? — попита Бош.
	— Когато можем да идентифицираме изпълнителите, отнемаме правата на лекаря — отговори Едгар. — Обръщаме се към УБН с искане да закрият регистрационния номер, след което му отнемаме и разрешителното да практикува. Но това предполага дълга административна процедура и в повечето случаи каперите вече са се прехвърлили на следващия кандидат за лесна печалба. А такива като Ефрам Ерера остават на улицата с вече излишна лекарска чанта. Не че изпитвам някаква симпатия към точно тези лекари, но истинските злодеи са трудно уловими. Не знам ще ме разберете ли колко влудяващо е всичко това.
	— Мисля, че те разбирам. А тези… мюрета… чувал ли си да ги разкарват със самолет?
	Бош зададе въпроса си между другото, но той прозвуча така изненадващо, че Едгар замря. Бош усети в колебанието му, че може да са напипали нещо необичайно в случая Ескивел.
	— Това ли е, което ви занимава? — попита Едгар.
	— Така се оформя — потвърди Бош. — Проследихме един бус от клиниката до летище „Уайтфийлд“ и няколко души бяха качени на стар самолет за парашутни скокове, който излетя и се насочи на юг. Не беше регистриран полетен план. Проверихме в контролната кула. Диспечерът каза, че самолетът си излитал и кацал всеки ден. Клиниката се намира буквално отсреща на улицата спрямо летището.
	— Фактурите за гориво от „Уайтман“ са издадени на фирма в Калексико, която се казва „Сиело Азул“ — допълни Лурдес.
	Бош забеляза изражението на Едгар да се променя — в погледа му се промъкна загриженост, а веждите му се смръщиха. Той се наведе напред и опря лакти на бюрото си.
	— Това вече започва да обяснява някои неща.
	— По какъв начин? — попита Бош.
	— Имам предвид с убийството на младежа. Един от големите оператори за страната в далаверата за хапчетата е руско-арменски синдикат. Повечето хапчета, които излизат от малките локални удари, отиват в тях и те захранват Чикаго, Лас Вегас и всички оживени места. Предполага се, че поддържат самолети, та хората им да бъдат в движение и да стигат до много клиники и аптеки дневно. Самолетите поддържат мюретата в циркулация, за да кешират рецептите за хапчета. Както казах, тези хора имат многобройни самоличности и обикалят поне по три-четири аптеки ежедневно. Говорим за големи пари, а с големите пари идва и голямата опасност. Младежът не е имал никаква представа в какво се забърква, когато е решил да се изправи с гордо вдигната глава.
	— И са го ударили само за да изпратят послание?
	— Напълно е възможно. „Като не изпълняваш моите рецепти, няма да изпълняваш ничии“, нещо в този дух.
	— И къде е базиран този синдикат? Тук?
	— За това ще трябва да говориш с някой в УБН, Хари. Това е съвсем друго ниво на…
	— Говоря с теб, Джери. Кажи ми каквото знаеш.
	— Не е много, Хари. Ние само осигуряваме изпълнението на решенията на комисията. Не ни бъркай със звено за борба с организираната престъпност. Чувал съм от моя контакт в УБН, че са някъде в пустинята.
	— Коя пустиня? Лас Вегас?
	— Не-не, надолу към границата и Калексико. Някъде около Слаб Сити, Бомбай Бийч… ничия земя, която наричат Юга на нищото. Там има всевъзможни изоставени от картелите писти, дори на американската армия, и те използват точно тази инфраструктура, за да прехвърлят хората си насам-натам. Там, в нищото, е като цигански катун или нещо подобно. Поддържат мобилност. Усетят ли неприятности, веднага се изнасят, разбираш ли? Шибани номади!
	— Някакви имена? Кой управлява синдиката?
	— Някакъв арменец, който използва руски бандити и пилоти. Викат му Сантос, защото приличал на мексиканец. Но не е. Това е всичко, което знам.
	— Ако се знае къде са тези хора и с какво се занимават, защо още никой от властта не е наредил да ги изличат от лицето на земята?
	— Това е въпрос към УБН, човече. И аз се чудя за същото. Мисля, че е свързано със Сантос. Искат да се доберат до него, но той е като дим.
	— Дай ми име в УБН.
	— Хари, виж, недей да…
	— Искам само име.
	— Добре… Чарли Хован. Той е техният експерт по арменските наркоразпространители. Каза ми, че семейството му е американизирало арменското име Хованян или нещо подобно.
	— Чарли Хован. Благодаря, Джери.
	Бош погледна Лурдес, за да провери дали тя иска да попита нещо допълнително, но тя поклати отрицателно глава. Беше готова да тръгват. Бош върна погледа си върху някогашния си партньор.
	— Оставяме те на мира. Благодаря за съдействието.
	Стана и Лурдес последва примера му.
	— Хари, има една история. Дето се разправя за Сантос — каза Едгар. — Нямам представа истина ли е, по е добре да знаеш.
	— Казвай.
	— УБН вербували едно от мюретата му. Пичът бил заклет наркоман и нашите се възползвали от това. Уговорката била да продължава работата си, но да им донася за намеренията.
	— И какво станало?
	— Сантос някак надушил. Един ден информаторът се качил на самолет с група и излетели в обиколката за деня. Само че когато самолетът кацнал, той вече не бил на борда.
	— Изхвърлили го.
	Едгар кимна, после каза:
	— Там долу е морето Салтон. Чувал съм, че солената вода много бързо разяжда труповете.
	Бош също кимна.
	— Е, добре е човек да знае с кого си има работа.
	— Да. Така че вие двамата… внимавайте — въздъхна Едгар.


>>	12

	След като си тръгнаха от срещата в „Рейгън“, Бош и Лурдес отидоха пеша в „Никел Дайнър“ за късен обяд. Някога, когато бе работил в ЛАПУ, Бош бе посещавал заведението редовно, но след напускането си не бе идвал. Моника, една от собственичките, го приветства топло с „Добре дошъл“ и явно още помнеше обичайната му поръчка, която бе сандвич с бекон, маруля и домат.
	Бош и Лурдес обсъдиха получената от Едгар информация и влязоха в спор дали да се свържат с агента от УБН, който им бе даден за връзка. В крайна сметка решиха да изчакат, докато научат повече за случая и за случилото се около „Ла Фармация Фамилия“ и клиниката в Пакоима. Все още не разполагаха с нищо повече от сигнала на Хосе Ескивел-младши относно клиниката, който единствен свързваше двата случая.
	По пътя към Долината им се обади Систо, за да им каже, че е научил някои неща при прегледа на видеото от камерата в аптеката и искал всички от екипа да ги видят лично. Лурдес му каза да подготви стаята за оперативки и го увери, че ще са там преди четири.
	Когато колата запълзя из трафика в пиковия час, Бош почувства, че го наляга умората. Направи грешката да облегне глава на прозореца и скоро заспа. След половин час го събуди избръмчаването на телефона в джоба му.
	— Мамка му…! — измърмори той, докато изваждаше телефона. — Хърках ли?
	— Малко — отговори Лурдес.
	Бош успя да приеме позвъняването, преди да се прехвърли на гласовата му поща. Все още не се беше събудил съвсем.
	— Сър, обажда се полицай Джерико от следствения отдел на „Сан Куентин“. Детектив Бош ли сте?
	— Да. Бош съм.
	— Лейтенант Менендес ме помоли да поема искане за вътрешно разследване и да се свържа с вас. Името на затворника е Престън Улрич Бордърс.
	— Да. Какво имате за мен?
	И Бош бръкна в джоба си за бележник и химикалка. Наклони глава, за да стисне телефона между ухото и рамото си, и се приготви да записва.
	— Не е много, сър — каза Джерико. — За него има само един одобрен посетител и това е адвокатът му. Казва се Ланс Кронин.
	— Окей… — Бош помисли малко и се сети. — А имало ли е някои задраскани от списъка? Говоря за хора, които са били за известно време сред одобрените?
	— Това, което ви казвам, е извадено от компютър, сър. Там няма как да има задраскани.
	— Ясно. А имате ли дневник на посещенията от адвоката?
	— Да, сър. Според него лицето е получило статут на одобрен посетител през януари миналата година. И оттогава е правило редовни посещения всеки първи четвъртък на месеца. Пропуснал е само декември миналата година.
	— Това май са доста посещения, нали? Излизат четиринайсет-петнайсет общо.
	— Не мога да съдя дали това е „много посещения“. Но очакващите изпълнение на смъртна присъда се радват на доста внимание от страна на закона.
	— Окей, а какво се знае за пощата му? Помоли ли ви лейтенантът да видите каква поща е получавал Бордърс?
	— Да, помоли ме. Прегледах дневника, сър, и затворник Бордърс е получавал средно по три писма дневно, които, разбира се, се преглеждат. Имало е писма, които са били задържани, понеже са били с порнографско съдържание или са съдържали порнография. Иначе нищо необичайно.
	— Поддържате ли някакъв входящ дневник, от който да се разбере кои са били податели на поща до Бордърс?
	— Не, сър, нямаме такава практика.
	Бош се замисли за момент. Искането му до Менендес не бе дало резултат. Погледна през предното стъкло към задаващия се знак за магистрала и осъзна, че е проспал почти целия път на връщане в Сан Фернандо. Щяха да са на „Маклей“ до пет минути.
	Реши да стреля в тъмното, докато все още разполагаше с Джерико.
	— Казахте, че сте на компютър, нали?
	— Да, сър — потвърди Джерико.
	— Можете ли да проверявате затворници в цялата система на затворите или само в „Сан Куентин“?
	— Базата данни обхваща цялата система.
	— Добре. Бихте ли погледнали за един друг затворник? Казва се…
	— Лейтенант Менендес не ми каза, че ще правя повече от една проверка.
	— Добре, няма нищо, ще изчакам да го попитате.
	Настъпи пауза, през която Джерико се мъчеше да прецени иска ли му се наистина да пита началника си дали е редно да провери още едно име.
	— Какво е името? — каза накрая.
	— Лукас Джон Олмер. Вероятно е вписан като починал.
	Джерико поиска от Бош да му продиктува името по букви и започна да го въвежда.
	— Да, починал е — потвърди след малко. — Смъртта е настъпила на девети ноември две хиляди и петнайсета година.
	— Окей — каза Бош. — Има ли и за него файл със списъка на одобрените посетители?
	— Ъ-ъ… момент.
	Бош изчака.
	— Да — обади се след малко Джерико. — Имало е петима одобрени посетители.
	— Дайте ми ги — поиска Бош.
	И си записа имената в бележника.
C>
	Каролин Олмер
	Пейтън Форниер
	Уилма Ломбард
	Ланс Кронин
	Виктория Ремпъл
C$
	Загледа списъка. Едното име беше очевидно на член на семейството, а другите жени вероятно бяха членове на дружества на приятели на затворниците, явно привлечени от опасността, стига тя да е зад решетки. Единственото важно име бе това на Кронин. Адвокатът, който в момента защитаваше интересите на Престън Бордърс, в миналото бе представял вече мъртвия затворник, за когото се смяташе, че е извършил убийството, заради което сега Бордърс очакваше изпълнение на смъртната си присъда.
	— Откъде знаехте? — попита Джерико.
	— Какво съм знаел? — попита Бош.
	— Че адвокатът е и двата списъка.
	— Разбрах го едва сега.
	Но това беше близка до ума проверка и Бош знаеше, че Сото и Тапскот не са пропуснали да направят връзката. Само че това не им бе попречило да стигнат до заключението, че Бордърс е невинен за убийството на Даниел Скайлър.
	Бош съзнаваше, че трябва час по-скоро да се върне при досието и да прегледа втората половина на сегашното разследване. Благодари на Джерико за труда и го помоли да изкаже признателността му на лейтенант Менендес. След това прибра телефона и бележника си.
	— Хари, какво става? — попита Лурдес.
	— Лична работа — отговори Бош. — Без отношение към нашия случай.
	— Не е така, ако те държи буден нощем, а след това заспиваш в колата.
	— Аз съм стар човек. Старците обичат да подремват.
	— Говоря ти сериозно. Трябва да си в добра форма за онова, което ни чака.
	— Не се безпокой, няма да се повтори. Във форма съм.
	Останалата част от пътя до управлението изминаха в мълчание. Влязоха в детективското бюро през страничната врата и веднага отидоха в стаята за оперативки. Систо, Лусон и Тревино вече бяха там.
	— Какво имаш? — направо попита Лурдес.
	— Вижте сами — отговори Систо.
	Държеше дистанционното на един от мониторите. На него имаше стопкадър от камерата над гишето за обработка на рецепти в „Ла Фармация Фамилия“. Систо натисна бутона за възпроизвеждане. Бош погледна първо датата и часа — видеото бе записано тринайсет дни преди убийствата.
	Бяха застанали в полукръг през големия екран. На него Хосе Ескивел-старши стоеше зад гишето с пръсти върху компютърната клавиатура. Срещу него, от другата страна на гишето, стоеше млада жена с бебе в ръце. На плота се виждаше бял плик за поставяне на изпълнената рецепта.
	Докато се извършваше операцията с клиента, през предната врата влезе мъж. Беше с черна голф-блуза и брадичка „катинарче“. Бош веднага позна човека, когото с Лурдес бяха видели да шофира тази сутрин буса от клиниката до летище „Уайтман“. Каперът. Мъжът мина по пътеката между двете редици стелажи, като някак незаинтересовано разглеждаше подреденото на лавиците, сякаш търсеше нещо конкретно.
	Но беше ясно, че изчаква.
	Ескивел завърши каквото правеше на компютъра и върна на жената с бебето нещо, което изглеждаше като карта за здравна осигуровка. Подаде й торбичката с изпълнената рецепта и кимна в знак, че са приключили. Жената се обърна и излезе от магазина, което бе знак за мъжа да пристъпи пред гишето.
	Нямаше и следа от Хосе-младши. Картината беше без звук, но от езика на телата и от жестикулациите бе ясно, че мъжът е ядосан и се кара на Ескивел. Аптекарят направи крачка назад, за да увеличи дистанцията между себе си и гневния посетител, а той първо вдигна пръст в недвусмислен жест на „само още веднъж“ или „за последен път“, след това го свали към гърдите на Ескивел и се наведе през гишето, за да подчертае сериозността на думите си.
	И тогава Ескивел допусна явна грешка. Вдигна оправдателно ръце и понечи да каже нещо. Изглеждаше сякаш влиза в спор и словесно отвръща на атаката. А посетителят протегна рязко ръка и го сграбчи за реверите на престилката, дръпна го и го изтегли наполовина през гишето. След това завря лицето си в неговото така, че носовете им почти се допираха. Ескивел се изправи на пръсти, бедрата му се опряха в ръба на гишето. Той инстинктивно вдигна ръце, за да демонстрира разкаяние и да покаже, че не се съпротивлява. Посетителят го задържа в тази неудобна поза, като продължаваше да говори гневно.
	И тогава настъпи моментът, който Систо искаше да видят: посетителят вдигна лявата си ръка и опря левия си показалец в слепоочието на Ескивел все едно го застрелва, като за по-изразително ръката му отскачаше назад в имитация на откат. Накрая блъсна аптекаря назад и го пусна. Без нито дума повече се обърна и излезе през предната врата. Хосе стоеше и гледаше уплашено след него.
	Систо вдигна дистанционното, за да спре картината.
	— Почакай — спря го Бош. — Нека го доизгледаме.
	На екрана аптекарят развълнувано закрачи зад гишето. Разтри лицето си с ръце и вдигна поглед, сякаш молеше небето за съвет. Лицето му ясно се виждаше от горната камера и изражението недвусмислено показваше човек в пълна безизходица. След това аптекарят опря ръце на гишето и отпусна глава.
	Всичко в позата му казваше: „Какво да правя?“.
	Накрая се изправи, отвори едно чекмедже и извади цигари и запалка. Тръгна по коридора към задната врата и излезе от кадър, явно на път към задната уличка, за да изпуши цигара в опит да се успокои.
	— Окей — каза Систо. — А сега имаме и това.
	Превъртя бързо напред и пусна възпроизвеждане с нормална скорост. Бош отново погледна датата и часа, докато Систо обясняваше ненужно:
	— Това е два часа по-късно същия ден. Наблюдавате влизането на сина.
	На екрана Хосе-старши стоеше зад гишето и гледаше екрана на компютъра. Синът му влезе в аптеката през предната врата и веднага мина зад гишето. Докато сваляше престилката си от закачалката, Хосе-старши вдигна поглед от екрана и изчака младежа да се обърне към него.
	Последва спор между баща и син, като бащата жестикулираше явно умолително — със събрани като за молитва пръсти, — а синът гледаше встрани и клатеше глава в знак на несъгласие. Сцената завърши, като синът съблече престилката, която току-що бе облякъл, захвърли я във въздуха и излезе от аптеката видимо вбесен. Бащата за пореден път остана опрял ръце на гишето, като безпомощно клатеше глава.
	— Било му е ясно какво следва — обади се Лусон.
	Всички насядаха около масата, за да обсъдят видяното и неговото значение. Лурдес погледна Хари и двамата си кимнаха, за да потвърдят взаимно, че са на едно мнение.
	— Мислим, че знаем кой е човекът с черната тениска и слънчевите очила — започна тя.
	— Кой е? — не се стърпя Тревино.
	— Той е един от онези, които наричат „капери“. Работи за клиника, която действа като „фабрика“ за хапчета. Видяхме го днес да разкарва хора — хора, които носят незаконно издадени рецепти в аптеки като тази на семейство Ескивел. Смятаме, че бащата е бил затънал до шия в далаверата, а синът вероятно се е опитвал да се измъкнат.
	Тревино подсвирна и нареди на Лурдес да разкаже историята с всички подробности. Бош я допълваше епизодично и двамата запознаха екипа със свършеното от тях през деня, включително с изненадващото развитие на летище „Уайтман“ и срещата с Едгар във федералната сграда „Рейгън“. Тревино, Систо и Лусон зададоха няколко въпроса и изглеждаха силно впечатлени от напредъка на Лурдес и Бош в разследването на случая.
	Някъде по средата на оперативката влезе началник Валдес. Тревино го попита дали иска Бош и Лурдес да започнат отначало, но Валдес отказа с обяснението, че просто иска да чуе как върви разследването.
	Когато Лурдес свърши, Бош попита Систо възможно ли е да събере на една картина стопкадър от видеото с капера и стопкадър на убийците в аптеката. На Систо му трябваха няколко минути да се справи със задачата. Всички застанаха пред екрана, за да сравнят мъжа, заплашил Хосе Ескивел-старши, с хората, убили него и сина му. Заключението, основано на големината на телата, бе единодушно — убийците бяха други. Освен това, забеляза Лурдес, каперът бе използвал лявата си ръка в пантомимичния етюд със „застрелването“ на Хосе-старши, докато и двамата убийци видимо бяха десняци.
	— Е… — започна Тревино, — как продължаваме?
	Бош не се обади, та Лурдес да поеме водещата роля, но тя се поколеба.
	— Заповед за претърсване — каза кратко Бош.
	— За какво? — не разбра Тревино.
	Бош посочи мъжа в черно на екрана.
	— За мен е ясно, че той е заплашил да убие Ескивел и след това се явяват онези двамата, за да свършат работата — обясни той и посочи втория екран. — Става ясно, че тази организация действа южно от нас и дори използва самолети, за да развозва хората. Трябва ни заповед, за да прегледаме видеозаписите на „Уайтман“ за поне едно денонощие преди стрелбата тук. За да видим дали не са докарали убийците със самолета.
	Полицейският началник кимна и Тревино побърза да се съгласи с него.
	— Ще подготвя заповедта — обади се Лурдес.
	— Окей — каза Бош. — А аз междувременно ще се опитам да се свържа с човека на Едгар в УБН. Може би те вече знаят повече за нашите убийци.
	— Можем ли да се доверим на УБН за това? — усъмни се Валдес.
	— Човекът от медицинската комисия по случайност е моят стар партньор — обясни Бош. — Той гарантира за човека и за мен това е достатъчно.
	— Добре — каза началникът. — В такъв случай да го направим.
	След края на оперативката Бош излезе, взе от колата си копието на досието по случая „Скайлър“ и тръгна да пресече улицата. Беше време да продължи с него.


>>	13

	Както можеше да се очаква, обаждането на Бош до агент Чарли Хован не бе прието. Дългогодишният опит на Бош показваше, че агентите на УБН са от друго племе на федералните служители. Поради естеството на работата им те често бяха обект на подозрение от страна на своите колеги в правоохраняването — същото отношение, което бе демонстрирано по-рано от началник Валдес. Това бе малко странно и с нищо непредизвикано — в крайна сметка всички служители на закона се занимават с престъпници. Агентите от наркобюрото бяха като дамгосани, сякаш проклятието на престъплението, срещу което се бореха, можеше да ги урочаса. С какъвто се събереш, такъв ставаш. Беше явление, чиито корени най-вероятно бяха в необходимостта да се внедряват под прикритие за нуждите на различни разследвания. Това клеймо правеше агентите параноични, изолирани и нежелаещи да говорят по телефона с непознати, пък било то и представители на закона, още повече че беше под въпрос дали те са на страната на защитниците на закона.
	Бош подозираше, че Хован няма да му се обади без основателна нужда да се чуе с него и се опита да го мотивира в тази посока с едно изречение, оставено на гласовата му поща:
	„Аз съм детектив Бош от полицейското управление на Сан Фернандо. Търся информация за човек, който се нарича Сантос и използва самолет от една писта, която свързахме с двойно убийство в аптека, изпълняваща за него рецепти за опиоидни медикаменти“.
	Продиктува телефонния си номер, преди да затвори. Но смяташе, че може да му се наложи да се обади след ден-два на Джери Едгар и да го помоли да гарантира за него пред агент Хован, за да се стигне до обикновен разговор.
	Знаеше, че на Лурдес ще й трябват поне два часа, за да напише заповедта за преглед на видеоархива на „Уайтман“, след което трябваше да получи съгласие по телефона от съдия във Върховния съд. Всичко това можеше да се проточи, ако не успееше да намери съдия — съдилищата вече затваряха и повечето съдии бяха на път за домовете си. Планът на Бош бе да използва това време, за да вникне по-дълбоко в разследването на случая „Скайлър“. Макар сега основният приоритет да бе двойното убийство, Бош не можеше да спре да мисли за този случай и за заплахата, надвиснала над публичната му репутация и личното му самоуважение. През кариерата си бе заловил стотици убийци и ги бе тикнал в затвора. Ако беше сбъркал дори само с един, това щеше да опетни всичко свършено от него.
	Щеше да го съсипе.
	Първо избута встрани кашоните с документацията по делото „Есмералда Таварес“. Когато вдигна един от тях, за да го сложи върху друг, на импровизираното му бюро падна снимка. Беше се провряла някак през пролуката между двата капака на дъното и бе паднала. Бош я вдигна и я разгледа. Май я виждаше за пръв път. Снимката беше на бебе, зарязано в количката си след изчезването на майка му. Бош знаеше, че момичето сега е на петнайсет-шестнайсет. Трябваше да изрови отнякъде рождената му дата, за да знае с точност.
	Около година след изчезването на майката бащата бе решил, че не може да гледа детето. Беше го предал в програмата за изоставени деца и момиченцето бе отгледано от приемно семейство, което впоследствие се беше преместило от Лос Анджелис в Моро Бей. Снимката му напомни, че отдавна се бе зарекъл да издири момичето и да поговори с него за майка му. Чудеше се дали в ума му не е останал някакъв дълбоко заровен спомен за биологичната му майка и баща. Това, разбира се, бе почти невероятно и той така и не си бе направил труда да потърси детето. Сложи снимката върху останалите документи в кашона, за да му напомни следващия път, когато го отвори.
	Раздели папките по „Скайлър“ на две и премести тези от първоначалното следствие встрани. След това започна да чете дневника на хронологията, който Сото и Тапскот бяха започнали да водят след като им бяха възложили повторното разследване.
	Бързо стана ясно, че новият поглед върху делото „Скайлър“ е в резултат от писмо, изпратено преди седем месеца до ОНП от човека, в когото се заплиташе възелът на двамата сексуални престъпници — адвоката Ланс Кронин. Бош остави хронологията настрана и разрови из кашона, за да намери документа. Беше на бланка с антетка на Кронин, показваща адрес на офиса му на булевард „Виктори“ във Ван Найс. Писмото бе адресирано до началника на Кенеди и ръководител на Отдела за надзор на присъдите, заместник областен прокурор Ейбъл Корнблум.
C>
	Господин Корнблум,
	Пиша Ви с надеждата, че ще изпълните свещения си дълг и ще поправите едно ужасно зло и съдебна грешка, които петнят града и щата ни в продължение на близо три десетилетия. Това е неправда, за продължаването на която в известен смисъл съм виновен и аз. Сега имам нужда от помощта ви, за да я поправя.
	В момента представлявам Престън Бордърс, който изчаква изпълнение на смъртната си присъда в щатския затвор „Сан Куентин“ от 1988 година. Приех да го представлявам наскоро и честно казано, тъкмо аз го убедих да ми стане клиент. Задълженията ми в отношенията „адвокат-клиент“ по друго дело ме възпрепятстваха да направя тази стъпка до този момент. Проблемът бе в това, че до смъртта му през 2015 година аз представлявах Лукас Джон Олмер, който бе осъден по няколко обвинения за сексуално насилие и похищение през 2006 година и осъден на повече от сто години лишаване от свобода. Той излежаваше тази присъда до смъртта си вследствие на рак в щатския затвор „Коркоран“.
	На 21 юли 2013 година имах възможност да се видя с господин Олмер в „Коркоран“, за да обсъдим възможни основания за окончателно обжалване на присъдата му. По време на конфиденциалния ни разговор г-н Олмер ми разкри, че е отговорен за смъртта на млада жена през 1987 година и че друг мъж е бил неоснователно осъден на смърт за това престъпление. Той не назова жертвата, но спомена, че престъплението е било извършено в дома й в Толука Лейк.
	Както със сигурност разбирате, това бе конфиденциален разговор между адвокат и клиент. Не можех да разкрия тази информация, защото с това щях да изложа моя клиент на риска да бъде осъден на смърт…
	Тайната „адвокат-клиент“ продължава и след смъртта. Има обаче изключения от това правило за защита на информацията — ако разкриването на конфиденциален разговор би помогнало да се поправи продължаваща грешка или да се предотврати тежко нараняване или смърт на невинно лице. И точно това се опитвам да направя сега. Чарлз Гастон, следовател на служба при мен, научи фактите, които ми бе разкрил Олмер, разследва случая и разбра, че млада жена на име Даниел Скайлър е била сексуално насилена и убита в дома й в Толука Лейк на 22 октомври 1987 година и че Престън Бордърс е бил впоследствие осъден на смърт за това престъпление в процес, гледан от Върховния съд на Лос Анджелис.
	Впоследствие отидох в „Сан Куентин“, за да разговарям с Бордърс, и той ме нае като негов адвокат. В това ми качество настоявам убийството на Даниел Скайлър да бъде прегледано от Отдела за надзор на присъдите и кабинетът на областния прокурор да поправи тази грешка. Престън Бордърс е по същество невинен, а е прекарал повече от половината си живот в затвора, при това под заплахата от изпълнение на смъртната му присъда. Тази съдебна грешка трябва да бъде поправена.
	Това искане е първото от многото възможности пред г-н Бордърс. Възнамерявам да използвам всички пътища за оневиняване, но започвам с Вас. Очаквам с нетърпение скорошния Ви отговор.
	Искрено Ваш,
@	Ланс Кронин, адвокат
C$
	Бош прочете писмото още веднъж и бързо прегледа потвърждението за получаването му от Корнблум до Кронин с уверението, че молбата му ще бъде разгледана с абсолютен приоритет и с настояването да не предприема нищо повече, докато ОНП не намери възможност да разследва обстоятелствата повторно. Беше пределно ясно, че Корнблум не иска случаят да стига до медиите или да бъде направен достояние на „Проект невинност“ — частно финансирана група прависти, която държеше националния рекорд по оневиняване вследствие съдебна грешка. Щеше да е тежка политическа грешка, ако точно работата на външна агенция вместо на възхвалявания до небесата ОНП към офиса на ОП доведеше до потвърждаване на невинността.
	Бош се върна към хронологията. Писмото на Кронин явно бе пуснало духа от бутилката. Сото и Тапскот бяха изтеглили папките, бяха отишли в архива за веществени доказателства, бяха изровили кашона и го бяха отворили пред камера. И докато криминолозите изследваха съдържанието му за нови и пропуснати улики, двамата детективи се бяха хванали на работа и бяха разровили всичко събрано и докладвано този път с нов заподозрян като оперативно интересно лице.
	Бош знаеше, че това не е правилният начин да се води следствие за убийство. Вместо да търсят заподозрян, те бяха започнали с готов заподозрян. Това стесняваше възможностите. Този път бяха започнали с Лукас Джон Олмер и бяха останали с него. Усилията им да потвърдят, че е бил в Лос Анджелис по времето на убийството на Скайлър, бяха далече от успешни. Бяха издирили трудовото му досие в компания за билбордове, където бе работил като монтьор, според което той би трябвало да бъде в Ел Ей, но не бяха намерили нито договори за наем на жилище, нито живи свидетели, които да потвърдят местопребиваването му. Това, разбира се, бе крайно недостатъчно за продължаване на прегледа на разследването, но точно тогава криминологията бе докладвала за микроскопична следа от семенна течност по облеклото на жертвата. Материалът, естествено, не беше съхраняван по днешния протокол за ДНК улики, но понеже се бе намирало в запечатан хартиен плик, късчето тъкан бе останало в забележително добро състояние и можеше да бъде изследвано за съвпадение с мострите, взети от Олмер и Бордърс.
	ДНК данните на Олмер вече се намираха в щатската база данни за закононарушителите. Те бяха използвани по време на процеса, за да бъде свързан той с изнасилванията на седем различни жени. Но от Бордърс не бе вземан генетичен материал, понеже той бе осъден и бе изчаквал изпълнение на смъртна присъда една година преди използването на ДНК да бъде допуснато в калифорнийските съдилища и от силите на правоохраняването. Тапскот бе излетял до Сан Франциско и „Сан Куентин“, за да вземе мостра от Бордърс. Мострата бе анализирана от независима лаборатория и бе направено сравнение на веществените доказателства, снети от пижамата на Даниел Скайлър и мострите от Олмер и Бордърс.
	След три седмици лабораторията окончателно бе съобщила, че намерената ДНК по облеклото на жертвата е на Олмер, а не на Бордърс.
	Самото прочитане на този факт в хронологията на случая бе накарало Бош да изстине. Той бе също толкова сигурен във вината на Бордърс, колкото и във всеки друг убиец, който бе изправил пред съда и вкарал в затвора. А сега науката казваше, че е сбъркал.
	И тогава си спомни за морското конче. Морското конче уличаваше всичко това в лъжа. Любимото бижу на Даниел Скайлър бе намерено в тайник в апартамента, където бе живял Бордърс. Никаква ДНК не можеше да обясни този факт. Може и да бе възможно Бордърс и Олмер да са се познавали и да са извършили престъплението заедно, но притежанието на морското конче хвърляше основната вина върху Бордърс. На процеса Бордърс бе заявил, че е купил точен дубликат на морското конче на Скайлър на кея на Санта Моника, защото му се искало и той да има такова. Съдебните заседатели не бяха повярвали на това, а Сото и Тапскот също не трябваше да се хващат на тази опашата лъжа.
	Бош се прехвърли на хронологията и скоро откри защо се бяха хванали. След пристигане на резултата от анализа на ДНК двамата разследващи бяха заминали за „Сан Куентин“, за да разпитат Бордърс. Пълната стенограма на разпита беше в документите, но хронограмата съобщаваше точните страници, където бе станало дума за морското конче.
C>
	Тапскот: Кажи ни за морското конче.
	Бордърс: Кончето беше голяма шибана грешка. Тук съм заради шибаното конче.
	Тапскот: Какво означава „грешка“?
	Бордърс: Ясно е, че нямах най-добрия адвокат, нали така? На него не му хареса обяснението ми за кончето. Каза, че нямало да мине пред заседателите. Така че отидохме в съда и се опитахме да пробутаме там една тъпоумна история, на която никой от заседателите не можеше да повярва.
	Тапскот: Значи историята, че си купил на кея в Санта Моника медальон със същото морско конче, защото ти е харесало, е лъжа, която си разказал на заседателите?
	Бордърс: Точно така, излъгах заседателите. Това е цялото ми престъпление. И сега какво, ще ме екзекутирате ли? (Смее се.)
	Тапскот: И каква беше историята, която адвокатът ти е казал, че няма да мине пред заседателите?
	Бордърс: Истината. А тя е, че ченгетата са ми го пробутали, докато са претърсвали дома ми.
	Тапскот: Казваш, че ключовата улика срещу теб е подхвърлена?
	Бордърс: Да, точно така. Пичът се казваше Бош. Детективът. Той искаше да е съдия и жури на заседателите и той ми подхвърли уликата. Той и партньорът му бяха абсолютно корумпирани. Бош ми го подхвърли, а другият му бе съучастник.
	Сото: Чакай малко! Твърдиш, че седмици преди да се появиш в неговия радар като заподозрян, Бош е свалил медальона от тялото или го е взел от местопрестъплението и го е държал в себе си, за да го подхвърли в нужния момент на нужния заподозрян? И очакваш да ти повярваме?
	Бордърс: Този пич беше като обсебен от случая. Можете да го проверите. По-късно научих, че майка му била убита, когато бил малък. И това е сложило отпечатък върху него, превръщайки го в обсебен ангел отмъстител. Но беше късно за мен — аз вече бях тук.
	Сото: Подавал си молби за оправдаване, имал си адвокати, как така за трийсет години нито веднъж не си споменавал, че Бош ти е подхвърлил морското конче?
	Бордърс: Не вярвах, че на някого му пука за мен или че някой би ми повярвал. И истината е, че още не мисля. Господин Кронин ме убеди да разкажа каквото знам и ето че сега го правя.
	Сото: И защото някогашният ти адвокат, който те е защитавал в съда, е смятал, че няма да е добре да заявиш, че уликата е била подхвърлена?
	Бордърс: Все пак това беше през осемдесетте. Тогава полицаите бяха недосегаеми. Можеха да правят каквото си поискат и щеше да им се размине. А и с какво доказателство разполагах? Бош беше полицай герой, който разкриваше големи престъпления. Нямах никакъв шанс срещу това. Всичко, което знаех, бе, че били намерили морското конче и купчина бижута, скрити в дома ми, а аз бях единственият, който знаеше, че не съм разполагал с кончето. Точно така се досетих, че те са ми го подхвърлили.
C$
	Бош прочете отново късия фрагмент от стенограмата и се прехвърли на двете добавки. Едната бе некролог от „Известия на калифорнийската адвокатура“ за първоначалния адвокат на Бордърс, Дейвид Сийгъл, който бе напуснал адвокатската практика десет години след процеса срещу Бордърс и бе починал скоро след това. Второто допълнение бе хронология, създадена от Сото, която показваше, че по време на разследването Бош е документирал в първоначалния доклад, че цененият от Даниел Скайлър медальон под формата на морско конче липсва. Хронологията показваше всички дни, през които бяха правени различни разкрития и през които той е трябвало да държи в себе си морското конче само и само за да го подхвърли в тайника в апартамента на Бордърс. Докладът бе очевиден опит на Сото да подчертае неубедителността на твърдението, че Бош е подхвърлил критичната улика по случая.
	Бош бе благодарен за усилията й и вярваше, че именно това е причината да му даде тайно документацията по случая. Тя бе искала той да знае, че онова, което се случва, не е предателство от нейна страна, че тя бди за интересите на бившия си наставник, но ще остави нещата да се развият по естествения им ред.
	Въпреки всичко обвинението, че е подхвърлил улика по случай отпреди трийсет години, сега бе част от документацията по случая и това можеше да стане публично достояние всеки момент. И бе очевидно, че това е лостът в ръцете на Кенеди, прокурора, за да се затвори устата на Бош по иска за отмяна на присъдата. Ако Бош възразеше, името му щеше да бъде опетнено.
	Онова, което Кенеди, Тапскот и Сото не можеха да знаят, бе онова, което Бош знаеше в най-дълбокото и тъмно ъгълче на сърцето си. А то бе, че той не беше подхвърлил уликата срещу Бордърс. Че никога не бе подхвърлял улики срещу никой заподозрян или противник в живота си. И това знание му даваше допълнителен импулс и целеустременост. Той знаеше, че на света има два вида истина: истината, която е непоклатимият фундамент на нечий живот и мисия в него; и другата, манипулируемата истина на политици, шарлатани, подкупни адвокати и техните клиенти, изопачената истина, която да служи на конкретна цел.
	Бордърс, със или без знанието на адвоката си, бе излъгал Сото и Тапскот в „Сан Куентин“. И по този начин бе провалил разследването им още в началото му. За Бош това бе потвърждение, че става дума за измама и че от него зависи да разобличи онези, които заговорничат срещу него, където и да се намират. Щеше да ги спипа. Тежестта на бремето, че може да е допуснал ужасна грешка, бе паднала от плещите му.
	Всъщност Бош се чувстваше като човек с доказана невинност и пуснат на свобода.


>>	14

	Във видеозаписа от аптеката убийците на Хосе Ескивел и сина му действаха с увереността на хора, вършили същото и преди. Бяха използвали револвери, за да избегнат засичането на оръжията, както и за да не оставят критично важни улики. Бяха демонстрирали непоколебимост и жестокост. Бош знаеше, че във всяко голямо престъпно начинание има нужда от подобни хора — бандити, готови да направят каквото следва да се направи, за да осигурят оцеляването и успеха на организацията. В живота подобни хора са рядкост. Точно това го караше да подозира, че са доведени отвън, далеч от Сан Фернандо, за да се справят с проблема, създаден от наивния идеалист Хосе Ескивел-младши.
	Това потвърждение изглеждаше на път да се потвърди, когато Бош, Лурдес и Систо се върнаха на летище „Уайтман“ със съдебна заповед да прегледат видеоматериала от камерите, наблюдаващи пистата. Започнаха с полунощ на неделя срещу понеделник и превъртаха бързо — забавяха до реално време само когато нарядко някой самолет кацаше или излиташе или когато някаква кола се приближаваше до редицата хангари край летището.
	Седяха в тясното сервизно помещение под кулата, което се използваше и като стая на службата за сигурност. Седяха толкова близко един до друг, че Бош долавяше миризмата на никотиновата дъвка на Систо.
	В 9:10 сутринта на видеото бдителността им започна да носи плодове, когато вече познатият им бус, който бяха засекли да взема опашката от мюрета пред клиниката, се приближи до хангара, шофьорът го отвори с дистанционното, слезе и влезе за малко вътре.
	След четиринайсет минути кацна самолетът за парашутни скокове, рулира и влезе в хангара. От него слязоха само двама мъже — бели мъже с тъмни дрехи, които много приличаха на стрелците в аптеката. Тръгнаха направо към буса и се качиха в него през страничната врата. Бусът отпраши още преди витлото на самолета да е спряло да се върти.
	— Те са — каза Систо. — Отиват към мола, за да убият нашите хора.
	Каза го гневно и това се хареса на Бош, но той знаеше, че емоционалната вяра и доказателството са две съвсем различни неща.
	— От какво разбра?
	— Хайде сега! — възкликна Систо — Кои други може да са? Съвпадението във времето е идеално. Кацат, свършват работата, излитат обратно — и край на историята.
	Бош кимна.
	— Съгласен съм с теб, но какво знаем и какво можем да докажем са различни неща. Хората в аптеката са маскирани.
	И посочи видеомонитора.
	— Можем ли да докажем, че са те?
	— Можем да поискаме лабораторията на шерифството да изчисти записа — обади се Лурдес. — Да направи образа по-ясен.
	— Може би — каза Бош. — Превърти напред.
	Систо бе хванал дистанционното. Пусна на четирикратна скорост и зачакаха. Бош гледаше как минутите на видеотаймера се превъртат. Когато стигнаха 10:15, нареди на Систо да върне на реално време. Видеото от аптеката бе запечатало акта на убийството в 10:10, а мястото бе на три километра от „Уайтман“.
	В 10:21 бусът се върна на летището. Беше пътувал, спазвайки ограниченията на скоростта, и без да бърза, мина през портала и се приближи до хангара. Страничната врата се отвори, двамата мъже слязоха и се качиха в очакващия ги самолет. Витлото му вече се въртеше и той незабавно рулира към пистата.
	— Дойдоха и си заминаха, ей така, а двама души са мъртви — коментира Лурдес.
	— Трябва да хванем тези типове — изръмжа Систо.
	— Ще стане — увери го Бош. — Но аз повече искам онзи, който ги е повикал, човека, качил двамата убийци на самолета.
	— Сантос — напомни Лурдес.
	Бош кимна. Беше момент, в който и тримата детективи желаеха страстно едно и също нещо.
	Систо наруши мълчанието:
	— И какъв е следващият ни ход, Хари?
	— Бусът — отговори Бош. — Утре прибираме шофьора и ще видим какво ще каже.
	— Вървим нагоре по стълбата — каза Систо. — Това ми харесва.
	— По-лесно е да се каже, отколкото да се направи — свали го на земята Бош. — Трябва да допуснем, че всички служители на Сантос работят за него, понеже са доверени войници. Едва ли се страхуват да влязат в затвора, а това ще затрудни пречупването им.
	— И какво ще правим тогава?
	— Ще вселим в душата му страх от Бога. Щом не го е страх от нас, ще го накараме да се страхува от Сантос.
	Преди да си тръгнат от летището, Бош изпрати Лурдес до кулата, за да говори с О’Конър и официално да изземе дневника, в който се документираха кацанията и излитанията на самолета за парашутни скокове, особено в частта с кацането в понеделник сутринта преди стрелбата в аптеката. Той щеше да бъде заведен като веществено доказателство заедно с видеозаписа. Детективите решиха, че това е достатъчно за деня, и се договориха да се съберат в осем на следващата сутрин, за да планират ареста на шофьора на буса. Оттам Систо и Лурдес заминаха за „Магали“ за късна вечеря, а Бош реши да се прибере вкъщи. Искаше да се потруди още малко над случая Бордърс преди недоспиването да го надвие и да го събори в леглото.
	Някога Бош с лекота можеше да работи по два дни, без да помисли за сън. Но тези времена отдавна бяха забравено минало.
	Беше достатъчно късно и магистралата не бе натоварена. Той се обади на дъщеря си, с която не се бяха чували вече няколко дни, ако не се брояха обичайните къси есемеси за лека нощ. Тя го изненада, като вдигна. Вечер обикновено бе твърде заета за разговори.
	— Здрасти, тате.
	— Как си, Мадс?
	— Стресирана. Имам междинна изпитна сесия тази седмица. Тъкмо отивам в библиотеката.
	Това бе болна тема за Бош. Дъщеря му обичаше да се подготвя в библиотеката, понеже мястото й помагало да се концентрира. Но често се задържаше до след полунощ, че и до по-късно, и си тръгваше, като отиваше пеша до колата си, паркирана в подземен гараж. Бяха обсъждали това многократно, но тя упорито държеше на своето и не желаеше дори да чуе за комендантския час 22:00, който Бош се опитваше да й наложи.
	Когато той не отговори, тя не се стърпя.
	— Моля те, не добавяй към стреса ми и лекция за библиотеката. Тя е абсолютно безопасна и ще съм там заедно с още маса такива като мен.
	— Не ме безпокои библиотеката, а гаражът, както много добре знаеш.
	— Тате, колко пъти ще говорим за това? Кампусът е безопасен. Нищо не може да ми се случи.
	Полицейската практика е родила поговорката, че едно място е безопасно, докато не престане да е безопасно. Достатъчен е само един миг, един лош човек, една случайна среща на хищник с жертва, и нещата драстично се променят. Но той вече бе споделял всичко това с нея и не искаше да превръща това обаждане в спор.
	— Щом имаш изпити сега, това означава ли, че след тях ще се върнеш в Ел Ей?
	— Съжалявам, тате, не. Със съквартирантките ще ходим в ИБ веднага щом имаме възможност. Ще си дойда при първа следваща възможност.
	Бош знаеше, че трите й съквартирантки бяха от Импириъл Бийч до границата.
	— Само не пресичайте, нали?
	— Да, да!
	Тя провлече фразата, сякаш бе доживотна присъда.
	— Окей, окей… А пролетната ваканция? Нали щяхме да ходим на Хаваите или някъде другаде?
	— Това е чак пролетната ваканция. Сега отивам до ИБ за четири дни и се връщам, защото пролетната ваканция не е никаква ваканция. Имам два проекта по психология, които ще ми отнемат всичкото време.
	Бош се вкисна. Беше измислил идеята с пътуването до Хаваите, беше я споменал преди няколко месеца, но не бе настоявал. И ето, сега тя имаше други планове. Той знаеше, че възможността да е с нея и да е част от нейния живот отлита, и това беше поредното напомняне.
	— Добре… виж, запази една вечер за мен, става ли? Ти ще избереш кога, аз ще дойда и ще хапнем някъде навън. Просто искам да те видя.
	— Окей, става. Всъщност тук в Нюпорт имаме „Моца“. Да отидем там, а?
	Беше любимото й заведение в Ел Ей.
	— Където кажеш.
	— Страхотно, тате. Но сега трябва да тръгвам.
	— Окей… обичам те. Пази се.
	— И ти.
	Това беше всичко.
	Бош се натъжи. Светът на дъщеря му се разширяваше. Тя щеше да пътува насам-натам и това бе логичният развой на нещата. Това му харесваше и едновременно с това го натъжаваше. Тя бе част от живота му, преди да настъпи времето да замине. И сега Бош съжаляваше за пропуснатите години преди това.
	Пред дома му имаше паркирана кола със сгушена на предната седалка фигура. Беше девет вечерта и Бош не очакваше компания. Спря под навеса, върна се на улицата и се приближи до колата, блокираща входната пътека на къщата. Включи фенерчето на телефона си и светна през отворения десен прозорец.
	Джери Едгар бе заспал зад волана.
	Бош го потупа лекичко по рамото и Едгар се сепна и вдигна глава. Над тях имаше стълб на уличното осветление и той виждаше Бош само като силует.
	— Хари?
	— Здрасти, партнер.
	— Мамка му… заспал съм. Колко е часът?
	— Девет.
	— Господи… кога стана чак девет!
	— Какво има?
	— Дойдох да говоря с теб. Проверих пощата в кутията и разбрах, че още живееш тук.
	— Да влезем.
	Влязоха и Бош събра пощата, която Едгар бе проверил, и извика:
	— Мила, върнах се!
	Едгар го изгледа с поглед, който казваше: „Не на мен тия“. Знаеше, че Бош е самотник. Бош се усмихна и поклати глава.
	— Майтап… Нещо за пиене? Свърших бирата. Имам бутилка бърбън и… май това е всичко.
	— Бърбън става — одобри Едгар. — Може би с едно-две кубчета лед.
	Бош го покани с жест да влезе в дневната и отиде в кухнята. Взе две чаши от бюфета и сложи в тях лед. Чу Едгар да маха дръжката на метлата от релсата на плъзгащата се врата и да отваря. Бош свали бутилката бърбън от хладилника и излезе на терасата. Едгар стоеше до перилата и гледаше към „Кауенга“.
	— Както преди си е — каза Едгар.
	— За къщата ли говориш или за каньона? — не разбра Бош.
	— Май и за двете.
	— Наздраве.
	Бош му подаде двете чаши, за да отвори бутилката, след което понечи да налее.
	— Я почакай! — възкликна Едгар, като видя етикета. — Ти шегуваш ли се?
	— За какво? — озадачи се Бош.
	— Хари, ти имаш ли някаква представа какво е това?
	— Това…?
	Едва сега Бош погледна етикета. Едгар се обърна и изсипа леда през перилата. После поднесе празната си чаша на Бош.
	— На „Папи Ван Уинкъл“ не се слага лед.
	— Не се ли слага?
	— Това е все едно да сложиш кетчуп на хотдог.
	Бош поклати глава. Не разбираше сравнението на Едгар.
	— Че хората винаги слагат кетчуп на хотдога.
	Едгар поднесе чашите и Бош започна да налива.
	— По-леко — спря го Едгар. — Откъде го имаш?
	— Подарък от едно лице, за което работех — отговори Бош.
	— Трябва да е бил червив с пари. Това нещо се намира само в и-бей и се кръстиш някой да не е повредил тапата. Би могъл да купиш на дъщеря си кола с тази бутилка*.
	[* По цени към края на 2017 г. бутилка 23-годишно „Папи“ струва 2700 долара. — Б.пр.]
	— „Червива“… Беше жена.
	Бош отново погледна етикета на бутилката. Поднесе гърлото до носа си и вдиша дълбокия опушен аромат.
	— Кола, казваш? — повтори той.
	— Е… поне капарото — поправи се Едгар.
	— Аз едва не го подарих на началника в Сан Фернандо. Предполагам, че щеше да е най-хубавият му коледен подарък.
	— По-скоро за цялата година.
	Бош остави бутилката на перилото и Едгар едва не припадна. Сграбчи я веднага, преди някое земетресение или повей на вятъра откъм Санта Ана да я е запратило към тъмния двор долу. Остави я внимателно на масата до шезлонга.
	Върна се и двамата застанаха един до друг, загледани към каньона долу. Там, в началото, магистрала 101 все още бе очертана като гирлянда от бели светлинки, пъплещи през Холивуд, и друга гирлянда от червени габарити, заминаващи на юг.
	Бош чакаше Едгар да сподели причината за идването си, но той мълчеше: наслаждаваше се на редкия бърбън и на светлинките.
	— Е, какво те докара чак дотук тази вечер? — не издържа накрая Бош.
	— О… и аз не знам — призна Едгар. — Нещо, свързано със срещата ни вчера. Видях, че си още в играта, и това ме накара да се замисля. Мразя работата си, Хари. Никога не свършваме нищо докрай. Понякога си мисля, че щатът иска да запази лошите доктори, а не да се отърве от тях.
	— Е, все пак ти плащат. За мен чек със заплата няма… ако не броиш стотачката, която ми дават месечно за консумативи.
	Едгар се изсмя.
	— Толкова много? Та ти направо се въргаляш в пари.
	Вдигна чашата си и се чукнаха.
	— О, да. Ще откривам банка.
	— А шибаният Холивуд? — попита Едгар. — Там не закриха ли отдел „Убийства“?
	— Да. Други времена бяха.
	— Други времена.
	Чукнаха се пак, отпиха и няколко минути мълчаха, докато накрая Едгар се реши да проговори за онова, което го бе довело.
	— Значи… Чарли Хован ми се обади днес. Искаше да научи всичко за теб.
	— И какво му каза?
	Едгар се обърна и го погледна. На терасата бе толкова тъмно, че Бош виждаше само отблясъка на далечните светлинки в очите му.
	— Казах му, че си от свестните. Казах му да ти се довери и да бъде коректен с теб.
	— Оценявам това, Джей Едгар.
	— Хари, за каквото и да става дума… искам да участвам. Избутан съм в трета глуха от толкова време… и гледам как това се разраства. Моля те да ме включиш.
	Бош отпи от ароматния бърбън, помисли и каза:
	— Имаме нужда от цялата помощ, до която можем да се доберем. Но днес си помислих, че просто искаше да се отървеш от нас.
	— Да, защото ти ми напомни за онова, с което би трябвало да се занимавам, по дяволите.
	Бош кимна. Когато преди четвърт век с Едгар бяха партньори в Холивуд, никога не бе имал усещането, че Едгар има желание да се включи на пълни обороти. Но знаеше, че нуждата за изкупление идва по всякакви начини и по всякакво време.
	— Имаш ли поне представа къде се намира Сан Фернандо? — подметна той.
	— Че как — отговори Едгар. — Ходил съм в съдебната палата на Сан Фернандо по различни дела.
	— Е, щом толкова искаш, ела в полицейското на Сан Фернандо утре в осем сутринта. Ще имаме оперативка по стратегията. Смятаме да приберем един капер и да започнем да хвърляме стръв. Вероятно ще извикаме по някое време и доктор Ерера. Със сигурност можем да използваме помощта ти в това.
	— Ще дойда — обеща Едгар.
	Доизпи бърбъна си на една глътка, задържа я в устата си и едва след това преглътна. Остави празната чаша на перилата и я посочи с пръст, докато отстъпваше заднешком.
	— Прекрасно. Благодаря ти за това изживяване, Хари.
	— Още по едно?
	— Бих искал, но утре ще ставам рано. Трябва да се прибирам.
	— Чака ли те някой, Едгар?
	— В интерес на истината… да. Ожених се повторно, докато работех във Вегас. Добро момиче.
	— И аз някога се ожених във Вегас.
	Бош се улови, че не се е сещал за Елинор Уиш от доста време.
	— До утре — каза Едгар.
	Потупа Бош по ръката, влезе в къщата и тръгна към предната врата. Бош остана на терасата със скъпия бърбън, потънал в спомени. Чу колата на Едгар да запалва и да се отдалечава в нощта.


>>	15

	На сутринта Бош закуси на бара във „Фургон без кон“ — закусвалня в центъра на голямата автокъща на „Форд“ във Ван Найс. Оттук до Сан Фернандо имаше само няколко километра, а на него му бе писнало от безплатните бурито за закуска всяка сутрин на оперативка. Във „Фургона“ цареше атмосфера от 50-те и се долавяше някакво последно напомняне за бума в ражданията и експанзията, преминали през Долината след Втората световна война. По онова време колата бе завладяла пътищата и Ван Найс се бе превърнал в Меката на търговията с автомобили, а автокъщите бяха залепени една до друга и предлагаха кафенета и ресторанти, за да привлекат евентуалните купувачи.
	Бош си поръча пържени филийки и се загледа във видеото, което бе получил миналата нощ на телефона за еднократна употреба, който бе купил, за да комуникира с Лусия Сото. Видеото бе дошло от странен номер и той предположи, че Сото си е купила анонимен телефон като неговия.
	Видеото представляваше направен от Тапскот запис на отварянето на кашона с веществените доказателства по случая „Даниел Скайлър“. Бош го бе гледал неколкократно предната нощ, докато можеше да държи очите си отворени, но без значение колко пъти го бе гледал, още не можеше да се досети как е фалшифицирано съдържанието на кашона. Старите пожълтели етикети за запечатване на веществени доказателства съвсем явно бяха непокътнати — виждаше се, докато въртяха кашона пред камерата, преди да бъде разпечатан от Сото.
	Това продължаваше да вълнува Бош, защото той знаеше, че се е случило „нещо“ между рафтовете в склада за доказателства и масата в лабораторията, където бяха открили ДНК на Лукас Джон Олмер върху дрехата на Скайлър. Ако тръгнеше от абсолютната увереност, че ДНК-то на Олмер е била подхвърлена „улика“, тогава трябваше да намери отговор на два въпроса: първо, как е била получена ДНК на човек, починал преди две години, и второ, как е била сложена върху дреха, съхранявана в запечатан кашон за веществени доказателства.
	Първият въпрос бе получил своя отговор — по удовлетворителен за Бош начин — през изтеклата нощ, след като Едгар си бе тръгнал и той бе имал най-сетне възможност да прегледа следственото досие на Бордърс за втори път. И този втори път бе обърнал внимание на папка в друга папка — документите от разследването на Олмер и осъждането му по обвинение в няколко изнасилвания през 1988 година. При първия преглед на документацията бе обърнал по-сериозно внимание на следствената част на случая и бе решил, че обвинението е скалъпено по време на разследването и че прокуратурата се е задоволила само със стратегическото представяне на фактите и доказателствата пред журито на съдебните заседатели. От това обаче следваше, че всичко в обвинителната част вече се намира в следственото дело.
	Бе разбрал колко погрешно е било това впечатление, след като бе прочел наръча искания и контраискания, заведени в съда както от обвинението, така и от защитата. Повечето бяха стандартни възражения от процесуален характер, като искания да не се допускат доказателства или свидетели, предлагани от защитата или обвинението. И тук Бош се бе натъкнал на заявление от защитата, че Олмер възнамерява по време на процеса да оспори ДНК експертизата в случая. Защитата настояваше пред съдията да нареди на обвинението да й предостави част от генетичния материал, събран по време на следствието, за да му бъде извършен независим анализ. Искането не бе оспорено от обвинението и съдия Ричард Питман бе наредил на служител на областната прокуратура да сподели генетичния материал със защитата.
	Искът на защитата бе написан от Ланс Кронин, адвоката на Олмер. Това бе рутинен за предсъдебното производство ход, но онова, което привлече вниманието на Бош, бе списъкът на свидетелите, внесен от защитата в началото на процеса. Списъкът се състоеше от само петима свидетели и след всяко име имаше резюме на личността на свидетеля и за какво ще свидетелства. Никой от петимата не бе нито химик, нито криминолог. Това казваше на Бош, че по време на процеса Кронин не е внесъл алтернативна ДНК експертиза, както донякъде подсказваше по-ранният иск. Той бе тръгнал в съвсем друга посока, която би могла да бъде твърдения, че сексът е бил по взаимно съгласие, или оспорване на протокола за снемане и анализ на ДНК материала. Но каквато и линия на защита да бе избрал, тя не бе сработила. Олмер бе осъден по всички обвинения и бе вкаран в затвора. И нямаше никакви документи, подсказващи какво се е случило с генетичния материал, предаден на адвоката от самия съдия.
	Бош знаеше, че от офиса на областния прокурор е трябвало да изискат връщането на генетичния материал след процеса, но сред документите нямаше нищо, което да подсказва, че това е било направено. Олмер бе осъден и пратен да излежава присъда, без никакъв шанс да види отново бял свят. От опит Бош знаеше, че реалността е такава, че бе влязла в сила така наречената институционална ентропия. Прокурори и следователи се бяха заловили със следващите разследвания и съдебни процеси. Липсващата ДНК бе останала извън контрол и следователно бе възможно да е станала източник на генетичния материал, открит по пижамата на Даниел Скайлър. Доказването на това подозрение, разбира се, бе съвсем различно нещо, още повече след като Бош продължаваше да няма обяснение как микроточката ДНК се е появила върху надлежно съхраняваното веществено доказателство.
	И все пак към момента той определено бе направил пробив във фасадата на привидно желязната версия за съдебна грешка: имаше безконтролна ДНК, а адвокатът на защитата, който се бе прехвърлил от единия случай на другия, би могъл да има достъп до нея.
	Избута чинията си и си погледна часовника. Беше седем и четирийсет и значи беше време да отиде в стаята за оперативки. Изправи се, остави двайсетачка на плота и излезе от заведението. Реши да кара по основните улици, пое по „Роскоу“ до Лоръл Каниън и продължи нагоре. По пътя му се обади Мики Холър.
	— Странно, защото се готвех аз да те потърся — каза Бош.
	— Така ли? — изненада се Холър. — За какво?
	— Реших, че определено имам нужда от услугите ти. Искам да се явя като трета страна на слушането следващата седмица и да се противопоставя на освобождаването на Престън Бордърс. Каквото и да изисква това в правен смисъл.
	— Добре. Можем да го направим. Искаш ли да присъстват медии и кои? Заседание, на което пенсиониран детектив се изправя срещу областния прокурор… Хм, би се получил добър репортаж.
	— Засега не. Нещата ще загрубеят, когато стане дума за обвиненията на Бордърс, че съм му подхвърлил уликата, а прокуратурата приеме това.
	— Какво имаш предвид, по дяволите?!
	— Прегледах цялото дело. Бордърс твърди, че съм подхвърлил ключовата улика — медальона с морско конче — в апартамента му. Всъщност това е единственият му шанс — да ме обвини.
	— А предлага ли някакво доказателство?
	— Не, но не се налага. Ако идентифицираната ДНК сочи към осъден изнасилвач, тогава единственото логично обяснение на намирането на тази ДНК в негово притежание е, че му е била подхвърлена.
	— Окей, разбрах. Прав си, ще се получи грозен скандал и те разбирам, ако не желаеш да присъстват медии, стига да е възможно. Но сега идва ред на големия въпрос… как ще събориш тази къща от карти?
	— Засега съм по средата. Знам откъде и как са си набавили ДНК на Олмер. Остава ми само да открия как са замърсили вещественото доказателство с нея.
	— На мен ми звучи като че ли си се справил с лесната част.
	— Работя върху трудната. Затова ли ми се обаждаш — да ме окуражиш?
	— Не, всъщност съм ти приготвил малък подарък.
	— За какво става дума?
	Бош вече бе слязъл от Лоръл Каниън и караше по Бранд Авеню, тъкмо подминаваше табелата „Добре дошли в Сан Фернандо“.
	— Ами… когато ми разказа за първи път за това, името Престън Бордърс ми прозвуча познато. Помнех го отнякъде, но не можех да го свържа с нищо. Тогава учех право в Югозападния и изобщо не бях чувал за теб. Както и да е, обичах да ходя в Съдебната палата, да седя в залите и да наблюдавам работата на адвокатите.
	— И никога не си се интересувал как работят прокурорите?
	— Не бих казал. Как иначе след като баща ми — баща ни — беше защитник. Искам да кажа, че съм сигурен, че наблюдавах почти целия процес срещу Бордърс, и това означава, че с тебе трябва да сме били едновременно в залата, без да се познаваме, преди трийсет години. Интересно, нали?
	— Да, интересно е. Затова ли ми се обади? Това ли е подаръкът?
	— Не, не, подаръкът е следното. Баща ни почина млад — и в интерес на истината така и не го видях в действие, — но той имаше млад партньор, който изнесе на гърба си по-голямата част от защитата и точно този човек наблюдавах в съдебната палата.
	— За Дейвид Сийгъл ли говориш? Той ли беше партньорът?
	— Точно така. Той защитаваше Престън Бордърс през осемдесет и осма. За мен той беше „чичо Дейвид“. Беше велик адвокат и в съдебните зали го наричаха Дейвид Закона. Точно той беше човекът, който ме прати да следвам право.
	— И какво стана с адвокатската му практика? Смяташ ли, че има запазена документация относно онзи процес? Би могла да ми свърши работа.
	— Ето това, брат ми, е моят подарък за теб. Не ти трябва документация — разполагаш с Дейвид Закона.
	— Какви ги говориш? Той е мъртъв. Видях в делото некролога му… четох го снощи.
	Бош спря на прелеза, за да изчака да профучи влакът на метрото. Холър чу звука по телефона и изчака за тишина, преди да отговори.
	— Ще ти разкажа една история — подхвана той. — Когато заряза адвокатската си практика, Дейвид Закона не искаше да бъде открит от някой от… как да се изразя?… по-неприятните си клиенти, които бе защитавал през годините, особено онези сред тях, останали неудовлетворени от изхода на процеса.
	— Не е искал излежалите присъдата си да го потърсят и да го намерят — перифразира Бош. — Господи, защо ли?
	— Изживявал съм същото и определено не е приятно. Така че Дейвид Закона продаде практиката си и разигра „изчезване“. Дори накара дъщеря си да изпрати саморъчно написания от него некролог до бюлетина на калифорнийската адвокатура. Помня, че го прочетох. В него той се споменава като „юридически гений“.
	— Това го прочетох и аз. Сото и Тапскот са го прикачили към делото, защото са заявили, че Сийгъл е умрял. Да не ми казваш, че е още жив?
	— Вече е на осемдесет и седем и се старая да го посещавам през няколко седмици.
	Бош влезе в страничния паркинг на СФПУ. Погледна часовника на таблото и видя, че закъснява. Личните автомобили на останалите детективи вече бяха тук.
	— Трябва да говоря с него — каза той. — В новото разследване Бордърс си измива ръцете с него. Не вярвам да му хареса.
	— Сигурен съм, че няма да му хареса — съгласи се Холър. — Но за теб е добре, нали? Ако очерниш репутацията на адвокат, той има правото да се защити с всички средства. Ще ти уредя среща и ще запишем разговора. Кога ще ти е удобно да го направим?
	— Възможно най-скоро. Казваш, че е на осемдесет и седем? С всичкия си ли е?
	— Абсолютно. Умът му сече като бръснач. Физически не е кой знае какво. На легло е. Разхождат го в инвалидна количка. Донеси му сандвич от „Ленгър“ или „Филип“ и ще се наслушаш на носталгичните му спомени за някогашните процеси. Аз така правя — обичам да го слушам да се отплесва по знакови дела.
	— Добре, уреди го и ми кажи за кога.
	— Залавям се.
	Бош изгаси двигателя и отвори вратата на джипа. Опитваше се бързо да си спомни дали няма още нещо, за което би искал да попита Холър.
	— А… момент — сети се той. — Помниш ли Коледа, когато получихме онези бутилки бърбън от Вибиана във фондацията „Фрут Бикс“?
	Вибиана Веракрус бе художничка, с която се бяха запознали по частен случай, по който бяха работили миналата година.
	— „Папи“, да, помня — потвърди Холър.
	— Ако не се лъжа, ти ми предложи сто долара за моята — напомни му Бош. — И аз насмалко да приема.
	— Предложението ми продължава да е валидно. Освен ако не си я изпил.
	— Не, дори не я бях отворил до снощи. И когато го направих, разбрах, че съм можел да получа двайсет пъти повече.
	— Сериозно?
	— Съвсем сериозно. Голям мошеник си, Холър! Просто исках да знаеш, че съм те разкрил.
	Чу смеха на Холър в слушалката.
	— Смей се, смей се — сопна се на шега Бош. — Но аз ще си я задържа.
	— Ей, за какъв морал ми говориш, когато става дума за отлежал бърбън от Кентъки! — каза Холър. — Особено „Папи Ван Уинкъл“.
	— Ще го запомня.
	— Непременно. Хайде, ще говорим по-късно.
	Разговорът приключи и Бош влезе в участъка.
	Мина през празното детективско бюро и отвори вратата на стаята за оперативни. И бе атакуван от прясната миризма на бурито.
	Всички се бяха събрали: Лурдес, Систо, Лусон, капитан Тревино и дори началник Валдес седяха на масата и ядяха бурито. Джери Едгар също бе дошъл в компанията на непознат за Бош мъж, който гонеше четирийсетте, с тъмна коса и плътен тен. Беше по тениска, чиито ръкави бяха опънати над мощните му бицепси.
	— Извинявам се за закъснението — каза Бош. — Нямах представа, че оперативката ще е обща.
	— Хапвахме, докато те чакаме — каза Лурдес. — Хари, това е агент Хован от УБН.


>>	16

	Мъжът с опънатите до скъсване ръкави стана и протегна през масата ръка на Бош. Докато го правеше, погледът му оценяваше Бош както критик на изкуството гледа за пръв път скулптура или треньор на колежански футболен отбор попада на даващ надежди гимназист.
	След като освободи ръката си от менгемето на Хован, Бош седна. Лурдес вдигна подноса с бурито и понечи да го предаде към Бош, но той вдигна ръка и поклати отрицателно глава.
	— И така… — започна той. — Агент Хован, какво ви води при нас?
	— Ти ми се обади и реших да реагирам — обясни простичко Хован. — Понеже ми беше препоръчан от Джери, вчера разговарях с него по случая и прецених, че ще е най-добре да се запознаем лично.
	— За да ни информираш за Сантос? — попита Бош.
	Началникът се намеси, преди Хован да отговори:
	— Агент Хован дойде тази сутрин най-напред при мен. Той ще ни информира, разбира се, но освен това има някои идеи за развоя на нашето разследване.
	— Нашето разследване — натърти Бош.
	— Хари, не се пали — предупреди го Валдес. — Не е каквото си мислиш. Просто изслушай човека.
	— Според мен Хари е прав — обади се Систо. — Дойдат ли, федералните идват да поемат нещата. Случаят си е наш.
	— Защо не му дадем шанс да каже каквото има? — настоя началникът.
	Бош даде с жест думата на Хован, но му хареса, че Систо бе изразил позицията си.
	— Окей, смятам, че благодарение на Джери и началника, съм запознат със ситуацията — започна Хован. — Имате нелицеприятен инцидент и сте се прицелили в клиниката в Пакоима. Днес сте решили да се почешете по главите и може би да решите да направите от мухата слон. Прав ли съм?
	— Какво означава всичко това? — озадачено попита Лурдес.
	— Ще приберете някое мюре или капер и ще започнете да се пазарите с него, така ли е? — попита Хован. — Нали така се прави обикновено?
	— И проблем ли е това? — пак попита Лурдес. — Това обикновено дава резултат, защото има ефект.
	И погледна Бош за подкрепа.
	— Да, такъв беше планът — потвърди Бош. — Но предполагам, че УБН има алтернативно предложение.
	— Правилно — каза Хован. — Ако искате онзи, който е възложил удара срещу аптеката, тогава става дума за Сантос и няма друг на света, който да знае за Сантос и схемата му повече от мен. И мога да ви уверя, че хващането на дребната риба, за да стигнете до акулата, няма да сработи.
	— И защо? — попита Лурдес.
	— Защото едрата риба е много добре изолирана — обясни Хован. — От онова, което чух за вашия случай, мога да кажа, че сте се ориентирали добре. Двамата убийци са били изпратени от Сантос, но никога няма да можете да докажете връзката. От онова, което знаем, тези двама вече са мъртви и заровени някъде в пустинята. Сантос не поема никакви рискове.
	— Как тогава ще стигнем до него? — не спираше Лурдес.
	Тонът й показваше, че не й допада идването на някаква федерална клечка, която да ги ограмотява как се води разследване.
	— Трябва ви внедряване — обясни Хован.
	— Това ли е голямата идея? — подметна саркастично Лурдес.
	— Да, това е — каза Хован. — Открива ви се възможност… път за проникване.
	— Аз — самопредложи се Систо. — Отивам под прикритие.
	Всички се обърнаха да го погледнат. Готовността му да поеме ключова роля очевидно надхвърляше опита му и показваше недооценяване на работата под прикритие.
	— Не, не ти — каза Хован и посочи през масата към Бош. — Той.
	— Какви ги разправяш? — възкликна Лурдес.
	— На колко години си, детектив Бош? — попита Хован. — Предполагам, над шейсет и пет?
	— Да — потвърди Бош.
	Хован направи жест сякаш представяше Бош на останалите около масата.
	— Вземаме детектив Бош, състаряваме го малко, правим го да изглежда малко по-опърпан и доста по-гладен, даваме му нови документи за самоличност и нова карта за „Медикеър“, сменяме му облеклото, отнемаме му за няколко дни самобръсначката и сапуна. По-нататък проследяваме буса и арестуваме няколко от мюретата пред някоя аптека, като го правим по начин да изглежда като случайна полицейска акция. Аз и Джери ще се погрижим за това. После каперът се връща пред клиниката с няколко души по-малко и с недостиг от няколко хиляди хапчета в края на месеца. И хоп — появява се идеалният кандидат.
	Хован отново използва ръцете си, за да предложи на групата Бош.
	— Идеалният кандидат? — повтори Лусон.
	— На подходящата възраст е и изглежда точно като онова, което им е необходимо — обясни Хован. — Работил ли си някога под прикритие, детектив Бош?
	Всички погледнаха Бош.
	— Не съвсем — отговори той. — Няколко пъти тук-там по различни случаи. Нищо сериозно. Но колко близко ще мога да стигна до Сантос, ако по цял ден ме разкарват по аптеките на щата?
	— Дори казано по този начин, много по-близко, отколкото който да било друг в правоохраняването — подчерта Хован. — Сантос е фантом. Той е Хауард Хюз на селския хероин*. Никой не го е виждал от поне година. А снимките му, с които разполагаме, са още по-стари. Но… има една особеност.
	[* Селски хероин — сленг за давания с рецепта анестетик оксиконтин, който е много популярен сред белокожите селяни от мъжки пол. — Б.пр.]
	Хован отвори тъничката оранжева папка, сложена на масата пред него. В нея имаше документ от две страници, хванати с телбод. Той го вдигна, за да го покаже на всички.
	— Това е непопълнена заповед за арест на Сантос въз основа на закона за организациите, свързани с рекет и корупция. Заповедта е юридически издържана и е издадена преди повече от година. Не сме пристъпили към изпълнението й, защото не можем нито да идентифицираме, нито да открием този човек. Но ти може да успееш. След като те вербуват, можеш да имаш шанса да проникнеш достатъчно навътре, за да ни съобщиш. Ще те подготвим така, че да можеш да изпратиш сигнала. Зърнеш ли Сантос, обаждаш ни се и ние го прибираме. И ти ще имаш участие в отстраняването на човека, възложил убийствата в онази аптека. А кой знае, може да се доберем и до стрелците.
	Хован изложи плана си с подчертано настойчив тон, но той бе посрещнат с продължително мълчание, докато всички го обмисляха. И както можеше да се очаква, мълчанието наруши Лурдес.
	— Научихме, че последният информатор се е качил на самолета, но така и не е слязъл от него — напомни тя.
	— Да, но той не беше полицай — подчерта Хован. — Беше аматьор и направи аматьорска грешка. Това е невъзможно да се случи с Бош. Той е подготвен и е тип-топ… така наричаме пълната готовност за внедряване. Разберете, имаме идеалната възможност.
	И Хован погледна Бош, за да направи последен опит да го убеди:
	— Признавам, че като те проверих чрез Джери и се оказа, че си стар, мозъкът ми започна да работи на двойни обороти. Няма много хора на твоята възраст, които работят под прикритие. Не „много“, нямаме нито един. Ти си идеалният.
	Но на Бош започваше да му кипва.
	— Да, и стига заигравки с възрастта ми — сопна се той. — Схващам идеята.
	Началник Валдес прочисти гърло и се намеси в разговора, преди някой друг да успее да реагира:
	— Качи ли се Хари на самолета, знаем ли къде може да се озове? — напомни той. — Това не ми харесва.
	— Най-вероятно ще го откарат в Слаб* Сити — каза Хован.
	[* От slab (англ.) — плоча. — Б.пр.]
	— И какво точно представлява Слаб Сити?
	— Извадена от експлоатация военна база до море Салтон. Когато я затворили, изнесли всичко с изключение на настилката. Имам предвид самолетните писти и плочите, на които някога монтирали бараките от гофрирана ламарина. След това дошли клошари и си направили техни си бараки. След това дошъл ред на Сантос, на когото му трябвали тъкмо пистите, и построил палатков град за нуждите на бизнеса си.
	— И защо просто не се стоварите там и не ги разпердушините? — не се стърпя Лурдес.
	— Защото искаме Сантос — обясни Хован. — Не ни интересуват наркоманите, които той използва като мюрета за хапчетата. Тях можеш да ги намериш под път и над път. Трябва ни главата на змията и точно затова се нуждаем от вътрешен човек, който да ни сигнализира, когато той е там.
	— Окей, трябва да го обмислим — сложи точка Валдес. — Детектив Бош също трябва да реши за себе си желае ли да се забърква в тази каша. Все пак той е, така да се каже, от запаса, аз няма да му заповядам да прави нещо толкова рисковано. Така че дайте ни ден-два и ще ви се обадим с отговора.
	Хован вдигна ръце в знак, че и той спира дотук.
	— Разбрано. Просто исках да дойда лично и да ви кажа идеята си. Сега ще ви оставя да си вършите работата. Съобщете ми решението си.
	Надигна се, за да си тръгне, но Бош го спря с три думи:
	— Ще го направя.
	Хован го изгледа и се усмихна.
	— Хари, чакай малко — побърза да се намеси Валдес. — Мисля, че не бива да избързваме, преди да сме разгледали останалите възможности.
	— Хари, сигурен ли си? — не се сдържа Лурдес. — Това е толкова опасно, че…
	— Дайте ми два дни да се подготвя — каза Бош. — И ще опитам.
	— Окей, окей — каза Хован. — Само не се бръсни и не се къпи. Миризмата на тялото е издайническа. Не вониш ли, значи не се дрогираш.
	— Добре че ми каза — каза Бош.
	— Мога да те свържа с наркоман, ако искаш да научиш подробности — предложи агентът.
	— Не — отсече Бош. — Мисля, че познавам човек, с когото да говоря. Кога ще го направим?
	Огледа събралите се. Загрижеността в погледите им бе по-голяма от възбудата в изражението на Хован.
	— Да кажем… петък — предложи Хован. — Това ще ни даде време да изработим логистиката и да поискаме дублиращ екип. А може би ще ти остави и време за среща с нашите треньори по работа под прикритие.
	— Искам да бъде защитен отвсякъде — заяви Валдес. — Ние нямаме хората, за да му го осигурим, но не искам Хари да се чуди откъде може да му се стовари нещо.
	— Няма проблем — обеща Хован. — Ще може да разчита на подкрепа.
	— А на самолета? — попита Лурдес.
	— Ще му осигурим въздушна подкрепа — каза Хован. — Няма да го губим от поглед. Ще сме толкова високо над самолета, че няма да се усетят, че сме там.
	— А когато кацне? — попита Едгар.
	— Е, няма да ви лъжа. Кацне ли в Слаб Сити, ще разчита само на себе си. Но ние пак ще сме наблизо в очакване на сигнала.
	Това сложи край на въпросите от страна на Лурдес. Хован погледна началника и попита:
	— Имаш ли снимка на Бош, за да му издадем фалшива шофьорска книжка?
	Валдес кимна.
	— Имаме снимката от полицейската му карта. Капитан Тревино ще ви заведе в оперативния ни център и ще ви я даде.
	Тревино стана, за да изведе Хован. Агентът от УБН каза, че ще се чуят, и потвърди, че ще дойде в петък, за да пуснат в ход операцията по внедряването.
	Когато излезе, всички се обърнаха към Бош.
	— Какво? — попита той.
	— Все още настоявам да си помислиш добре — каза Валдес. — Дори да имаш минимални колебания, слагаме точка.
	Бош се замисли за Хосе-младши и наивната му смелост.
	— Не, нямам. Да го направим.
	— Но защо, Хари? — попита Лурдес. — Изпълнявал си служебните си задължения години наред. Защо сега ще правиш и това?
	Бош сви рамене. Не му харесваше да е център на всеобщото внимание.
	— Мисля си за онова момче, което е следвало, за да се научи да прави каквото е правил баща му — опита се да обясни той. — После завършва, влиза в бизнеса и открива в него корупция. Преживява морална криза и — каква изненада! — взема правилното решение, което обаче го убива. Хората могат да го нарекат глупав или наивен, но за мен той е герой и точно това е причината да вляза в играта. Искам Сантос дори повече отколкото го иска агент Хован.
	Сега вече наистина бе приковал вниманието им.
	— Убийството на Хосе Ескивел не бива да остава ненаказано — обясни той. — Ако това е най-добрата ни възможност да се доберем до Сантос, аз съм готов да се възползвам от нея.
	Валдес кимна.
	— Окей, Хари, разбрахме. И сме зад теб на сто процента.
	Бош кимна в знак на благодарност и погледна през масата към стария си партньор Едгар. Той също кимна. Вече беше в екипа.


>>	17

	Холър бе уредил разговора с Дейвид Закона за следобеда. Бившият адвокат, смятан за мъртъв, включително от Ланс Кронин и клиента му Престън Бордърс, живееше в старчески дом в района на Феърфакс. Бош и Холър се срещнаха на паркинга в два следобед и влязоха. Холър носеше куфарче и каза на Бош, че го използва, за да пренесе в него видеокамерата и сандвич с франзела, който бил купил от „Коул“ в центъра.
	— Тук сервират само кашер — обясни Холър. — Забранено е внасянето на храна отвън.
	— И какво ще стане, ако те хванат? — попита Бош.
	— Не знам… Може би ще ми лепнат доживотна забрана за посещения.
	— Значи той не възразява да говорим?
	— Каза, че е готов. След като хапне, ще говори.
	Във фоайето се регистрираха като адвоката и следователя на Дейвид Сийгъл. След това взеха асансьора за третия етаж. Регистрирането като следовател на Холър напомни на Бош нещо и той попита:
	— Как я кара Сиско?
	Денис Войчеховски, известен като Сиско, беше дългогодишен следовател на Холър. Преди две години той и неговият „Харли“ бяха станали жертва на блъскане по Вентура Булевард, след което виновникът бе избягал. Сиско бе преживял три операции на лявото коляно и бе излязъл от болницата пристрастен към викодина, което бе разбрал чак след половин година, преди да сложи мъченически край на приемането му.
	— Добре е — отговори Холър. — Наистина. Оправи се и е затрупан с работа.
	— Трябва да говоря с него.
	— Няма проблем. Да му разкажа ли за какво става дума?
	— Имаш приятел, който според мен е пристрастен към селския хероин. Искам да го попитам какво да търся и какво да правя.
	— Тогава значи той е твоят човек. Ще му се обадя веднага щом излезем оттук.
	Слязоха на третия етаж и Хари каза на жената в сестринската стая, че е дошъл да посети своя клиент Дейвид Сийгъл и не желае да бъде обезпокояван. После двамата продължиха по коридора до самостоятелната стая на Сийгъл. Холър извади от вътрешния джоб на палтото си табелка с надпис „Правна консултация — не безпокойте!“ и я окачи на дръжката на вратата. Намигна на Бош и затвори вратата зад тях.
	Монтираният на стената телевизор гърмеше с репортаж на Си Ен Ен за разследването от Конгреса на руската намеса в президентските избори миналата година. Подпрян на възглавница старец в леглото гледаше предаването. Изглеждаше доста по лек от петдесет килограма и имаше рехава като перушина бяла коса, обрамчваща главата му като ореол. Ръцете му бяха кожа и кости, сбръчкани и осеяни със старчески петна. Изглеждаха безжизнени върху одеялото на гърдите му.
	Холър махна с ръка на прикования към леглото старец, за да привлече вниманието му, докато минаваше от другата му страна.
	— Чичо Дейвид — каза високо, — здрасти! Ще го намаля малко.
	Взе дистанционното от масичката и изключи звука на телевизора.
	— Проклети руснаци — изсумтя Сийгъл. — Надявам се да доживея импийчмънта на този тип.
	— Казано като истински ляв — коментира Холър. — Само че се съмнявам това да се случи.
	После се обърна към мъжа в леглото.
	— Е, как си? Това е Хари Бош, брат ми е. Казвал съм ти за него.
	Сийгъл впи воднистите си очи в Бош и го огледа.
	— Ти си значи — каза накрая. — Мики ми е разказвал за теб. Каза, че дори веднъж си идвал вкъщи.
	Бош знаеше, че говори за Майкъл Холър-старши, баща им. Бош наистина го бе виждал само веднъж, в имението му в Бевърли Хилс. Беше болен и на смъртно легло. Бош току-що се бе върнал от войната в Югоизточна Азия. Месец по-късно стоеше на склона на хълм и гледаше как погребват баща му. Момче на пет-шест годинки стоически стоеше до вдовицата, застанала отстрани на ковчега. Тогава Бош разбра, че има брат. Щяха да минат много години, преди двамата да се запознаят.
	— Да — потвърди Бош. — Беше много отдавна.
	— Ами… — проточи Сийгъл, — за мен всичко си е много отдавна. Колкото по-дълго живееш, толкова по-малко вярваш колко са се променили нещата. — И посочи немощно беззвучния ТВ екран.
	— Е, аз пък ти донесох нещо, което не се е променило от сто години — каза Холър. — Отбих се в „Коул“ и ти купих френски сандвич.
	— „Коул“ са добри — каза Сийгъл. — Повдигни ме.
	Холър сграбчи друго дистанционно и го хвърли на Бош. Докато отваряше куфарчето си, за да извади обещания сандвич, Бош натисна бутона и горната половина на леглото се повдигна така, че Сийгъл се озова едва ли не в седяща поза.
	— Срещали сме се — каза Бош. — В известен смисъл. Ти ме подложи на кръстосан разпит в процеса, за който ще говорим днес.
	— О, да — потвърди Сийгъл. — Спомням си. Ти беше много изчерпателен. Добър свидетел на обвинението.
	Бош кимна от благодарност, а Холър запъхна салфетка в отворената яка на пижамата на стареца. След това плъзна масичката над хълбоците му и разопакова сандвича пред него. Разпечата и купичката със сос и я сложи на масичката до сандвича. Без забавяне Сийгъл взе едната половина на срязания по дължина сандвич, топна края му в соса и го започна на малки хапки, като видимо се наслаждаваше на всяка.
	Докато Сийгъл ядеше и мислеше за отминалите дни, Холър извади миникамерата от куфарчето и я монтира на малък триножник, който сложи на масичката. Намести я така, че старецът да е в кадър, и вече можеха да започват.
	На Сийгъл му трябваха трийсет и пет минути да изяде сандвича.
	Бош търпеливо изчака Холър да засипе стареца с въпроси за едно време, явно подготвяйки го за разговора. Накрая Сийгъл сви на топка опаковката на сандвича в знак, че е приключил. Хвърли я към кошчето и дори не го достигна. Холър събра остатъците и ги прибра в куфарчето. После попита:
	— Готов ли си, чичо Дейв?
	— Готов съм — отговори Сийгъл.
	Холър издърпа салфетката изпод яката на пижамата и още веднъж намести камерата с пръст върху бутона за запис.
	— Добре тогава, започваме. Гледай мен, не камерата.
	— Не се безпокой, имаше видеокамери още докато практикувах — каза му Сийгъл. — Не съм чак толкова допотопна реликва.
	— Просто смятах, че си загубил навика.
	— Никога.
	— Окей, тогава да започваме. Едно-две-три… запис.
	Холър представи Сийгъл и обяви датата, часа и мястото на разговора. Макар камерата да оставаше фокусирана единствено върху Сийгъл, той представи също така себе си и Бош. След което започна.
	— Господин Сийгъл, от колко време практикувате право в околия Лос Анджелис?
	— Четирийсет и три години.
	— И сте специализирали в защита?
	— Специализирал? Та аз съм правил само това.
	— Имало ли е момент, когато сте представлявали лице на име Престън Бордърс?
	— Престън ме нае да го защитавам по обвинение в убийство в края на осемдесет и седма. Процесът продължи през следващата година.
	Холър продължи с преглед на делото, първо на предварителното слушане, за да се определи дали обвиненията са правилно формулирани, след това на самия процес. Внимаваше да не задава въпроси относно вътрешните обсъждания на делото, понеже те бяха обект на тайната между адвокат и клиент. След като стигнаха до решението „виновен“ на съдебните заседатели и последвалата смъртна присъда, Холър се прехвърли на съвременността.
	— Господин Сийгъл, знаете ли за новите усилия от страна на бившия ви клиент да обезсили присъдата си след почти трийсет години?
	— Знам. Ти ми съобщи.
	— Запознат ли сте с това, че в подадения иск господин Престън заявява, че вие сте го склонили да лъжесвидетелства чрез даването на показания, за които вие двамата сте знаели, че не са истина?
	— Знам, да. „Хвърлил ме е под автобуса“, ако използваме днешната терминология.
	В гласа на Сийгъл се долавяше сдържан гняв.
	— По-конкретно, Бордърс ви обвинява, че сте му предложили да се закълне под клетва, че е закупил медальона с форма на морско конче от кея на Санта Моника. Вие ли подхвърлихте тази идея на господин Бордърс?
	— В никакъв случай. Ако е излъгал, го е направил, защото сам така е преценил и по своя воля. В интерес на истината, аз изобщо не исках той да застава на свидетелската скамейка по време на процеса, но той настоя. Разбрах, че не мога да го разубедя, и му позволих, а той, образно казано, сам си нахлузи примката на врата. Заседателите не повярваха на нито една негова дума. Разговарях с няколко от тях след като взеха решение и те го потвърдиха.
	— А обмисляли ли сте линия на защита, която да включва заявяването, че водещият детектив по случая е подхвърлил въпросния медальон с форма на морско конче в дома на клиента ви, за да го натопи?
	— Не, не ми е хрумвало подобно нещо. Ние бяхме проверили и двамата детективи, разследвали убийството, и тяхната почтеност бе извън съмнение. Не сме опитвали такъв подход.
	— Съгласихте ли се да разговаряме днес свободно и без външен натиск?
	— Това е мое доброволно решение. Може да съм възрастен, но това не означава, че който и да е може да ме очерня и да поставя под съмнение почтеността ми във връзка със случай на трийсет години, без да е разменил и дума с мен по въпроса. Да го духа.
	Холър се наведе встрани от камерата, защото не очакваше острия език. Искаше прихването му да не бъде записано.
	— Един последен въпрос — каза той след като се овладя: — Разбирате ли, че този разговор днес може да доведе до разследване и санкции срещу вас от страна на калифорнийската адвокатура?
	— Могат да опитат, ако искат. Но аз никога не съм се страхувал да се боря. Те имаха глупостта да повярват и публикуват некролога, който им изпратих. Да заповядат.
	Холър се пресегна и изключи записа.
	— Стана добре, чичо Дейвид — каза той. — И мисля, че ще помогне.
	— Благодаря — обади се и Бош. — Аз знам, че ще помогне.
	— Както казах, да го духат — озъби се Сийгъл. — Щом искат битка, ще я получат.
	Холър започна да прибира камерата.
	Сийгъл леко изви глава и погледна Бош.
	— Помня те от онзи процес. Знам, че тогава не излъга, и това закопа Бордърс. Нека ти кажа, че за четирийсет и три години практика той е единственият ми клиент, който бе осъден на смърт. И да ти кажа честно… това изобщо не ми развали настроението. Той е там, където му е мястото.
	— Ами… — проточи Бош, — ако имаме късмет, ще си остане там.
	След двайсет минути Бош и Холър стояха до колите си на паркинга.
	— И какво мислиш? — попита Бош.
	— Мисля, че са избрали грешния адвокат, с когото да се гъбаркат — отговори Холър. — Това „да го духат“ ми хареса.
	— Да, но те са мислели, че той е мъртъв.
	— Следващата сряда със сигурност ще се чудят какво им се е стоварило на главите. Но трябва да го запазим в тайна, ако можем.
	— Защо да не можем?
	— Тук е важна процесуалната страна. Аз ще те впиша като замесена страна. ОП вероятно ще протестира и ще заяви, че те представляват като водещ следовател. Ако загубя тази битка, ще трябва да подам иск от името на Дейвид Закона, за да ни пуснат през вратата. Това е всичко, което ни трябва — крак в процепа, за да можем да изложим аргументите си.
	— Мислиш ли, че съдията ще допусне включването на записа?
	— Най-малко ще прегледа част от него. Аз нарочно започнах с основните неща. За да подведа Кронин и Кенеди да мислят, че всичко е дрън-дрън. И тогава… БУМ! Задавам въпроса за лъжесвидетелството. Той пресича линията за тайната, така че ще видим. Надявам се в този момент съдията да каже, че му се иска да види всичко докрай. Проверих го. Тук извадихме късмет — съдия Хоутън седи на стола от двайсет години, а двайсетте преди това е практикувал право. Това означава, че се е въртял из тези кръгове, когато Закона е вършал безмилостно. Надявам се да се отнесе с разбиране към стареца и да го изслуша.
	— Ясно. А Бордърс? Дали той ще даде свидетелски показания?
	— Съмнявам се. Би било грешка. Но ще присъства на слушането и искам да видя лицето му, когато пуснем Дейвид Закона на големия екран.
	Бош кимна. Замисли се как ли ще се почувства самият той лице в лице с Бордърс след толкова години. Осъзна, че дори няма представа как изглежда този човек днес. В съзнанието и спомените му Бордърс беше сенчеста фигура с пронизващ поглед — нещо като чудовище от въображението.
	— Сега трябва да се потрудиш повечко — каза Холър.
	— Какво означава това? — не разбра Бош.
	— Онова, с което разполагаме, е добро, но не е достатъчно добро: имаме теб, имаме Дейвид Закона и имаме обяснение на притежаването от Кронин на въпросната ДНК. Но ни трябва повече. Трябва ни цялата схема. Схемата на фабрикуването на обвинение срещу теб за накисване на невинен човек.
	— Работя по въпроса.
	— Значи работи по-усилено, брат ми.
	Холър отвори вратата на колата си, готов за тръгване. После каза:
	— Ще кажа на Сиско да ти се обади.
	— Оценявам го — каза Бош. — И… ъ-ъ… възможно е през следващите няколко дни да не се чуваме. Има нещо, което трябва да направя във връзка с един мой случай в Сан Фернандо. Има вероятност да не съм достъпен.
	— Какъв случай, човече? Този трябва да е единственият ти случай. Случаят с първи приоритет.
	— Знам, знам, но и другият не може да чака. Погрижил съм се за каквото мога. Ще разбера как са го направили и тогава ще сме на финалната права.
	— Забележителни последни думи. Но гледай да се чуем по-скоро.
	Холър се качи в колата си, изтегли се на заден ход и потегли.


>>	18

	Бош се бе разбрал с Бела Лурдес по случая в Сан Фернандо. Той щеше да се погрижи за личните си дела и щеше да се подготви за работата си под прикритие, докато тя и останалите детективи щяха да разследват всички възможни насоки и да се подготвят за операцията в петък. Това му оставяше цял ден и половина, за да се посвети на „измамата Бордърс“, както я бе нарекъл Холър, както и да отиде на уговорената от Хован среща с екипа на УБН по подготовка за работа под прикритие.
	След разговора с Холър Бош беше осъзнал, че погрешно се е съсредоточил още в самото начало върху Бордърс. Понеже беше сигурен, че той е виновен в престъплението, заради което сега очакваше изпълнение на смъртна присъда, го бе поставил в центъра на схемата. Той беше злодеят, чудовището, така че всичко това бе негова коварна режисура, една последна манипулация на системата в опит да избяга от затвора чрез хватките на закона.
	Но сега разбираше, че този подход е бил грешен. Възелът на проблема бе Ланс Кронин. Адвокатът бе в центъра на всяка фаза на случая. Макар да се представяше като адвокат със съвест, който просто привлича вниманието на властта към една съдебна грешка, сега бе ясно, че той дърпа конците в кабинета на ОП, ЛАПУ и най-вероятно на самия Бордърс.
	Без да излиза от колата си пред дома за възрастни хора, където прекарваше старините си Дейвид Закона, Бош сложи китка на волана и забарабани с пръсти по таблото, докато размишляваше за следващите си ходове. Трябваше да е внимателен. Кронин не биваше да има основание да отиде при съдията или ОП и да се оплаче от сплашване. Бош не бе сигурен каква ще е първата му стъпка, но той винаги бе използвал философията на тарана, при която ако се натъкнеше на препятствие в логиката на даден случай, отстъпваше крачка назад и пак се хвърляше напред с надеждата инерцията на притежаваното знание да го преведе през бариерата.
	Върна се към началото, когато Кронин беше разработил схемата и след това я бе реализирал. Реши, че всичко вероятно е започнало със смъртта на Лукас Джон Олмер. От тази точка нататък Бош започна свободни асоциации, като използваше известното по случая като ориентири между неизвестното.
	И така, началото бе, когато Кронин бе научил, че Олмер е починал в затвора. И какво прави адвокатът? Разчиства папките, изпраща всичко, събрано през годините за Олмер, в архива? Хвърля един последен поглед просто ей така? Каквато и да бе причината, Кронин бе прегледал документацията и бе забелязал неизползвана стратегия: семенната течност, идентифицирана като принадлежаща на Олмер, взета като веществено доказателство по случаите с изнасилване. Съдията нарежда на полицейската лаборатория по криминология да сподели генетичния материал с частна лаборатория по избор на Кронин. Мострата е изпратена и без значение дали е анализирана, или не, това се оказва последната документална следа относно местонахождението й.
	След смъртта на клиента му Кронин се свързва с лабораторията и изисква материала. Заподозреният е мъртъв и адвокатът се опитва да разчисти каквото може. Материалът попада в ръцете му и той трябва да измисли какво да прави с него. Каква е целта? Да спечели пари?
	Бош мислеше, че е така. Всичко винаги се върти около парите. В конкретния случай Бордърс е можел да спечели милиони като обезщетение за съдебната грешка. И адвокатът, който може да спечели такова обжалване, може да разчита на поне една трета.
	Картината добиваше все по-ясни очертания. Бош знаеше, че Кронин е бил дългогодишен адвокат на Олмер и следователно е разполагал с най-точна информация за изнасилвача и действията му. Кронин се връща във времето в Лос Анджелис и преглежда вестниците в архива за подходящ случай. Случай от времето преди приемането на ДНК като улика. Случай, при който ДНК би могла да изиграе решаваща роля.
	И попада на Престън Бордърс. Осъден за убийство в процес, залагащ основно на косвени улики с изключение на медальона с морско конче, оказал се единственото неопровержимо веществено доказателство срещу него. Кронин добре разбира, че пускането на семенната течност на сериен убиец в случая ще бъде като хвърлянето на бомба. Логиката е проста: елиминирай медальона и ДНК се превръща в златния ключ, отключващ килията на смъртника.
	На Бош започваше да му харесва. За момента всичко се връзваше. Но Кронин не би могъл да направи следващата стъпка без включването на Бордърс като заинтересован елемент в плана. Разбира се, не е било никак трудно да го убеди. Бордърс е чакал насрочване на екзекуцията си, бил е изчерпил правото си на обжалване и часовникът е тиктакал, особено като се имаше предвид проведеното в щата гласуване в полза на ускоряване на изпълнението на смъртните присъди. И така… Кронин се появява и показва картата на потенциалното измъкване от затвора в комбинация със златното хапче от многомилионна компенсация. Излез от затвора и накарай Лос Анджелис да ти плати за притесненията. Какво да каже Бордърс на това: „Аз съм пас“ ли?
	Бош осъзна, че разполага с начин да потвърди теорията си поне отчасти. Пресегна се назад към седалката, на която бе сложил папките по случая „Бордърс“. Взе горната, стегната с ластик, и бързо намери писмото, изпратено от Кронин до Отдела за надзор на присъдите. То бе официалната начална точка на машинацията. Но в момента Бош се интересуваше единствено от датата на писмото. То бе изпратено от Кронин през август миналата година. Към онзи момент той бе разбрал, че едва ли не през цялото време е държал в ръцете си малка част от комбината. Полицай Джерико бе казал, че Кронин е посещавал Бордърс всеки първи четвъртък на всеки месец, считано от януари миналата година.
	Кронин бе отишъл в „Сан Куентин“ и бе провел няколко срещи с Бордърс, преди да изпрати писмото си до кабинета на ОП. Ако това не демонстрираше създаването на конспирацията и сглобяването на плана за измамата, Бош не знаеше какво друго би било по-издайническо.
	Задействан от документалната връзка, която можеше да се използва при слушането следващата седмица, Бош задвижи тарана на висока скорост. Препятствието продължаваше да е приложението на плана. Връзката между Кронин и Бордърс бе налице. Кронин беше разполагал с мострата от семенна течност. Сега му трябваше стъпка три — изпълнението на плана.
	Бош реши да раздели възможностите на две, като разделителят бе направеният от Тапскот видеоклип на Лусия Сото в момента на отварянето на кашона с веществени доказателства, както можеше да се предполага след дълги години трупане на прах в архива за доказателства на ЛАПУ.
	Ако подхвърлената „улика“ е била вече в кашона, когато Сото го е разпечатвала, значи фалшификацията е била извършена по-рано — най-вероятно преди Кронин да отиде в „Сан Куентин“, за да се срещне с Бордърс през януари, и август, когато е изпратил писмото си до кабинета на ОП, явно след като вече е получил под някаква форма съгласието на Бордърс относно плана. Това бе много време и Бош знаеше, че ще му трябва помощта на Сото в разследването кой би могъл да има достъп до кашона.
	Макар на площ архивът да беше колкото футболен стадион, пространството вътре бе стриктно контролирано, а достъпът се регистрираше на няколко нива. Персоналът се състоеше от цял отряд обвързани с клетвени декларации служители, които се трудеха под надзора на капитан от полицията. Достъпът до веществените доказателства бе ограничен до служители в правоохранителните органи, които трябваше да покажат нужните документи за самоличност и да положат пръстов отпечатък върху всички заявки, и към всичко това трябваше да се добави зоркото око на камерите за наблюдение, които работеха без прекъсване.
	От друга страна, ако генетичният материал беше подхвърлен след като Тапскот и Сото бяха взели кашона от архива, тогава имаше доста места по веригата на временно съхранение, където това би могло да се случи. Детективите би трябвало да доставят на ръка съдържанието на кашона в лабораторията на Калифорнийския университет в Ел Ей за изследване и анализ в серологичния отдел. Това вкарваше в играта няколко лаборанти, които биха могли да имат достъп до изследваната дреха. Само че това означаваше неизвестен брой „би могло“ и „може би“. Бош знаеше, че такива случаи се разпределят по случаен начин на техниците и че в протоколите са вградени многобройни проверки за благонадеждност на персонала, занимаващ се с ДНК, като застраховка срещу корупция, неволно замърсяване и подмяна на веществените доказателства, съзнателна или не. В първите дни на приемането на ДНК в наказателното съдопроизводство бе имало контестации на научната основа и използваните протоколи от всеки ъгъл и с такава честота, че с течение на времето постепенно изгражданата стена на почтеност около лабораторията я бе направила почти неуязвима. Бош знаеше, че атака от тази страна е практически безнадеждна.
	Колкото повече анализираше двете възможности, толкова по-убеден ставаше, че не е вероятно фалшификацията да е станала в лабораторията. Случайното разпределяне на техниците по случаи бе замислено да пресече в зародиш подобна опасност. Дори в невероятния случай, при който Кронин би разполагал с корумпиран техник, просто нямаше начин да е сигурен, че точно неговият човек ще поеме конкретния случай, да не говорим освен това да има и достъп, за да постави подменената ДНК върху пижамата на Даниел.
	Мислите на Бош продължаваха да се връщат към кашона и възможността за подмяна на съдържанието му преди Сото да разкъса печатите и да го отвори пред камерата на Тапскот. Той извади телефона за еднократна употреба, на който бе видеоклипът, и за пореден път изгледа отварянето на кашона. Печатите бяха видимо цели, когато Сото ги бе разрязала и бе отворила кашона. Бош продължаваше да не вижда нищо нередно и това го объркваше.
	Помисли дали да не звънне на Сото и да я попита дали има достъп до камерите за наблюдение в склада и дали ще се съгласи да види някои записи. Но знаеше, че подобен въпрос ще я накара да се отнесе с подозрителност към действията му. А и щеше да я ядоса. В крайна сметка нали Тапскот бе заснел отварянето на кашона именно защото двамата детективи бяха искали записано видеопотвърждение, че печатите са цели. Бяха заснели процеса именно за да не се налага да се изисква материал от камерите за наблюдение в склада. Беше малко вероятно да се отнесат с ентусиазъм към прищевките на Бош сега. Те бяха удовлетворени, че никой не е манипулирал кашона и че ДНК-то на Олмер е било в кашона от ден първи на завеждането му в склада.
	Отново прегледа видеото, този път с изключен звук, за да може да се съсредоточи върху картината, докато Сото разрязва печатите. Някъде по средата телефонът в джоба му иззвъня и той сложи възпроизвеждането на пауза и остави телефона в поставката за чаши на централната конзола. Извади другия си телефон, видя непознат номер, но реши да приеме повикването.
	— Ало.
	— Хари Бош?
	— Да.
	— Сиско съм. Мики ми каза, че си искал да говориш с мен.
	— Да. Как си?
	— Добре съм. Какво има?
	— Искам да се видим и да говоря с теб за нещо. Поверително е. Предпочитам да го направим в личен разговор.
	— Какво правиш в момента?
	— Ъ-ъ… седя в колата до „Феърфакс Хай“.
	— Не съм далече. На втори етаж в „Грийнблат“ по това време на деня би трябвало да е доста спокойно. Да се срещнем там?
	— Става. Тръгвам за натам.
	— И не искаш да ми намекнеш за какво става дума?
	Бош вече бе усетил някаква враждебност от страна на Сиско няколкото пъти, когато се бяха виждали. Беше го отдал на обичайната неприязън между онези, които работят на страната на защитата, и другите, които работят на страната на обвинението. Към това трябваше да се добави и фактът, че преди Холър да го наеме, Сиско беше бил член на Пътните светци — мотоциклетна банда в очите на полицията, членски клуб според тях самите. Да не говорим за мъничкото завист — Бош и шефът на Сиско имаха кръвна връзка, което им гарантираше уникална близост, за каквато Сиско не можеше и да мечтае. Според Бош Сиско се опасяваше, че някой ден Бош ще го подмени като основен следовател. Но за Хари това бе просто невероятно.
	Бош реши да му даде повече от намек.
	— Искам да ми помогнеш да отида под прикритие като действащ наркоман, пристрастен към оксикодон.
	Сиско отговори след къса пауза:
	— Добре. Това мога да го направя.


>>	19

	След петнайсет минути Бош вече седеше в салона на горния етаж на „Грийнблат“, топлеше пръсти около чаша кафе и за пореден път наблюдаваше видеото на екрана на телефона си. Помещението бе празно с изключение на една маса в другия край.
	Чу бавния методичен звук на тежки крачки по дървените стълби и сложи видеото на пауза. След малко се появи Сиско: едър мъж, явно трениращ в зала като заклет бодибилдър, облечен в черна тениска на „Харли“, опъната върху мускулестия му гръден кош и огромните бицепси. Побеляващата му коса бе събрана на опашка. Носеше тъмни слънчеви очила „Уейфеърър“. Подпираше се на черен бастун, боядисан в пламъци. На коляното му имаше обхващаща скоба.
	— Здрасти, Бош — каза той и се вмъкна в сепарето.
	Двамата удариха юмруци над масата.
	— Здрасти, Сиско — каза Бош. — Можехме да се срещнем долу, за да не се налага да се качваш по стълбите.
	— Не-е… Тук е по-спокойно, а и стълбите са добри за коляното ми.
	— Как си?
	— Нормално. Пак съм на мотора и пак съм на работа. Оплаквам се само рано сутрин, когато трябва да се измъкна от леглото. Тогава коляното ме боли зверски.
	Бош кимна и посочи нещата, които бе донесъл Сиско.
	— Какво е това?
	— Това ти е реквизитът. Всичко, от което ще имаш нужда.
	— Разкажи ми.
	— Искаш да идеш в аптека, нали? Да изпълниш рецепта? Както правят наркозависимите?
	— Ъ-ъ, да.
	— Правих го цяла година. И никога не ми отказаха. Аптекарите искат да припечелят точно като всички. Не търсят причина да те изгонят, искат само да ги убедиш. Сложи си шина за коляно — не забравяй да я сложиш върху панталона си, — подпирай се на бастун, и няма да имаш никакви проблеми.
	— И това ли е?
	Сиско сви рамене.
	— На мен повече не ми трябваше. Купих си кочан с рецепти от един корумпиран доктор в Ла Хабра за пет бона. Накарах го да подпише всички бланки. Останалото направих сам. Попълвах си рецептите сам и посетих всяка семейна _фармация_ в Източен Ел Ей. За месец и половина събрах над хиляда хапчета. И тогава сключих сделка със самия себе си: свършат ли хапчетата, измъквам се от калта и забравям онзи живот. И го направих.
	— Радвам се за теб, Сиско.
	— Нямаш представа колко се радвам аз.
	— Значи не си получил помощ от асоциацията на ветераните?
	— Да се шибат! Точно докторите в АВ ме зарибиха след купищата операции. После ме пуснаха от болницата и попаднах право на улицата… мъчех се да си намеря работа и да запазя семейството си. Никога, никога повече няма да се върна при тях!
	Тази житейска история не бе изненадваща за Бош. Това бе историята на зараждане на една епидемия — хората започват ранени и искат да премахнат болката и да се оправят. Но после са хванати на куката и рецептите не им стигат. Такива като Сантос запълват вакуума и после… после няма връщане.
	— Като свършат хапчетата какво правиш?
	— Аз лично си купих отварачка на консерви.
	— Какво?
	— Отварачка и консерви за трийсет дни. После си намерих приятел, който да ме затвори в стая без прозорци и с тоалетна, и го накарах да закове вратата отвън. Той се върна след трийсет дни, а аз бях чист. И повече не сложих в устата си хапче. Дори ми извадиха корена на един зъб, но пак отказах да взема хапче.
	Бош нямаше какво да каже на тази история и само кимна. Дойде сервитьорка и Сиско поиска леден чай и чеснова туршия, нарязана на ситно.
	— Не искаш ли още нещо? — попита го Бош. — Не е проблем, аз черпя.
	— Не, добре съм така. Туршията тук ми харесва. Чесновата марината. Другото важно е да не поглеждаш в очите. В аптеката, нали разбираш? Дръж си главата сведена. Подай им рецептата и документа за самоличност и не ги поглеждай в очите.
	— Ясно. Хората, с които работя, ми дадоха и карта за „Медикеър“.
	— Е, това ти спестява маса пари. И го начуква на държавата, която плаща.
	Бош пак кимна.
	— Би ли ми казал защо го правиш? — попита Сиско.
	— Работя по един случай — каза Бош. — Двама аптекари бяха убити в Сан Фернандо. Баща и син.
	— Да, четох за това. Убийците изглеждат опасни хора. Можеш ли да разчиташ на някого? В момента съм свободен…
	— Има на кого. Но ти благодаря за предложението.
	— Бил съм в черната дупка, човече. Знам какво е там. Ако мога да помогна с нещо…
	Бош кимна за пореден път. Знаеше, че Пътните светци, мотоциклетният „клуб“ на Сиско, някога са били под подозрение, че са основен производител и разпространител на кристален мет — наркотик с опустошителни последици за пристрастените. Сервитьорката дойде с ледения чай и спаси Бош от споменаване колко е иронично разкаянието точно на Сиско.
	Сиско взе с пръсти резенче туршия от чинията и го задъвка. Когато сервитьорката бе донесла поръчката, Бош бе дръпнал телефона си встрани и случайно бе показал изображението. Сиско го посочи с мокрия си от саламурата показалец и попита:
	— Какво е това?
	Екранът бе застинал на кадъра, на който Сото използваше макетния нож, за да разпечата кашона. Бош взе телефона и каза:
	— Нищо особено. Друг случай. Опитвах се да разбера нещо, докато те чаках.
	— Това ли е, по което работите с Мики?
	— Ъ-а-, да. Но трябва да открия как са направили нещо, преди да можем да се явим в съда.
	— Я да видя. Може би ще мога да…
	— Не, това ми е личен проблем. Не мога да го показвам… всъщност знаеш ли… защо не? Това е запис на детектив, отварящ кашон със стари веществени доказателства, направен, за да се докаже, че материалът не е манипулиран. С две думи, за да се знае, че никой не е бъркал в него.
	Бош стартира записа от началото, сложи телефона на масата и го завъртя така, че Сиско да го вижда по-удобно. Дори пусна и звука; надяваше се обядващите в другия край да не възразяват.
	Сиско се наведе напред, забил поглед в екрана, без да спира да яде туршията. Когато клипът свърши, се изправи и каза:
	— Изглежда си както трябва.
	— Искаш да кажеш, сякаш никой не го е манипулирал? — поиска да потвърди Бош.
	— Да.
	— И на мен така ми се струва.
	Бош взе телефона от масата и го прибра в джоба си.
	— Кой е другият? — попита Сиско.
	— Партньорът й — обясни Бош. — Направил е записа с телефона си, като обяснява на глас какво се прави във всеки момент. Според мен прекалява с говоренето.
	— Не, питах за другия. Дето ги наблюдава.
	— Кой да ги е наблюдавал?
	— Дай ми телефона.
	Бош извади телефона, избра видеоклипа и му подаде телефона през масата. Сиско го взе и застина с пръст над бутона за възпроизвеждане. Бош чакаше. В крайна сметка Сиско натисна бутона неколкократно.
	— Хайде, по дяволите. Мамка му. Трябва да върна малко.
	Поигра си с бутоните, докато картината отново оживя, и пак натисна бутона за пауза.
	— Ето този.
	Върна телефона на Бош и той погледна екрана. Мястото бе почти същото, на което бе спрял преди, при пристигането на Сиско. Сото срязваше печатите по дължина на процепа, където се събираха капаците на горната страна на кашона. Бош отвори уста да попита Сиско за какво говори — и видя лицето на заден план. Някой наблюдаваше Сото от външната страна на стаята за разглеждане на веществените доказателства. Някой в съседната стая се бе навел над гишето за предаване и прибиране на кашоните и гледаше заинтересовано.
	По време на предишните преглеждания на видеоклипа Бош бе толкова погълнат от разглеждането на целостта на печатите, че не бе погледнал към периферията на картината. Но сега го видя: дежурният, обслужващ заявките, бе толкова заинтригуван от работата на Сото и Тапскот, че се бе прегърбил над гишето, за да вижда по-добре.
	Разпозна човека, но не можа да си спомни името му. Беше се занимавал с неразрешени случаи през последните години на работата си в ЛАПУ и често му се бе налагало да ходи в архива, за да търси нови улики в старите дела. Мъжът от екрана му бе давал желаните кашони в много случаи, но взаимоотношенията им бяха на онова анонимно ниво, което рядко преминава границата на „Здрасти, как е?“. В главата му се въртеше нещо от рода на Бари или Тери, но не можеше да е сигурен.
	Погледна Сиско и го попита:
	— Работиш ли в момента нещо за Холър?
	— Не. Просто съм на разположение, ако му потрябвам. Нали ти казах, в момента съм свободен.
	— Чудесно. Тогава имам задача за теб. Свързано е с онова, върху което работим с Холър, така че няма да има проблем.
	— И какво трябва да направя?
	Бош обърна телефона, така че Сиско да вижда екрана.
	— Ето този… Искам да науча всичко възможно за него.
	— Ченге ли е?
	— Не, цивилен служител. Работи в „Пайпър Тек“ в центъра… там, където е архивният склад за веществени доказателства. Свършва работа в пет и ще мине покрай караулката на „Вийн“. Ако се установиш на подлеза под магистралата, ще можеш добре да го разгледаш, когато свали прозореца на колата и подаде картата си на излизане. Проследи го оттам нататък.
	— Ти ли ще плащаш, или Мик?
	— Няма никакво значение. Аз ще го предупредя, щом приключим с теб тук.
	— Кога искаш да започна?
	— Веднага. Бих го направил и сам, но този тип ме познава. А ако ме види да го следя, всичко отива по дяволите.
	— Окей, как се казва?
	— Не мога да си спомня. Искам да кажа, че ме познава по лице от времето, когато работех в ЛАПУ. Ако наистина е част от машинацията и ме види, това ще е провал.
	— Ясно. Залавям се с него.
	— Обади ми се веднага след като разбереш къде живее. Но сега трябва да тръгваш, иначе трафикът към центъра ще те хване.
	— Ха! Май забравяш, че карам „Харли“.
	— Уф, вярно.
	Сиско дояде последното парче туршия и се измъкна с труд от сепарето.
	На паркинга зад закусвалнята Сиско потегли със своя „Харли“, а Бош потегли към дома си, за да изчака обаждането му. Първото, което направи, когато се прибра, бе да препрати видеоклипа на истинския си телефон. От него го изпрати прикачен към имейл до себе си и за първи път изгледа видеото на 13-инчовия екран на лаптопа си.
	Проследи за кой ли път отварянето на кашона, но сега погледът му бе прикован върху хванатия за момент в кадър наблюдател, който живо се интересуваше как Сото срязва етикетите. На по-големия екран видя по-ясно лицето на мъжа, но не можа да определи дали гледа просто от интерес или поради друга причина. Възбудата му след находката на Сиско бе започнала да преминава в разочарование. Това беше задънена улица и Бош явно се връщане в началото: как Кронин бе успял да вкара ДНК-то в кашона?
	Стана и отнесе бастуна и шината за коляно, които му бе дал Сиско, в спалнята на дъщеря си. Стаята изглеждаше замряла. Мадс не се бе връщала в Ел Ей от седмици. Бош седна на леглото, нагласи шината около лявото си коляно над панталона и я фиксира с различните заключалки и каишки. Стана и вдървено отиде с бастуна в ръка да се огледа във високото огледало, монтирано на вратата.
	Шината беше неудобна. Той се опита да сгъне крак и пробва да ходи. Не искаше да изглежда като човек, който е сериозно ранен. По-скоро искаше да изглежда като човек, използващ реквизит, за да изглежда ранен. Имаше разлика между двете и в тази разлика бе тайната да си идеалното мюре.
	След малко вече ходеше из къщата, свиквайки с шината и бастуна, с клатеща се походка, която мислеше, че ще е подходяща в амплоато му на агент под прикритие. В един момент, докато излизаше на задната тераса, върхът на бастуна попадна в релсата на плъзгащата се врата, заклещи се и той завъртя бастуна с китка, за да го издърпа. И усети, че извитата дръжка се развива. Помисли, че е счупил бастуна, и огледа дръжката отблизо. Забеляза сглобка под извивката. Хвана по-здраво долната част, дръпна я и раздели двете парчета. От дръжката стърчеше десетсантиметрово острие.
	Бош се усмихна. Това беше всичко, от което едно мюре можеше да има нужда.
	Удовлетворен от физическата тренировка, отиде в кухнята, за да си приготви ранна вечеря. Докато мажеше фъстъчено масло върху филия едрозърнест хляб, мобилният му телефон иззвъня. Беше Сиско. Бош отговори на повикването с въпрос:
	— Защо не ми каза, че бастунът бил смъртоносно оръжие?
	Кратка пауза, преди Сиско да отговори:
	— Уф, бях забравил. Извинявай. Надявам се не съм ти причинил някакви неприятности. Не се опитвай да минаваш през УБТ с това нещо.
	— За онези полети, които смятам, че ме очакват, не мисля, че ще се срещна с УБТ. Всъщност, чудесно е. Харесва ми да имам коз в ръкава, ако попадна в затруднено положение. Кажи сега какво става с нашия човек.
	— Проследих го до тях. Не съм сигурен това изчерпва ли задачата ми за тази нощ, или…?
	— Къде живее?
	— В Алтадина. В самостоятелна къща.
	— Успя ли да научиш името му?
	— Знам всичко за него, пич. Това ми е работата. Казва се Терънс Спенсър.
	— Тери, да! Знаех, че е нещо такова… Тери Спенсър.
	Бош прекара името през паметта си, за да види ще събуди ли то някакъв друг спомен освен рутинното общуване в архива, но не се сети за никаква друга връзка.
	— Кажи сега какво включва „всичко“.
	— Ами, няма криминално досие, защото иначе едва ли щеше да работи там — започна Сиско. — Изтеглих кредитната му история. Собственик е на къщата, пред която вися сега, от осемнайсет години и плаща ипотека по петстотин шейсет и пет на месец. Бих казал, че е доста за този квартал. Подозирам, че кредитната му карта е на макс. През последните няколко години е малко нередовен с вноските, закъснява с по месец-два от време на време, но преди седем години е преминал през доста тежък период. Къщата е влязла в просрочие. Явно някак се е справил и е получил рефинансиране, на което живее и сега. Но това и проблемите с вноските са разказали играта на кредитния му рейтинг.
	Бош обаче не се интересуваше от кредитния рейтинг на Спенсър.
	— Окей, нещо друго?
	— Шофира шестгодишен нисан, женен е, но жена му кара по-нов ягуар. И двете коли са били на кредит, но вече са изплатени. Не знам има ли деца. Той е на петдесет и четири, така че ако е имал, те вече са излетели от дома. Мога да почукам на някоя и друга врата наоколо, ако искаш да разкопая по-надълбоко.
	— Не, не, в никакъв случай. Не искам да го подплашим.
	Бош се замисли. Всъщност нямаше нищо набиващо се на очи. Проблемите с ипотеката заслужаваха внимание, но след финансовата криза отпреди десетилетие средната класа оставаше леко сдъвкана, така че закъсненията с вноските и битката с отмяна на просрочието в никакъв случай не бяха необичайни. Спенсър обаче бе по същество чиновник и размерът на ипотеката му щеше да е необичаен, ако не се отчетеше фактът, че е притежавал дома си от осемнайсет години. За толкова дълго време цената на недвижимата собственост сигурно се бе удвоила. Ако беше взел заем, гарантирайки го с къщата, това би обяснило, че е с поне шестцифрена котва на врата.
	— Някаква идея с какво се занимава жена му? — попита Бош.
	— Лорна работи по този въпрос.
	Бош знаеше, че Лорна Тейлър е бившата съпруга на Мики Холър и едновременно управител на офиса му, макар той всъщност да нямаше офис. В момента бе омъжена за Сиско и това образуваше кръвосмесително общество, в което всички бяха някак странно щастливи и работеха заедно.
	— Искаш ли да продължа? — попита Сиско.
	Бош се замисли как да предприеме някакъв ход, който да проясни ситуацията около Спенсър и да му позволи да продължи напред или да се съсредоточи върху нещо конкретно. Погледна си часовника. Беше шест и петнайсет.
	— Виж какво — каза накрая, — остани там още няколко минути. Ще направя едно бързо обаждане и после веднага ще ти позвъня.
	— Тук съм — обеща Сиско.
	Бош прекъсна и се върна при лаптопа си в трапезарията. Затвори видеото на Тапскот и потърси в Гугъл името на Ланс Кронин. Получи адрес на уебсайт и общия номер на правна кантора, която се казваше „Кронин & Кронин“.
	Извади от джоба си телефона за еднократна употреба и набра номера. Повечето офиси имаха работно време от девет до пет, но в адвокатските кантори можеше да се позвъни по всяко време и това обикновено означаваше нощем. Повечето адвокати, специализирали в защита по наказателни дела, имаха наети служби за приемане на повиквания или най-малкото бяха програмирали номер за препращане, така че да бъдат намерени лесно… особено от платежоспособни клиенти.
	Както бе очаквал, на повикването му отговори живо човешко същество.
	— Искам да говоря с Ланс Кронин веднага — заяви Бош. — Касае се за спешен случай!
	— Господин Кронин си тръгна — съобщи гласът. — Но скоро ще провери за оставени съобщения. Кой го търси?
	— Тери Спенсър. Трябва да говоря с него веднага!
	— Разбирам ви и ще му предам съобщението ви в мига, в който се обади. На кой номер да ви потърси?
	Бош даде номера на телефона за еднократна употреба, повтори, че става дума за извънредна ситуация, и затвори. Знаеше, че успокоението с „Господин Кронин ще провери за съобщения“ е просто начин да се даде на адвоката възможност да се измъкне, ако не желае да отговори. Беше сигурен, че посредничката веднага ще препрати съобщението му.
	Стана и отиде в кухнята, за да довърши приготвянето на сандвича с фъстъчено масло. След секунди чу телефона в другата стая. Остави сандвича на плота и отиде да вдигне. Номерът на екрана не му бе познат, но предположи, че е номерът на мобилния или домашен телефон на Кронин. Отговори с една-единствена дума, по-скоро изсумтяване, та гласът му да е неразпознаваем:
	— Да.
	— Защо ми се обаждаш? Аз не съм твоят контакт.
	Бош замръзна. Това беше. Кронин явно знаеше кой е Спенсър. Досадата в гласа и смисълът на думите не оставяха съмнение, че адвокатът отлично знае с кого разговаря.
	— Ало…?
	Бош не казваше нищо. Само слушаше. Стори му се, че Кронин сякаш се обажда от движеща се кола.
	— Ало?
	За Бош моментът бе абсолютно наелектризиращ, така че той продължи да се вслушва, без да отговаря, в озадачения глас на Кронин. Благодарение на Сиско, който с един поглед бе разгадал загадката на видеоклипа, Бош бе направил скока към следващото ниво. Вече беше по-близо до фалшификацията.
	Кронин прекъсна връзката.


>>	20

	Докато Бош чакаше в тотално задръстване зад дълга опашка от червени стопове в района на надлеза „Баръм“, му се обади Сиско.
	— Нашият човек се раздвижи и този път ясно личи, че се оглежда дали не го следят.
	Бош се сети, че Кронин се е свързал със Спенсър по друг начин и е разбрал, че не той е оставил спешното съобщение. Сега въпросът беше дали са решили да се срещнат някъде, или Спенсър просто се опитва да разбере дали е под наблюдение.
	— Можеш ли да го проследиш? Аз не мога да помръдна — заклещен съм в трафика!
	— Мога да се опитам, но кое е по-важно за теб — да разбера къде отива или да не бъда разкрит? Да следиш някого с „Харли“ си има недостатъци, когато мишената е нащрек. Шумен е, ако се сещаш.
	Това се потвърждаваше от звука във фона — Бош ясно долавяше свистенето на вятъра в микрофона на Сиско, както и басовия звук, издаван от незаконно монтирания шумозаглушител.
	— Мамка му!
	— Е, ако знаех, че ще ми се наложи да правя нещо подобно, щях да дойда подготвен и да му закача бръмбар на колата. И да го следя от разстояние. Аз обаче отидох в центъра направо от „Грийнблат“, за да не го изпусна. Просто нямах никакво оборудване.
	— Да, да… знам, не те обвинявам. Е, каквото — такова. Май е най-добре да го оставиш. Мисля, че преди малко успях да ги изплаша с едно обаждане. То потвърждава, че този човек е част от машинацията, така че сега той се опитва да разбере колко сериозни са нещата. Нека го оставим да се чуди.
	— Вече няколко пъти спира и направи няколко правоъгълника.
	Бош знаеше, че „правоъгълник“ е, когато правиш четири десни завоя около каре от пресечки и се връщаш в изходната точка. Такъв ход обикновено разкрива всички, които те следят.
	— В такъв случай вероятно вече те е разкрил.
	— Не, аз не се хващам на тези номера. Той си е аматьор. В момента го държа на четири пресечки пред мен по „Маренго“. Значи искаш да го пусна?
	Бош помисли малко и се усъмни в правилността на първия си подтик. Разкъсваше се вътрешно… Можеше да изпусне възможността да види Спенсър и Кронин заедно. Една-единствена снимка на подобна среща решаваше целия случай. Ако я изпратеше на Сото, тя щеше да преосмисли всичко и най-вероятно изобщо нямаше да има заседание по молбата за отхвърляне на присъдата на Бордърс. Но можеше ли Кронин да е толкова глупав, че да поиска среща веднага след явно съмнителното обаждане на Бош?
	Хари не смяташе това за възможно. Спенсър имаше друго наум.
	— Знаеш ли… проследи го — реши се накрая той. — Но не се престаравай. Ако го загубиш, загубил си го, и толкова. Само не се оставяй да те разкрие.
	— Ясно. Ти чу ли се вече с Мик?
	— Не. По какъв въпрос?
	— Той знае повече за ипотеката на пича. Добра информация и може би подход, който да се използва. Или поне така каза.
	— Ще му се обадя. Ти ме дръж в известност за Спенсър. И още веднъж ти благодаря, че се включи на скорост, Сиско.
	— Няма нищо, това ми е работата.
	— Обади ми се, ако разбереш какво е наумил.
	Следващото обаждане на Бош бе до Холър.
	— Току-що говорих със Сиско. Каза ми, че си имал нещо добро за мен.
	— И още как. Моето момиче — Лорна, нали я помниш? — изрови цяло съкровище за него. Успя да издири акта за просрочие и мисля, че така разреши случая.
	— Дай по-подробно.
	— Преди това трябва набързо да проверя това-онова на компютъра и тогава ще имам всичко. Искаш ли след малко да хапнем и да поговорим?
	— Става. Къде?
	— Прияло ми се е задушено. Ходил ли си в „Джар“?
	— Да, обичам да се храня на бара там.
	— Естествено, ти си такъв тип човек. Като онзи самотник от картината на Хопър.
	— Значи ще се видим в „Джар“. Кога?
	— След половин час.
	Бош затвори. Продължаваше да се пита съществува ли някаква телепатична връзка между него и брат му. Той самият често бе гледал на себе си като на мъжа на бара от картината „Нощни птици“ на Хопър.
	Осъзна, че не е мърдал нито сантиметър по надлеза от десет минути. Нещо напред, по „Баръм“, не беше наред. Колите се бяха подредили нагъсто на завоя, където платното се спускаше в Бърбанк и паркинга на „Уорнър“. Пресегна се, отвори жабката и погледна подвижната полицейска лампа. Понеже беше само резервист в СФПУ, не му бяха дали права за придвижване със сигнализация в очертанията на града. Вместо това имаше синя пулсираща светлина, която можеше да сложи на покрива на личната си кола, но това идеше с уговорката, че няма да се използва извън чертите на Сан Фернандо.
	— Майната му — каза той.
	Сграбчи лампата, пресегна се през прозореца и я сложи на покрива — магнитът в основата й я задържа на място. Включи кабела в жака за запалката и веднага видя отражението на пулсиращата синя светлина в задния прозорец на колата отпред. Тя се премести малко напред, за да му позволи да направи обратен завой и да се насочи обратно по Кауенга Булевард. Колите на кръстовището послушно спряха и той се стрелна през него и се насочи на юг.
	След като мина покрай „Холивуд Боул“ и излезе на „Франклин“, трафикът се разреди достатъчно, за да му даде основания да извади кабела от жака на запалката. Все пак успя да се добере до „Джар“ — надолу по „Бевърли“ — доста преди Холър и седна на едно от високите столчета на бара. Наслаждаваше се на първото си мартини, когато след четвърт час Холър влезе в заведението и веднага поиска маса в ъгъла на салона, за да бъдат отделени доколкото е възможно от останалите. Бош го последва там с чашата в ръка.
	Холър си поръча същото и веднага след като сервитьорът се отдалечи, двамата се хванаха на работа.
	— Хареса ми как ангажираш следователя ми, без да ме попиташ — подметна Мики.
	— Не забравяй, че все пак клиентът съм аз — възрази Бош. — Ти работиш за мен, следователно той също работи за мен.
	— Не съм сигурен, че съм съгласен с подобна логика, но да не спорим. Мисля, че онова, с което разполагам, ще ти хареса.
	— Сиско ми спомена за някои неща.
	— Не и най-доброто.
	— Казвай, тогава.
	Холър изчака да му донесат мартинито и да го сложат пред него. Сервитьорът се готвеше да им даде и менютата, но Холър го спря с вдигане на ръка и поръча:
	— Два пъти задушено и отделно патица на тиган с ориз.
	— Прекрасен избор — одобри сервитьорът и тръгна към кухнята.
	— Харесва ми как поръчваш за мен, без да ме попиташ — опита се да си върне Бош.
	— Сигурно е от храната, с която сме израсли — каза Холър. — Както и да е, не знам дали си спомняш, но по време на ипотечната криза прехвърлих голяма част от бизнеса си в защитата на просрочия. И себе си в това число. Спомни си, че наех Арънсън за съдружник и двамата с него направихме добри пари само за няколко години.
	— Да, спомням си нещо такова.
	— Добре, опитах се по този начин да ти обясня, че познавам всички тънкости на занаята от онези забележителни времена във финансовата история на нашата страна. Но не съм единственият печеливш от цялата история, защото познавам и други, които се измъкнаха с печалба.
	— Окей, но какво общо има всичко това с нашия Спенсър?
	— Неговото просрочие е официално регистрирано. Трябва само да знаеш къде да намериш записа и за наше щастие Лорна знае това много добре. Така че аз прекарах последния половин час с досието и както вече казах, ще ти хареса. Не, направо ще се влюбиш.
	— Добре де, давай по същество. С какво разполагаш?
	— Спенсър бил затънал до гуша. Купил къщата през 2000 година, видял цената й да се покачва и преди шест години изтеглил заем, гарантирайки с нея. Нямам представа какво е направил с парите, но не заделил достатъчно, за да плаща вече двете си ипотеки. И направил първата стъпка по пътя на отчаянието. Обединил двата заема в един срещу разумна вноска с плаваща лихва.
	— И нека се досетя — това не решило нито един от проблемите му?
	— Не, дори в много отношения ги влошило. Оказало се, че вноската му била непосилна, после се стоварва кризата и изведнъж той се завърта над сифона на канализацията. Срива се буквално до дъното. Спира да плаща заема си, а банката започва процедура на просрочие. Тогава той прави разумен ход и търси адвокат. Само че… наема грешния адвокат.
	— Трябвало да наеме теб, това ли ми казваш?
	— Е, нямаше да му навреди. Адвокатът — била жена — нямала представа какво прави, защото като останалите адвокати в града се хвърлила слепешката в бизнеса с просрочията.
	— Като теб.
	— Като мен. Нека сме обективни — платената защита на престъпници престана да е каквато беше. Хората обедняха. Приемах препратени до мен от обществения защитник и работех практически за без пари. Не можех да плащам дори издръжката на детето си. И така попаднах в просрочията. Но се подготвях адски добре за всеки случай и наех умен млад съдружник, възпитаник на онази школа, която те изкарва на пазара гневен на всички и ти дава поле, в което да се докажеш.
	— Окей, схващам, че ти си постъпвал правилно, а адвокатката на Спенсър е оплескала нещата. Какво в крайна сметка се случило?
	— Е, едно нещо, което преценила правилно, било, че никоя законна банка не би докоснала тъпия задник на Спенсър и с пръст. Така че го свързала с готови пари.
	— Какво значи готови пари?
	— Пари, които не идват от банка. Идват от инвестиционни фондове и лихвите им са на нива над пазарните… в някои случаи по-скоро са сравними с уличните лихвари.
	— Тоест проблемите на Спенсър само са се усложнили.
	— Именно. Нещастникът се опитал да задържи къщата си и да погасява заема. А междувременно седял на голям седемгодишен балон. И сигурно се сещаш, че балонът бил на път да се пръсне.
	— Върни малко назад и говори на нормален език, ако обичаш. Нямам представа за какво ми говориш. Какъв е балонът?
	— Спенсър сключил сделка с инвестиционен фонд на име „Роузбъд Файненшъл“. Чувал бях за тях в онези времена и знаех, че имат пари, за да измъкват хората от калта. Парите уж идвали от някаква холивудска група, но били управлявани от един тип, Рон Роджърс, който е истински кожодер. Той сключвал тези сделки и не му пукало дали кредитополучателят може да плати, или не може. Ако истинската цена на имота била достатъчна, сключвал сделката, понеже знаел, че при просрочие ще има два шанса: когато нещастният собственик престане да плаща месечните си вноски или в края на срока, когато има балонно плащане на баланса.
	— Тоест сделката е да плащаш високи месечни вноски, а накрая да платиш и цялата сума.
	— Точно така. Тези сделки за готови пари са предимно краткосрочни заеми — две години, пет години. Сделката на Спенсър била за седем, което било нетипично дълго, но тези седем години изтичат през юли, а той продължава да дължи цялата сума.
	— А не може ли сега да отиде в истинска банка и да рефинансира отново? Чувал съм, че в наши дни финансовият пазар е доста стабилен.
	— Би могъл, но е прецакан. Кредитното му досие е кошмарно, а „Роузбъд“ висят на врата му — дърпат му веригата всеки път, когато закъснее дори само със седмица. Нали разбираш? Искат да го натикат в ъгъла. Знаят, че няма пари да плати балона, а не може да рефинансира дълга си поради лошо досие. И през юли ще му вземат къщата. Само че точно тук новините стават добри. Знаеш ли какво е „Зилоу“?
	— Зилоу ли? Не.
	— Това е онлайн база данни за недвижими имоти. Можеш да вкараш адреса на имот и ще получиш груба оценка въз основа на квартала и някои други фактори. Точно това направих, преди да говорим, и наистина имотът на Спенсър излезе в горния край на шестцифрената оценка — почти милион долара.
	— Защо тогава не го продаде, за да плати заема си и да си тръгне с печалбата?
	— Защото не може. Сделката му с „Роузбъд“ е такава, че се изисква тяхното одобрение, преди да може да продава. И точно тук той наема грешния адвокат. Дребният шрифт в договора — тя или не го е прочела, или не го е разбрала, или просто не я е било грижа. Изглежда, е искала да му натресе този заем и да го зареже, а може и да е очаквала някой да й плати за това.
	— „Роузбъд“ не му дават да продава.
	— Именно.
	— Значи няма да му позволят, той няма да може да плати балона, „Роузбъд“ ще получат къщата, ще я продадат и ще разделят печалбата между холивудските инвеститори.
	— Започваш да схващаш, Бош.
	Бош изпи мартинито си и се замисли над сценария. Спенсър бе изправен пред загубата на дома си, освен ако не намереше над половин милион долара в брой, за да плати балона. И ако това не го правеше податлив на корупция, значи беше от желязо.
	Холър продължаваше да отпива от своето мартини на малки глътки и наблюдаваше мисловния процес на Бош. В един момент се усмихна и каза:
	— Запазих черешката на тортата за накрая.
	— Какво? — попита Бош.
	— Адвокатката на Спенсър. Тъпата. Казва се Кати Зелден. Познавам я от онези времена. Беше младши адвокат в малка фирма и началникът й я пращаше в съдебната зала всеки първи понеделник на месеца, защото тогава публикуваха списъка на просрочията. Аз ходех, тя ходеше, Роджър Милс, а бе всички ходехме… всеки първи понеделник на месеца. Купувахме копие на списъка и след това започвахме да разпращаме брошури по адресите. „В просрочие ли сте? Обадете се на Адвоката с линкълна“. В този стил. Всички в списъка получаваха листовки в пощенската си кутия, телефонни обаждания, имейли, каквото се сетиш. Това беше начинът, по който намерих повечето си клиенти.
	— И това ли ти е черешката?
	— Не, черешката е, че досега говорих за време преди седем-осем години, когато я познавах като Кати Зелден. Тя изглеждаше страхотно, но година-две по-късно шефът й я хванал в кражба. Не станал голям скандал — той се развел със съпругата си, с която имал четвъртвековен брак, и се оженил за Кати. И така от пет години Кати Зелден се води Кати Кронин.
	И Холър вдигна чашата си в знак на заслужен тост. Чашата на Бош беше празна, но той я вдигна и я удари в нея със сила, която накара съседните посетители да се озърнат.
	— Мамка му! — прошепна той. — Хванахме ги…
	— Абсолютно — потвърди Холър. — И аз ще им скъсам задниците следващата седмица в съда.
	Допи питието си на една глътка и в същия момент, като по сигнал, сервитьорът донесе храната и каза:
	— Господа. Изглежда, се нуждаем от повечко калории.
	Холър вдигна празната си чаша и му я подаде.
	— Определено. И то бързо!


>>	21

	След задушеното с пържен ориз Бош и Холър се опитаха да навържат нещата. И двамата бяха съгласни, че всичко е започнало, когато Спенсър — изправен пред наближаващото плащане на балона, без пари и без одобрение да продаде дома си — е отишъл при Кати Кронин, с моминско име Зелден, която го е вкарала в сделка с „Роузбъд“.
	— Казала му е: „Съжалявам, приятелю, но следващата година балонът ще се пръсне и ти ще си прецакан — каза Холър. — Но нека те запозная с моя съпруг и партньор в правната материя. Може и да се намери начин да се сдобиеш с нужните ти пари преди юли“. Това е нейното въведение, а после Ланс му обяснява, че всичко, което трябва да направи, е да вкара нещо в запечатаните кашони в онази голяма къща, където работи. Типове като Спенсър сигурно си прекарват обедните почивки в обмисляне как да се разбие системата. Но фантазиите се превръщат в реалност и в изход от кашата, в която се е самозабъркал.
	— Все още не сме измислили как — напомни Бош.
	— Според мен, когато лайното удари вентилатора, Спенсър ще сключи сделка и ще ни разкаже с всички подробности как го е направил. Ако този път случи с адвокат, може и да се измъкне от кашата като жертва. Всички харесват адвоката на злодея. Областният прокурор ще изтъргува Спенсър за двамата Кронин, без да се замисли.
	— Спенсър не е жертва. Той е част от схемата. И пак той се опитва да ме очерни.
	— Знам. Просто ти обрисувах реалността. Разказах ти как ще се развият нещата. Спенсър е затъналият до гуша, от когото са се възползвали.
	— Тогава трябва да отидем при него веднага. Да го изобличим, да му покажем видеото. Да го спечелим на наша страна преди следващата седмица.
	— Може и да си струва усилието, но ако не се пречупи, значи даваме на Кронин предимство преди сряда. Предпочитам да ги сюрпризирам в съдебната зала.
	Бош кимна. Това вероятно бе по-добрият план. Но мисълта да изобличи Спенсър го подсети, че чиновникът от архива в момента е под наблюдение. И той извади телефона си.
	— Забравих за Сиско. В момента го наблюдава.
	Бош позвъни и Сиско отговори шепнешком.
	— Какво става? — попита Бош.
	— Около час шофира насам-натам, за да се увери, че не го следят — докладва Сиско. — След това влезе в Пасадина и се срещна с една жена на паркинга на „Вроманс“.
	— Какво е „Вроманс“?
	— Книжарница с голям паркинг в края на Олд Таун. Паркираха прозорец до прозорец, нали се сещаш — както правят полицаите.
	— Коя е жената?
	— Нямам представа. С чиста регистрационна табела е, така че няма как да я проверя.
	— Колата й изглежда ли нова?
	— Не, колата й е одраскан „Приус“.
	— Можеш ли да я снимаш, без да те забележи? Аз съм тук с Холър и той може да я разпознае.
	— Ще опитам. Ще пробвам стария номер с минаване покрай нея, уж говоря по телефона, и ще я снимам. Ще ви го изпратя.
	— Действай.
	Бош затвори. Знаеше какво ще се опита да напрани Сиско. Щеше да започне запис на видеоклип, държейки телефона до ухото си, сякаш води разговор, и щеше да мине пред колата на заподозряната, фокусирайки се върху жената зад волана.
	— Спенсър разговаря с някаква жена — каза той на Холър. — Сиско ще опита да я запише.
	Холър кимна и двамата зачакаха.
	— В един момент ще трябва да кажа на Сото — замислено каза Бош, повече на себе си.
	— Какво значи това? — попита Холър.
	— Тя ми е бивш партньор. Ако шибнем Кронин, удряме и по нея.
	— Трябва ли да ти напомням, че тя е част от машината, която се опитва да ти отнеме всичко, което притежаваш?
	— Тя следва уликите, докъдето я отведат.
	— Е, взела е грешен завой, нали така?
	— Случва се.
	— Направи ми услуга. Не говори с нея. Поне не още. Изчакай да се приближим и да потвърдим някои от теориите си. Не давай на ЛАПУ да ни зашлевят с нашите разкрития.
	— Добре. Аз мога да чакам. Но тя няма да извърти нищо. Ако я изправим пред фактите, няма да се налага да се хвърляме след Кронин, Спенсър или Бордърс. Тя ще го направи вместо нас.
	— Надявам се да се окажеш прав.
	Телефоните им избръмчаха в унисон, съобщавайки за прието съобщение. Беше видеото от Сиско. Изгледаха го поотделно. Бош видя подскачащата картина да се премества по линията на колите на паркинга пред книжарницата. Това бе в съпровод с престорения разговор на Сиско, който имаше за цел да документира времето и мястото на събитието.
	— Здрасти, аз съм пред „Вроманс“, книжарницата в Пасадина. В момента е осем вечерта, сряда, и ще се позадържа тук. Обадете ми се…
	Камерата се премести по редицата паркирани коли, а Сиско не спираше да бърбори, докато не стигна до една паркирана на заден ход кола. Камерата се премести по предното стъкло и показа жена зад волана. Беше в профил, понеже бе обърната към отворения страничен прозорец и говореше с някого в колата, паркирана успоредно на нейната. Сиско мъдро спря да дудне, докато минаваше точно пред колата. Това позволи на камерата да улови къс от диалога, провеждан между жената и Спенсър, който не се виждаше в другата кола.
	— Преиграваш — каза тя. — Всичко ще се размине.
	— Пак ти казвам, по-добре да стане точно така — натърти той.
	Две коли по-нататък Сиско завъртя камерата на телефона си към собственото си лице и се идентифицира.
	— Аз съм Денис Войчеховски, калифорнийски частен детектив с лиценз нула-две-шест-две, с което слагам край на този видеозапис. Чао…
	И клипът приключи. Бош изгледа Холър изчаквателно.
	— Картината не е много ясна, а и аз не съм виждал Кати Кронин, откакто стана Кати Зелден — оправда се той.
	Вече гледаше видеото за втори път и в един момент спря на пауза, след което увеличи изображението с два пръста. После го заразглежда.
	— Е…? — не изтърпя Бош.
	— Да — потвърди Холър. — Доста сигурен съм, че е тя. Катрин Кронин.
	Бош незабавно позвъни на Сиско, който му отговори с въпрос:
	— Идентифицира ли я?
	— Да. Катрин Кронин. Чудесна работа, Сиско. Можеш да почиваш.
	— И да го пусна ли да си ходи?
	— Да, имаме каквото ни трябва и не искаме да рискуваме да разбере, че знаем.
	— Както кажеш. Предай на Мик, че ще му се обадя утре сутринта.
	— Добре.
	Бош прекъсна и погледна Холър, който сияеше.
	— Можеш ли да го поемеш оттук нататък? — помоли го Бош. — Както ти казах, ще отсъствам няколко дни. Поне…
	— Мога да го поема, но ти сигурен ли си, че се налага да те няма? — попита Холър. — Нали си на половин работен ден. Няма ли кой да поеме тежестта на вашия случай?
	Бош се замисли. В съзнанието му се въртеше образът на проснатия на пода в задния коридор Хосе Ескивел-младши.
	— Не — каза накрая той. — Само аз мога да го направя.


>	Втора част
>	Южно от никъде

>>	22

	Бош стоеше пред гишето със сведен поглед. Някакъв мъж седеше зад плота и четеше вестник на чужд език. Не беше шофьорът на буса с брадичката. Този беше по-възрастен, с прошарена коса. Изглеждаше като престарял бияч, оставил вече тежката работа на по-младото поколение.
	Дори не вдигна поглед, когато каза на Бош с руски акцент:
	— Кой те пратил тук?
	— Никой — отговори Бош.
	Мъжът най-сетне вдигна поглед и го изгледа изучаващо.
	— Ти идва тук?
	— Да.
	— Откъде?
	— Искам да видя доктора.
	— Откъде?
	— От приюта до съдебната палата.
	— Това далече. Какво иска?
	— Да видя доктора.
	— Откъде знае, че има доктор?
	— От приюта. Казаха ми. Окей?
	— За к’во трябва доктор?
	— Трябва ми болкоуспокоително.
	— Каква болка?
	Бош отстъпи крачка, вдига бастуна си и повдигна крак. Мъжът се наведе напред, за да види през гишето. След това отново се облегна, изгледа Бош и каза:
	— Доктор много зает.
	Бош погледна зад гърба си и огледа стаята. В чакалнята имаше осем пластмасови стола и всичките до един бяха празни. В помещението бяха само той и руснакът.
	— Мога да почакам.
	— Документ.
	Бош извади протрития си портфейл от задния джоб на дънките си. Беше вързан на верижка към гайка на колана му. Отвори го, извади от него шофьорска книжка и карта за „Медикеър“ и ги сложи на гишето. Руснакът се пресегна, взе ги и пак се облегна, за да ги разгледа подробно. Бош се надяваше това постоянно облягане да е свързано с телесната му миризма. В действителност наистина бе извървял пеша дългия път от приюта дотук, за да се впише в ролята. Беше навлякъл три ризи, поради което ходенето бе напоило най-долната с потта му и бе овлажнило и двете отгоре.
	— Доминик Х. Райли?
	— Точно така.
	— Къде е това Оушънсайд?
	— На юг до Сан Диего.
	— Сваля очила.
	Бош вдигна очилата над веждите си и погледна руснака. Това беше първият му сериозен тест. Трябваше да покаже очи на наркозависим. Малко преди да го оставят в района на приюта беше намазал кожата под очите си с ментово масло, дадено му от връзката му в УБН. В резултат сега роговицата бе раздразнена и червена.
	Руснакът го изгледа продължително и хвърли обратно на плота двете пластмасови карти. Бош смъкна очилата пред очите си.
	— Може чака — каза руснакът. — Може би доктор намери време.
	Бош бе издържал теста. Опита се да скрие облекчението си.
	— Окей — въздъхна той. — Ще чакам.
	Вдигна раницата си от пода и закуцука към зоната за чакане. Избра най-близкия до вратата на клиниката стол и седна на него, като подложи раницата под шинирания си крак. Остави бастуна си на пода, като го подпъхна под стола, скръсти ръце, облегна глава на стената зад себе си и затвори очи. В мрака зад клепачите си прехвърли още веднъж случилото се през съзнанието си и се запита дали не се е издал по някакъв начин пред руснака. Чувстваше, че първоначалната фаза на внедряването му е минала добре, а знаеше, че комплектът шофьорска книжка плюс карта за „Медикеър“, изработен от екипа на УБН, е безукорен.
	Предния ден беше прекарал няколко часа с водещия си агент от УБН в усъвършенстване на умението да се работи под прикритие. Първата половина на деня бе преминала в преговор на основните неща в операцията: кого и откъде ще наблюдава, как ще бъде легендиран, какво ще има на разположение в портфейла и раницата си, как и кога ще поиска изтеглянето си. Втората половина бе основно влизане в ролята, като агентът го обучи как да изглежда като пристрастен към оксикодона и го преведе през различните ситуации, които можеха да възникнат, докато си върши работата.
	Общуването с руснака зад гишето бе именно един от тези сценарии и Бош бе изиграл ролята си по начина, по който го бе направил няколко пъти предния ден. Основното в еднодневната му подготовка за работа под прикритие беше да му се помогне да скрие страха и тревогата си и да ги вкара в образа на наркомана, на когото се правеше.
	Агентът, който твърдеше, че се казва Джо Смит, го обучи в правдоподобно явяване в съда — да може да заяви в съда или неофициално пред съдията, че не е извършил престъпления, нито прегрешения от морално естество, докато е бил под прикритие. Това щеше да е жизненоважно за убеждаване на съдебните заседатели, ако операцията стигнеше до фазата на предявяване на обвинение. Основното в изчистването на имиджа му пред съда бе да избегне вземането на наркотика, към който уж се бе пристрастил. Затова за всеки случай носеше две дози „Наркан“, скрити в подгъва на единия му крачол. Жълтото хапче бе бързодействащ опиоид, способен да противодейства на ефекта на наркотика, ако бъдеше принуден или обстоятелствата наложеха да погълне такъв.
	Изтекоха няколко минути и Бош чу руснакът да става. Отвори очи и го проследи с поглед да изчезва в коридора зад гишето. След малко го чу да говори. Беше монолог на руски. Бош допусна, че е телефонно обаждане. Не беше трудно да долови напрежението в гласа му. Предположи, че е породено от новината, че едно от мюретата им е било заловено от УБН и щатската комисия по медицина.
	Огледа стените и таваните. Не видя камери. Знаеше, че е малко вероятно мозъците на една престъпна операция да монтират камери, документиращи незаконните им действия. Плъзна надолу шината на коляното си, за да може да ходи нормално, бързо отиде до гишето и докато руснакът продължаваше да говори оживено някъде отзад, надникна през гишето, за да види какво има там. Имаше няколко безразборно разхвърляни вестници на руски и английски, сред които „Ел Ей Таймс“ и „Сан Фернандо Сън“, повечето разтворени на истории, свързани с неотдавнашните избори и с разследванията на руската връзка. Дежурният явно се вълнуваше от тези събития в същата степен, в която се вълнуваше и Дейвид Закона.
	Бош бутна встрани купчината менюта от фирми за доставка на храна и откри под тях бележник на спирала. Отвори го бързо и видя няколко страници с ръкописни бележки на руски. Имаше таблици с дати и числа, но нямаше как да дешифрира тази информация.
	Руснакът млъкна и Бош бързо затвори бележника и го остави на мястото му, след което се върна на стола. Дръпна отново шината върху коляното си и тъкмо се готвеше да се облегне, когато руснакът се появи и зае предишната си позиция. Бош го гледаше примижал. Руснакът не показа с нищо, че е забелязал разместване по плота пред себе си.
	Изминаха четирийсет минути на пълно бездействие, а после Бош чу отвън да спира кола. След малко вратата се отвори и в клиниката влязоха няколко дрипави и мръсни мъже и жени. Бош разпозна някои от тях от наблюдението на буса по-рано през седмицата. Те последваха руснака по коридора и се скриха от погледа му. Шофьорът на буса — същият, когото Бош вече познаваше — остана зад гишето, но след минута-две се приближи до Бош с ръце на кръста.
	— Какво правиш тук? — попита със същия подчертан руски акцент, но на малко по-добър английски.
	— Идвам при доктора — отговори Бош.
	И повдигна крак от раницата, в случай че шината е останала незабелязана. Шофьорът продължи с въпросите, които сънародникът му вече бе задал. Не сваляше ръце от кръста си. След като получи отговор и на последния си въпрос, се възцари продължителна тишина, през която шофьорът явно вземаше решение.
	— Окей, ела отзад — каза накрая той.
	И тръгна към коридора. Бош стана, взе бастуна и раницата и закуцука след него.
	Коридорът беше широк и водеше към празна стая за медицински сестри, след което имаше отклонения надясно и наляво. Шофьорът поведе Бош наляво и по друг коридор, където имаше четири врати, изглежда, на стаи за преглед, когато тук се провеждаше легална клинична дейност.
	— Тук — късо нареди той.
	Бутна една от вратите, тя се отвори и той подкани с жест Бош да влезе. Когато се озова вътре, той видя, че стаята е „обзаведена“ със самотен стол. Преди да успее да се обърне, беше грубо блъснат в гърба. Наложи се да пусне раницата и бастуна, за да не се забие с лице в отсрещната стена.
	Веднага се извърна.
	— Какво правиш, по дяволите?
	— Кой си ти? И какво искаш?
	— Казах ти, казах го и на другия пич. И знаеш ли какво…? Я забрави, махам се оттук! Ще си намеря друг доктор.
	И посегна да вдигне раницата си.
	— Не я пипай — заповяда шофьорът. — Ако искаш хапчета, остави раницата там.
	Бош се изправи, а шофьорът пристъпи към него, опря ръце в гърдите му и го избута до стената.
	— Ако искаш хапчета, съблечи се.
	— Къде е докторът?
	— Ще дойде. Съблечи се за преглед.
	— Не-е, майната му! Знам други места, където мога да отида.
	Наведе се и смъкна шината от коляното си, за да може да го сгъва. Посегна към бастуна си, който можеше да бъде много по-ефикасно оръжие от раницата, но шофьорът съобразително пристъпи напред и стъпи с крак върху него. После хвана Бош за реверите на дънковото му яке, изправи го и отново го блъсна с гръб до стената, като удари главата му в панела от гипсокартон.
	Приближи се максимално до Бош и го лъхна с киселия си дъх:
	— Събличай се, старче. Веднага.
	Бош вдигна ръце и опря кокалчетата на пръстите си в стената.
	— Окей, окей… няма проблем.
	Шофьорът отстъпи крачка назад. Бош започна да съблича якето си.
	— И после ще видя доктора, нали? — попита той.
	Шофьорът игнорира въпроса му.
	— Дрехите на пода — нареди той.
	— Няма проблем — мекушаво го увери Бош. — И после докторът, окей?
	— Докторът ще дойде.
	Бош седна на стола, за да разкопчае и свали шината. Последваха износените му боти и мръсните чорапи. Започна да сваля трите ризи. Кодовото име, дадено от УБН на персонажа му и цялата операция, бе „Мръсни дънки“ и бе избрано подходящо. Водещият го агент първоначално бе възразил срещу шината за коляно и бастуна, но после бе отстъпил пред желанието на Бош да внесе личен елемент в образа на героя си. Никой, разбира се, не подозираше за оръжието в бастуна.
	След малко Бош бе стигнал до боксерките и плувналата в пот тениска. Пусна дънките си върху купчината дрехи на пода, след като откопча верижката на портфейла си, който продължи да стиска в ръка.
	— Не — възрази шофьорът. — Всичко!
	— Когато се видя с доктора — опъна се Бош.
	Демонстрира неотстъпчивост. Шофьорът се приближи. Бош очакваше словесна атака, но вместо това мъжът заби десния си юмрук в слабините му. Бош се сгъна на две и вдигна ръце, за да се защити, очаквайки още удари. Портфейлът му падна на пода и верижката издрънча по мръсния линолеум. Шофьорът сграбчи Бош за косата и се наведе, за да изрече заповедта си право в дясното му ухо:
	— Сваляй дрехите. Или ще те убием.
	— Окей, окей, схванах… Свалям дрехите.
	Опита да се изправи, но трябваше да се подпре на стената, за да запази равновесие. Свали тениската, хвърли я на купчината дрехи, после изу боксерките и ги подритна към тях. Накрая разпери ръце, показвайки чисто голото си тяло.
	— Окей?
	Шофьорът гледаше татуировката над лакътя му. Беше правена преди почти петдесет години и на практика бе почти невъзможно да се разпознае в нея картината на тунелен плъх с пистолет в ръка.
	— Воювал си? — попита той.
	— В една от войните — отговори Бош.
	— В коя война? Виетнам?
	— Да, Виетнам.
	В гърлото му се надигаше кисела топка.
	— Простреляли са те? Комунистите?
	И шофьорът посочи белега от огнестрелна рана на рамото на Бош. Бош реши да се придържа към разработения за ролята му сценарий.
	— Не — отговори той. — От полицията е. След като се върнах.
	— Сядай — късо нареди шофьорът и посочи стола.
	Все така подпирайки се за сигурност с една ръка на стената, Бош пристъпи към стола и седна. Пластмасата бе студена.
	Шофьорът клекна, взе раницата и я преметна през рамо. После започна да подрежда купчината дрехи на Бош. Бастуна остави на пода.
	— Чакаш — все така рязко нареди той.
	— Ама какво правиш? — сепна се Бош. — Не вземай…
	Не успя да завърши. Шофьорът вече беше до вратата.
	— Чакаш — повтори той.
	Отвори вратата и излезе. Бош остана да седи гол на стола. Наведе се и се обгърна с ръце. Не беше от свенливост или за да се стопли. Просто позата облекчаваше болката в слабините му. Питаше се дали ударът на шофьора не е разкъсал мускул или повредил някой от вътрешните му органи. Отдавна не му се бе случвало да понесе неподготвен подобен удар. Укори се, че не го бе предвидил.
	Значеше обаче, че с изключение на удара, всичко се бе развило точно по план. Шофьорът и другият руснак сега сигурно претърсваха дрехите му и разглеждаха съдържанието на раницата и портфейла му.
	В допълнение на съвсем валидно изглеждащата му шофьорска книжка, в портфейла му можеха да се намерят различни документи за идентификация с различни имена на тях — всички в потвърждение на образа на бродещ наркоман, който иска да може да измами следващия си доктор и да получи следващата си рецепта. Имаше още измачкана снимка на жена, отдавна напуснала живота на Доминик Райли, както и пациентски карти и бележки за различни клиники из Южна Калифорния.
	Голямата грижа на Бош бе руснаците да не намерят джипиес предавателя, скрит в една от сгъвките на портфейла. Хванатата за портфейла верижка бе едновременно антена и ключ за спасение. Ако бъдеше откачена от портфейла, щеше да включи код за помощ към джипиес сигнала и екипът на УБН щеше да нахлуе след минути.
	Раницата бе подготвена за пълен обиск и по начин да убеди разглеждащите я в легитимността на Доминик Райли като скитащ наркоман. Щяха да намерят в нея нещата, свързани с наркозависимостта му — разслабителни, купувани без рецепта, и омекотители на изпражненията, — както и обвит в тениска револвер на дъното на едно от отделенията. Щяха да намерят и телефон с предплатена карта, с програмирани в него от УБН регистри на обажданията и получени есемеси.
	Всичко бе внимателно обмислено. Райли носеше със себе си неща, които би притежавал един бездомник. Револверът бе стар и му липсваше едната половина на дръжката. Беше зареден, но ударникът бе изпилен, така че не можеше да функционира като истинско огнестрелно оръжие. Беше предвидено, че ще му бъде конфискуван, докато Бош се внедрява в операцията на Сантос, но УБН не искаше да носи отговорност за предоставяне на врага на действащо оръжие. Беше непредвидимо дали някой ден това нямаше да се обърне срещу Управлението. Репутацията на БАТО* продължаваше да е накърнена след операция по внедряване, завършила с предоставянето на истинско оръжие в ръцете на мексикански наркокартел.
	[* БАТО (от ATF — Bureau of Alcohol, Tobacco and Firearms) — Бюро за алкохола, тютюневите изделия и огнестрелното оръжие. — Б.пр.]
	По-важното бе, че в раницата имаше пластмасов флакон с името на Доминик Райли на етикет за изпълнена рецепта, поставен в аптека. Източникът бе аптека в Уест Вали, а самата рецепта бе написана от д-р Кенет Винсънт от Удланд Хилс. Това бяха реални и лесно проверими имена. Във флакона трябваше да има само две хапчета — последните две 80-милиграмови дози на Райли с генеричен оксикодон. Те трябваше да обяснят идването му в клиниката в Пакоима.
	В раницата можеше да се намери и мелничка на хапчета, направена от стара химикалка, която изпълняваше функцията и на инхалатор — хапчето се слагаше вътре, двете части на химикалката се завъртаха, та хапчето да стане на прах, после капачката се сваляше и съдържанието се изсмъркваше. Раздробеният оксикодон осигуряваше най-силен ефект, а смачкването на хапчетата противодействаше на добавките на производителя за забавено във времето отделяне на активната субстанция.
	Всичко това се намираше в раницата. Единствената тревога на Бош в момента бе за портфейла и верижката. Не искаше екипът да се стовари върху клиниката и да прекрати акцията му в зародиш.
	Така че седеше търпеливо чисто гол на стола и чакаше да разбере.


>>	23

	По преценка на Бош изтече повече от час, без някой да влезе. Няколко пъти чу гласове или движение отвън в коридора, но никой не отвори вратата. В един момент се наведе, взе бастуна си от пода и го сложи напречно върху бедрата си, с извитата дръжка до лявата си ръка.
	Минутите се точеха като часове, но мислите в главата на Бош се въртяха като във вихрушка. Вниманието му бе върху дъщеря му и решението, което бе взел да не я предупреждава, че за известно време ще е недостъпен. Не искаше да я безпокои, а още по-малко да му задава въпроси. Осъзна, че с избора си да не й се обади и да й каже се е лишил от един може би последен разговор с най-важния човек в живота си. Реши да направи всичко възможно това да се окаже без последствия, което означаваше да положи всички усилия да се върне към стария си живот и първото нещо в него да бъде да й позвъни.
	Внезапно вратата се отвори и Бош се стресна и едва се сдържа да не завърти дръжката и да измъкне острието.
	Влезе човекът от гишето, носеше всичко, което шофьорът бе изнесъл. Хвърли дрехите в скута на Бош, свали от рамото си раницата му и я пусна на пода.
	— Дрехи получава — каза той. — Револвер не, телефон не.
	— Какво говориш? — възмути се Бош. — Аз съм платил за тях. Те са мои. Не можете да ми ги вземете.
	Бош се изправи и остави дрехите си да паднат на пода. Прихвана бастуна по начин, който подсказваше, че е готов да разбива глави с него, без да обръща внимание на голотата си.
	— Дрехи получава — повтори мъжът. — Револвер не, телефон не.
	— Я си го начукай — сопна се Бош. — Върни ми револвера, дай си ми телефона и се махам оттук.
	Мъжът от гишето се подсмихна:
	— Началник се връща, говори с него.
	— Да — каза Бош. — Искам да говоря с него. Каква е тая простотия!?
	Руснакът излезе и затвори вратата. Бош се облече, но този път с чиста, но въпреки това „мръсна“ тениска най-отдолу. Намери в раницата портфейла си, с все още прикрепената верижка, и провери съдържанието му. Установи, че шевовете в отделението с джипиес предавателя не са пипани. Но шофьорската му книжка и картата за „Медикеър“ липсваха.
	Преди да приключи с обличането вратата отново се отвори и този път влязоха и двамата руснаци. В този момент Бош седеше на стола и завързваше връзките на едната си обувка.
	Онзи от гишето застана до вратата и се облегна на стената със скръстени ръце, а шофьорът дойде пред Бош и каза:
	— Имаме работа за теб.
	— Работа? — повтори Бош. — Какво да ти кажа… аз не работя.
	Шофьорът пристъпи напред и Бош се напрегна. Но мъжът само му подаде сгънат лист. Бош се поколеба, но го взе. Разгъна го и видя, че е рецепта. Антетката бе с името на д-р Ефрам Ерера, придружено със задължителните подробности — номерата на щатския му и федерален лиценз за предписване на лекарства. Рецептата бе попълнена на ръка за шейсет хапчета оксикодон в доза от по осемдесет милиграма. За мюре и за консуматор това си бе Светият Граал. Но за Бош бе едно от нещата, за които бе дошъл — вече не само имаше началните улики за образуване на дело срещу операторите на клиниката, но и доказателство, че е проникнал в защитения периметър.
	— Какво е това? — попита той. — Събличаш ме гол, удряш ме в корема, а после ми даваш рецептата?
	Шофьорът я дръпна от ръката му.
	— Ако не я искаш, ще я дадем на някой друг. — Което си беше чист блъф.
	— Виж, искам я, окей? — каза Бош. — Само искам да знам какво, по дяволите, става тук.
	— Имаме бизнес — обясни шофьорът. — Ако искаш хапчета, работиш. Но делим.
	— Какво делим?
	— Хапчетата. Едно за теб, две за мен.
	— Това не ми звучи като справедлива сделка. Мисля, че по-скоро бих…
	— Неограничен източник. Рецептите са от нас, ти само вземаш хапчетата. Лесно. Плащаме ти по един долар за всяко. Значи, хапчета плюс пари. Съгласен ли си?
	— Един долар? Знам едно място, където ще ми дадат двайсет.
	— Ние предлагаме количество. Даваме защита. Имаме легла.
	— Какви легла?
	— Ела при нас и ще ги видиш.
	Бош изгледа облегнатия на стената. Посланието бе ясно: „Ела при нас или ще те пребием“. Изобрази на лицето си примирение.
	— И колко дълго ще трябва да работя?
	Шофьорът сви рамене:
	— Никой не се отказва. Парите и хапчетата са много добри.
	— Да, но ако все пак поискам да се махна?
	— Като поискаш да се махнеш, се махаш. Това е.
	Бош кимна.
	— Окей.
	Шофьорът излезе. Другият се приближи до Бош, върна му шофьорската книжка и картата за „Медикеър“ и каза само:
	— Тръгвай.
	— Къде? — не разбра Бош.
	— В буса. Отвън.
	— Окей.
	Мъжът посочи към вратата. Бош взе раницата си и тръгна към нея. Вървеше нормално — шината бе под коляното му.
	Премина обратно през клиниката и излезе през входа, следван от мъжа на гишето. Бусът бе паркиран отпред и мюретата вече се качваха в него през страничната врата. Бош видя шофьора зад волана да се извръща, за да го изгледа. И двамата разбираха, че ако Бош има намерение да бяга, моментът е сега. Той се огледа, после погледна нагоре по Сан Фернандо Роуд към „Уайтман“. Знаеше, че го наблюдават оттам и че спасителният екип е скрит някъде наблизо. Сигналът бе бързо движение с юмрук във въздуха. Дадеше ли го Бош, щяха да атакуват моментално и да го приберат. И това щеше да е краят на цялата операция.
	Погледна към шофьора. Последното мюре се качваше и вече беше ред на Бош. Той поклати глава като човек без избор и се качи в буса. Избра място на пейката зад водача и седна до една жена с бръсната глава. Остави раницата си между седалките на водача и на пътника до него. На втората нямаше никого.
	Мъжът от гишето затръшна вратата и удари два пъти с длан по покрива. Бусът потегли. Всички мълчаха, дори и шофьорът. Бош се наведе напред, за да вижда лицето му по-добре, и попита:
	— Къде отиваме?
	— На следващото място — бе краткият отговор.
	— Къде?
	— Не говори. Просто прави каквото ти кажат, старче.
	— Къде ми е телефонът? Имам дъщеря, трябва да й се обадя.
	— Не. Край на това.
	Жената с бръснатата глава заби лакът в ребрата на Бош. Той я погледна и тя поклати глава. Тъмните й очи казваха, че ще има последици за всички, ако той продължи да говори.
	Бош се облегна на седалката и млъкна.
	Първо огледа набързо буса. Зад водача седяха общо единайсет души. Много от лицата му бяха познати от проследяването във вторник. Мъже и жени — възрастни, измъчени, победени. Той наведе глава и се замисли над проблемите си. Погледна ръцете на жената до себе си: беше сплела пръсти в скута си. На кожата между палеца и показалеца имаше малка татуировка от три звезди, която изглеждаше направена аматьорски — мастилото бе много тъмно, лъчите на звездите прекалено остри, а самата татуировка не беше стара като неговата.
	Бусът пое по маршрута, по който Бош и Лурдес го бяха следвали по-рано през седмицата. Стигнаха до портала на „Уайтман“ и после до хангара, където ги чакаше самолетът за парашутни скокове. Всички слязоха и почнаха да се качват през вратата за скокове. Бош изостана последен, зад жената, и извика на шофьора:
	— Ей… я почакай! Какво е това, мамка му?
	— Самолет — обясни шофьорът като на идиот. — Качвай се.
	— И къде ще ходим? Не съм се съгласявал на това. Не, махам се, дотук бях!
	— Не, качвай се. Веднага.
	Бръкна под седалката и Бош забеляза как мускулите на ръката му се напрягат от стискането на нещо. Обърна се да погледне пак Бош, без да разкрива какво държи. Но посланието бе недвусмислено.
	— Окей, окей — примирително каза Бош. — Качвам се.
	Беше последният.
	От двете страни имаше пейки с места, над които висяха обезопасителни колани. Хората вече се пристягаха с тях. Бош видя свободно място до жената със звездите и седна на него, този път от лявата й страна.
	Двигателят на самолета забуча, а жената се наведе и каза в ухото му:
	— Добре дошъл в пъкъла.
	Бош се отдръпна и я изгледа. Личеше й, че някога е била красива, но сега очите й бяха мъртви. Предположи, че е над петдесетте, може би малко по-млада. А може би и доста по-млада, в зависимост от това колко бе състарена от наркоманията. Откъм нея се долавяше миризма на пръст. Напомняше му за някого… ъгълът на скулите? Имаше индианска кръв. Запита се дали бръснатата й глава не е част от роля, като неговия бастун и шината на коляното. Образът й бе на болен човек, може би на подложен на лъчетерапия.
	Кой знае? А може и да бе истина.
	Не й отговори. Не знаеше какво да й каже.
	Огледа вътрешността на самолета и едва сега забеляза, че на качване в салона бе минал покрай седящ отпред човек, който явно бе част от операцията. Беше млад, як и с източноевропейско излъчване. Беше се облегнал на алуминиевата преградна стена, разделяща пилотската кабина от отделението за пътниците. В стената имаше малък плъзгащ се прозорец, но той бе затворен и Бош не можа да огледа пилота.
	Мъжът отпред се наведе и почука по разделителния панел. Самолетът незабавно започна да рулира към пистата. Когато излезе на нея, скоростта му се увеличи и след секунди без усилие се озоваха в небето. Стръмното набиране на височина и гравитацията плъзнаха жената към Бош и той сложи ръка на рамото й, за да я спре. Сякаш бе докоснал сух лед. Тя рязко се дръпна от него и той вдигна ръце, за да покаже, че е разбрал.
	Още се изкачваха, когато самолетът наклони за завой на юг. Бош се наведе към жената, като внимаваше да не я допре, и заговори толкова тихо, колкото да го чуе над шума на двигателя:
	— Къде отиваме?
	— Където отиваме винаги. Не говори с мен.
	— Но ти говореше с мен.
	— Беше грешка. Моля те, спри да ми говориш.
	Самолетът попадна във въздушна яма и пропадна. Жената отново залитна към него, но този път сама се спря, като хвана една дръжка над главата си, явно предназначена за по-лесно придвижване на парашутистите към платформата за скачане.
	— Окей ли си? — отново опита той.
	— Да — сряза го тя. — Остави ме на мира.
	Бош показа с жест, че е приключил. Смяташе да я пита за татуировката, но виждаше страха в погледа й. Погледна към предната част на кабината и разбра причината — опитите му да говори с нея бяха привлекли вниманието на мускулестия пазач. Бош вдигна ръце, за да покаже, че повече няма да прави опити да заговаря някого.
	Обърна се към илюминатора зад себе си и се опита да вдигне щората, но тя явно бе трайно фиксирана. Единствено прозорецът до вратата за скокове не бе покрит, но той беше прекалено напред, та Бош да може да получи някаква представа за местността, над която летяха. От неговото място ъгълът позволяваше да види само безоблачно синьо небе.
	Запита се дали Хован и УБН проследяват в момента самолета, както му бе обещано. Вече бяха проверили и бяха установили, че транспондерът на чесната е изключен. При това положение единствената възможност бе проследяване по въздух. Устройството в портфейла на Бош бе с малък обхват и за наземно проследяване.
	Огледа хората на пейките. Единайсет мъже и жени, изпити и смачкани от живота като хората на снимки отпреди век. Хора без надежда в очите, без място, което да нарекат свой дом, вкопчени в капана на наркоманията. Неудачници преди и завинаги, изпаднали на най-ниското стъпало на обществото.
	Облегна се и направи сметка: ако на борда бяха дванайсет и всички носеха по сто хапчета на ден за операцията на Сантос, това правеше хиляда и двеста хапчета, които вървяха на улицата поне по трийсет долара едното. Това означаваше 36 000 долара дневно само от този екип. Над трийсет милиона годишно. Но Бош не се съмняваше, че има и други екипи и други операции.
	Сумите бяха главозамайващи. Това бе гигантска корпорация, задоволяваща потребност, пропита в тъканта на всеки щат, град и селище.
	Започваше да разбира защото жената с татуировката го бе поздравила за пристигането му в пъкъла.


>>	24

	Самолетът правеше различни маневри — широки плавни завои, снижаване и набиране на височина. Бош се досети, че това е с цел да се определи дали не ги следят. Онова, което нямаше как да разбере, бе дали всичко това е част от рутинна процедура, или е свързано с неговото присъствие на борда. Сети се за човека, за когото му бе споменал Джери Едгар — вербуваното от УБН мюре, което бе излетяло, но не било на борда при кацането.
	В крайна сметка самолетът започна плавно да снижава и около два часа след излитането кацна. Но това бе само по груба преценка на Бош — той не носеше часовник, понеже това не се вписваше в образа на напуснал обществото бродяга.
	Всички слязоха тихо и организирано. Бош видя, че се намират на писта в пустинята, обградена от изгорели от слънцето планински плата. Можеше дори да са в Мексико, но докато следваше останалите в посока на чакащия ги бус, той се огледа. Специфичната наситена миризма и бялата солна коричка по почвата подсказваха, че най-вероятно са близко до морето Салтон. Информацията от Джери Едгар помагаше.
	Бош избра място до прозореца, за да може да продължи огледа на района. Видя други два самолета, подобни на техния, по-нататък на пистата, зад тях слънцето се спускаше над хоризонта. Това го ориентира, че бусът се движи в южна посока спрямо пистата.
	Жената със звездите на ръката седеше две седалки пред него. Докато я гледаше, тя се наведе напред, сви рамене и скръсти ръце на гърдите си. Беше напомняне, че той само играе ролята на наркоман — останалите в буса бяха истински.
	След трийсетминутно пътуване бусът спря в някакво подобие на гето, каквито Бош бе виждал при разследванията си в Мексикали и по други места оттатък границата. Беше струпване от каравани, автобуси, палатки и бараки, сглобени от алуминиева ламарина, брезент и най-различни строителни отпадъци.
	Преди бусът да спре, хората наставаха от местата си и се струпаха пред страничната врата, сякаш нямаха търпение за следващата фаза от пътуването. Бош остана седнал и загледан как доскоро кротко седящите мюрета сега се бутат за по-добра позиция. Видя жената да дърпа някакъв мъж за ръката, за да мине пред него.
	Вратата се отвори и хората едва не изпопадаха през отвора. През страничния прозорец Бош видя причината. Мъжът, който бе излязъл от бивака, за да посрещне буса, раздаваше на новопристигналите вечерната им доза: слагаше хапчетата в протегнатите ръце на мюретата още докато те слизаха през вратата.
	Това беше моментът да изиграе ролята си, така че Бош стана, преметна раницата през рамо, нареди се зад последния, сложи ръка на рамото му и рязко го дръпна назад, за да се измъкне навън преди него.
	— Хей, шибаняк такъв! — изквича мъжът.
	Бош го усети, че ще се бори за мястото си. Обърна се, вдигна бастуна и го хвана с две ръце напречно пред себе си. Мъжът срещу него бе по-млад, но по-слаб заради наркозависимостта си. Бош лесно блокира замахванията му с бастуна и мъжът падна на пътеката между седалките. Без да го изпуска от поглед, Бош пристъпи към вратата.
	Излезе от буса предпоследен и спря за момент пред мъжа, който го чакаше, за да пусне бледозелено хапче в ръката му. Преди да отстъпи встрани, Бош видя на хапчето числото 80. Онзи, с когото се бе спречкал, слезе последен и също получи хапче.
	— Не, не, не… чакай малко! — каза той. — Трябват ми две, две! Дай ми две!
	— Не, едно — отсече разпределителят. — Щом се биеш, ще получиш едно. Точка. Мърдай!
	Акцентът му беше малко по-различен от този на мъжете в клиниката в Пакоима, но според Бош и той бе пришълец от Източния блок.
	Наркоманът, с когото бе станало спречкването, гледаше хапчето в шепата си с такова страдание, каквото Бош бе виждал на лицата на най-отчаяните — бегълци преди десетилетия във Виетнам, наркомани в най-долните свърталища на Холивуд. Погледът им винаги изразяваше едно и също: „Какво ще правя сега?“.
	— Моля — прошепна той.
	— Движение, Броуди, или си заминаваш — каза дистрибуторът.
	— Окей, окей — примири се наркоманът.
	Последваха останалите, които вече вървяха в колона към лагера. Бош изостана последен, за да държи под око Броуди. Забеляза как жената с татуировката, която бе малко по-напред, изважда нещо от джоба си. После тя отново скръсти ръце на гърдите си, но от начина, по който се движеха раменете й, Бош разбра, че върти нещо. Досети се, че е мелничката. Тя или се нуждаеше от дозата си веднага, или се страхуваше да не би някой от мъжете, може би Броуди, да й вземе хапчетата.
	Видя я да вдига ръце към лицето си, пред устата и носа, сякаш се готвеше да кихне. После, докато вървеше, изсмърка надробеното хапче.
	Броуди завъртя глава и изгледа злобно Бош. Бош протегна бастуна и го блъсна с гумения му край в гърба.
	— Мърдай.
	— Дължиш ми една осемдесетка, старче — каза Броуди.
	— Ела да си я вземеш. Когато пожелаеш.
	— Да, ще дойда. Ще дойда.
	Броуди бе вързал ръкавите на якето си около кръста си. Пожълтялата му тениска бе увиснала на костеливите му рамене. Бош виждаше татуировките, спускащи се по гърба и ръцете му. Бяха размити и нечетливи, явно направени с подръчно мастило в затворническа килия.
	Мъжът от самолета и посрещачът-разпределител ги отведоха до разчистено място в центъра на лагера. Над главите им бяха опънати триъгълни брезентови платна, явно с идеята да осигуряват някаква сянка през деня, но сега слънцето вече се бе скрило зад планините и започваше да става хладно. Под краката им имаше бетон и Бош се сети, че това са плочите, дали на това селище неофициалното му име.
	Под една от сенките имаше маса, зад която седеше мъж.
	Дойде и шофьорът на буса и тримата биячи погледнаха мъжа зад масата, който им кимна. На червената му риза имаше забодена значка. Изглеждаше като знак на охрана. Това, изглежда, бе „шерифът“ на Слаб Сити.
	На масата имаше две картонени кутии.
	По време на срещата за въвеждането му в обстановката тази сутрин Бош бе разгледал няколкото снимки на Сантос, с които разполагаше УБН, и макар те да бяха отпреди повече от три години, мъжът зад масата определено не бе той. Шерифът стана и погледна хлътналите очи на стоящите пред него.
	— Това ви е храната. По една на човек. Взимайте.
	И отвори кутиите.
	Този път липсваше трескавото оживление като на слизане от буса, когато раздаваха хапчетата. Храната определено не беше най-съществената част в живота на тези хора. Бош се придвижи напред в опашката, без да се бута, и когато стигна до масата, видя, че в едната кутия има енергийни блокчета, а в другата — опаковани във фолио бурито. Взе си полагаемата дажба и се отдалечи.
	Групата започна да се разпада, понеже хората тръгнаха в различни посоки. Беше ясно, че за разлика от Бош, знаят къде да отидат. Броуди пак го изгледа лошо и след това се отправи към отметнатото платнище, служещо за врата на голяма палатка в жълто и черно, която изглеждаше сякаш е била използвана за опушване на термити.
	Използвайки прикритието на безпорядъчно движещите се наоколо хора, Бош клекна, остави бастуна до себе си и започна да завързва връзките на обувките си. В подгъва на десния му крачол бяха дозите „Наркан“, от които щеше да има нужда, а в подгъва на левия имаше отвор, където да крие дадените му хапчета, за да могат впоследствие да се използват като веществено доказателство в съда, ако се стигнеше дотам. Предния ден бе тренирал маневрата със завързването неколкократно и когато вдигна нагоре крачола, за да хване връзката, мушна хапчето в дупката на подгъва от вътрешната страна.
	Когато се изправи, жената с татуираните звезди мина близко до него и му прошепна:
	— Очаквай Броуди да те посети тази нощ. — И се отдалечи към палатката, в която бе влязъл Броуди.
	Бош я проследи с поглед, без да отговаря.
	— Ей, ти!
	Бош се обърна към мъжа до масата и той му посочи някъде зад него.
	— Ти си там. Ползвай онова легло и сложи боклуците си под него. Утре няма да ги вземаш със себе си.
	Бош се обърна да види какво има там, без да бърза да се изправя. Шерифът му сочеше към задната част на стар училищен автобус, изглеждащ като продължил кариерата си на транспортно средство за ученици с едно-две десетилетия превоз на селскостопански работници. Беше боядисан в тъмнозелено и бе на границата на разпадането. Боята му отдавна бе избледняла и окислена. Прозорците бяха или боядисани, или покрити отвътре с алуминиево фолио.
	— Това са всичките ми вещи — отговори Бош. — Трябват ми.
	— Няма място за тях — отсече шерифът. — Ще ги оставиш тук. Никой няма да ги пипне. Ако ги вземеш, ще ги изхвърлят от шибания самолет. Ясно ли е?
	— Да, ясно.
	Бош се изправи и тръгна към автобуса. Изкачи двете стъпала при задната врата и влезе. Беше сумрачно, въздухът бе кисел и застоял. Освен това бе нечовешки горещо. Леглата, за които говореше шерифът, бяха от разпродажба на армейски излишъци и бяха подредени опрени по дължина от двете страни на автобуса с тясна пътека между тях. Бош тръгна бавно по пътеката и веднага установи, че по-чистият въздух е до вратата, през която току-що бе влязъл, само че тези легла вече бяха заети от хора, които спяха или лежаха и наблюдаваха Бош с мъртви погледи.
	Последното легло отдясно бе незастлано и изглеждаше свободно. Бош пусна раницата си на пода и я набута с крак под леглото. Седна на него и се огледа. Във въздуха се стелеше комбинация на разложение от воня на мръсни тела, лош дъх и миризмата на морето. Бош си спомни какво му бе казал Джери Едгар след едно тяхно посещение в моргата — че всички миризми имат аерозолен характер. Осъзна, че вдишва микроскопичните частици, идещи от наркоманите в автобуса.
	Посегна под леглото и издърпа раницата. Отвори ципа, разрови из дрехите и намери шарената кърпа за чело, която бе мушната там от един от инструкторите на УБН. Сгъна я на триъгълник и я завърза около главата си и върху устата и носа си сякаш беше крадец по влаковете от някогашния Див запад.
	— Не помага.
	Бош се огледа. Понеже таванът на автобуса бе извит, гласът можеше да иде отвсякъде. Всички изглеждаха или заспали, или индиферентни.
	— Тук.
	Той се обърна. Някакъв мъж седеше на шофьорската седалка и го гледаше в огледалото над прашното табло. Бош не го бе забелязал.
	— И защо не? — попита той.
	— Защото това място е като раков тумор — обясни мъжът. — Нищо не е в състояние да го спре.
	Бош кимна. Мъжът вероятно бе прав. Но реши все пак да остане с импровизираната си маска.
	— Там ли спиш?
	— Да — отговори мъжът. — Не мога да лежа. Вие ми се свят.
	— Откога си тук?
	— Отдавна.
	— Колко хора има тук?
	— Много питаш.
	— Извинявай, мислех, че просто си говорим.
	— Тук не се разговаря.
	— Чух вече.
	Бош бръкна отново в раницата. Извади една от тениските и я нави на руло за възглавница. Легна с крака към задната част на автобуса, за да може да наблюдава вратата. Погледна енергийното блокче. Не беше виждал такова досега. Не беше гладен, но може би не бе лошо да го изяде, за да има сили.
	— Как се казваш? — прошепна той.
	— Какво значение има? — каза мъжът на шофьорската седалка, но след малко отговори: — Тед.
	— Аз съм Ник. Какво става тук?
	— Пак въпроси.
	— Просто искам да разбера в какво съм се забъркал. Изглежда ми като трудов лагер или нещо подобно.
	— Такова е.
	— И не можеш да си тръгнеш?
	— Можеш, стига те да не разберат. Имаше избягали, но тук сме в центъра на нищото. Трябва ти план.
	— Знаех си, че трябваше да им откажа.
	— Е, не е чак толкова зле. Дават ти храна и хапчета. Трябва само да спазваш правилата им.
	— Ясно.
	Бош остави погледът му да се плъзне по разделящата пътека до отворената задна врата на автобуса. Свали кърпата под брадичката си и започна да разопакова блокчето. Надяваше се да му помогне да остане буден и нащрек.
	Навън вече почти се бе стъмнило. За първи път Бош почувства да го стяга примката на страха. Знаеше, че опасността е голяма и го дебне от всички страни. Знаеше и че не може да си позволи да заспи дори за пет минути, най-малко през нощта.


>>	25

	Броуди го нападна преди разсъмване, но Бош бе готов за това. Лунната светлина очерта силует в отвора на задната врата, който крадешком тръгна по пътеката между леглата със спящи хора. Бош забеляза в едната му ръка някакъв предмет. Нещо малко, може би нож. Бош лежеше, обърнат на дясната си страна, с ръка, сгъната в лакътя и прехвърлена върху шията му. Но зад леглото стискаше здраво бастуна.
	Нямаше желание да разбере дали Броуди е дошъл да го обере или осакати. Но преди крадливата сянка да успее да се приближи достатъчно, замахна с всички сили, прицелвайки се в челюстта и ухото. Ударът бе толкова звучен, че за момент Бош си помисли, че бастунът се е счупил. Броуди рухна на леглото зад него и стресна спящия там, който простена и го блъсна обратно. Оръжието му — отвертка изтрака на пода. Бош незабавно скочи, хвърли се върху проснатия на пътеката нападател и натисна бастуна напречно през гърлото му. Броуди хвана бастуна с две ръце, за да не му смачкат гръкляна.
	Бош продължаваше да натиска достатъчно силно, за да затрудни дишането на Броуди, но не чак толкова силно, че да го прекъсне. Наведе се и заговори шепнешком.
	— Ако опиташ пак, следващия път ще те убия. Убивал съм и мога да убия пак. Разбра ли ме?
	Броуди не можеше да говори, но кимна, колкото му бе възможно.
	— Сега ще те пусна, а ти ще се върнеш в дупката си и повече няма да ми създаваш проблеми. Ясен ли съм?
	Броуди кимна пак.
	— Добре.
	Бош намали натиска, но се поколеба за момент, преди да пусне Броуди. Трябваше да е готов за евентуална измама. Вместо обаче да опита нещо, Броуди пусна бастуна и вдигна ръце с разтворени длани.
	Бош започна да се надига.
	— Добре, сега марш оттук.
	Без нито дума Броуди също се надигна и се изправи. Тръгна бързо по пътеката към задната врата на автобуса. Бош не се заблуждаваше, че няма да се поколебае да го нападне пак, ако му се удаде възможност.
	Взе отвертката и издърпа раницата си изпод леглото. Скри я на дъното в основното отделение и чу шепот откъм шофьорската седалка.
	— Добра работа с тоягата.
	— Бастун е — поправи го Бош.
	Изчака да чуе дали Броуди няма да бъде пресрещнат отвън от шерифа или някой друг, чул боричкането им. Нищо подобно. Клекнал, отново зарови в раницата си и се преоблече в черна тениска с емблемата на „Ел Ей Лейкърс“. Напъха флакона с разслабително в един от джобовете си, изправи се и се обърна към вратата в задния край на автобуса.
	— Къде отиваш? — прошепна Тед. — Не излизай.
	— Къде е тук тоалетната? — попита вместо отговор Бош.
	— Следвай носа си, човече. От южната страна на лагера.
	— Разбрах.
	Тръгна по пътеката, като внимаваше да не се бута в стърчащи крайници. Когато стигна при вратата, се задържа за миг в сянката вътре и огледа откритото пространство, където бе седял шерифът. Сега там нямаше никого, дори масата бе прибрана.
	Слезе от автобуса и отново застина. Въздухът продължаваше да носи миризмата на Салтон, но определено бе по-прохладен и свеж, отколкото в автобуса. Бош свали кърпата върху брадичката си и я остави да виси свободно на шията му. Вслуша се. Нощта бе тиха и хладна, а звездите ярки в черното небе. Стори му се, че чува тихото бучене на двигател някъде в или извън лагера. Но не можеше да определи от коя посока иде.
	Въпросът къде може да се облекчи беше, разбира се, заблуда. Единственото му желание бе да разузнае какво има в лагера, за да е наясно с основните ориентири и разстояния, което можеше впоследствие да помогне в начертаването на карти при съставяне на заповеди за претърсване, ако операция „Мръсни дънки“ изобщо стигнеше дотам.
	Избра напосоки път между палатката, където знаеше, че се намира Броуди, и редица паянтови постройки. Вървеше бързо и тихо и след малко разбра, че се отдалечава от източника на бученето. Продължи към южната страна на лагера и усети, че тук въздухът вони, заради четирите преносими тоалетни, монтирани върху платформата на ремарке. Отровната миризма издаваше, че не са почиствани от седмици, ако не и месеци.
	Продължи по периферията по посока на часовниковата стрелка. Отвън лагерът изглеждаше по същия начин като биваците, появили се през последните години в едва ли не всеки празен паркинг или парк в Лос Анджелис — столицата на бездомниците в страната.
	Докато наближаваше северната страна на лагера, шумът на двигателя постепенно се засилваше и скоро Бош видя осветено отвън ремарке с двойна широчина, с климатик, захранван от генератор на петдесетина метра в шубраците зад него.
	Това трябваше да е щабквартирата. Шерифът, разпределителят и може би пилотите на самолетите, които бе видял, вероятно бяха вътре, в комфорта на климатизирана среда.
	Предположението му бе потвърдено след като се приближи внимателно под ъгъл и скоро видя два буса, паркирани успоредно един до друг зад ремаркето. След малко забеляза сянка да минава зад пердето на единствения осветен прозорец. Някой вътре бе още буден.
	Бош бързо тръгна към бусовете, за да ги използва в случай на нужда за прикритие. Когато стигна при тях, се притисна към задницата на единия и огледа горните ръбове на ремаркето за наблюдателни камери.
	Не забеляза такива, но беше твърде тъмно, за да е сигурен. Знаеше, че сигурно има цял куп електронни мерки срещу натрапници. Въпреки това трябваше да рискува, за да види какво има в ремаркето.
	Придвижи се към осветения прозорец. На вратата висеше недвусмислен надпис „Вход забранен“, допълнен със заплахата „Нарушителите ще бъдат застреляни“.
	Но това не можеше да го спре. Пердето не бе дръпнато докрай. Имаше петсантиметрова междина, която му позволяваше да огледа какво има вътре.
	Вътре имаше двама мъже. Бяха бели, по потници, разкриващи яки татуирани ръце и плещи. Седяха на маса, играеха карти и пиеха чиста прозрачна течност от бутилка без етикет. В центъра на масата имаше купчинка бледо оцветени хапчета — явно оксикодон, — използвани за залози.
	Единият мъж явно загуби раздаването и докато противникът му злорадо прибра залога към своята страна, забърса картите от масата на пода. Бош проследи движението на ръката с поглед — и тогава забеляза третия човек в стаята.
	Беше чисто гола жена. Лежеше на протрит диван отляво. Лицето и тялото й бяха обърнати към облегалката на дивана и тя изглеждаше заспала или в безсъзнание. Бош не можеше да види лицето й, но не беше нужно да е гений, за да разбере какво всъщност става. Намръщи се отвратено. През всичките си години в правоохранителните органи беше избягвал работата под прикритие точно поради тази причина. Като следовател на случаи с убийства бе виждал примери на най-лошото, което човешките същества могат да си причинят едно на друго. Но когато му се бе налагало да се явява като свидетел, престъплението вече беше извършено и страданието бе приключило. Всеки случай бе оставял психологическия си белег, но това поне бе балансирано от справедлива присъда. Бош наистина не бе успявал да разреши всеки случай, но поне бе изпитвал удовлетворението, че е вложил най-доброто от себе си.
	Но когато си под прикритие, се преместваш от безопасните граници на наложеното възмездие в света на обезправените. Сблъскваш се с хора, които се преследват взаимно, и няма нищо, което можеш да направиш, без да разрушиш легендата си. Трябва да приемаш нещата и да ги преживееш, за да стигнеш до фазата на правораздаване. Бош искаше да нахлуе в ремаркето и да спаси жената, но не можеше да го направи. Не сега. Имаше по-висша справедливост, която бе целта му.
	Извърна очи от жената и пак погледна двамата мъже. Струваше му се очевидно, че разговарят на руски, а и буквите в татуировките им бяха на кирилица. И двамата имаха „затворнически“ телосложения на полицейски жаргон: несъразмерно развити торсове с релефна мускулатура, резултат от години тренировки в килиите — лицеви опори, коремни преси, набирания, — и относително хилави долни крайници. Единият беше видимо по-възрастен — някъде към трийсет и пет, остриган късо като войник. Другият беше доста по-млад и с изрусена до бяло коса.
	Бош огледа телосложенията им и сравни движенията им с онези от видеото при стрелбата в аптеката, както и при пристигането и заминаването на летище „Уайтман“. Можеше ли те да са стрелците? Нямаше как да е сигурен, но за него ключът бе в небрежността, с която двамата бяха насилили жената: бяха я упоили, несъмнено я бяха изнасилвали и я бяха захвърлили гола на дивана. За Бош човек, направил това, бе способен със същото безразличие да извърши и убийство. Вътрешният усет му подсказваше, че това са двамата, убили Хосе Ескивел и сина му.
	И те щяха да го отведат до Сантос.
	Зърна отражение на светлина от алуминиевата обшивка на ремаркето, обърна се и видя да се приближава мъж с фенерче. Бързо се сниши, отдръпна се назад към бусовете и се мушна между тях.
	— Ей!
	Бяха го забелязали. Промъкна се към задната част на бусовете. Трябваше да реши какво да прави.
	Наведе се под нивото на прозорците на бусовете и забърза възможно най-далече от ремаркето. Мъжът с фенерчето се приближаваше тичешком.
	Бош изчака секунда и се спусна към ъгъла на ремаркето. Знаеше, че добере ли се дотам, ще може да се скрие от лъча на фенерчето. Докато тичаше, чу как мъжът говори разпалено и се сети, че използва радиостанция. Следователно имаше поне още един охранителен патрул.
	Стигна до ъгъла на ремаркето, без да чуе друг вик. Долепи се до стената и надникна иззад ръба. Забеляза светлото петно на фенерчето до генератора, което му даваше около петдесетина метра аванс. И тъкмо да хукне към лагера, видя да се приближава друго светло петно на фенерче. Нямаше избор. Хвърли се наляво, за да се скрие зад една стара каравана, преди да го забележи вторият патрулиращ.
	Добра се до прикритието на косъм, буквално миг преди лъчът да го освети. Чу още гласове и викове и разбра, че оживлението отвън е изкарало руснаците от мобилния им дом, за да видят какво става.
	Бош затича и след малко стигна до преносимите тоалетни. Беше пак там, откъдето бе тръгнал. Зави, влезе на територията на лагера и тръгна по пътеката към автобуса.
	Но не успя да стигне до него. Лъчите на фенерчетата го удариха в очите и после някой го събори на земята с тласък в гърба.
	— Какво правиш, да ти го начукам? — попита нечий глас.
	— Отидох до кенефа — изхъхри Бош. — Не може ли?
	— Вдигни го — нареди глас с руски акцент.
	Грубо го вдигнаха от земята — шерифът и някакъв друг мъж, сигурно неговият помощник.
	Пред него стояха двамата играчи на карти. По-възрастният се приближи и Бош усети лъх на водка.
	— Обича наднича? — попита мъжът.
	— Какво? — възмутено възкликна Бош. — Не, трябваше да отида до кенефа.
	— Не, ти обича наднича. Да се… прокрадва?
	— Не съм аз.
	— А кой тогава? Вижда друг да наднича? Не, само ти.
	— Не знам, но не съм бил аз.
	— Ще видим. Претърсете го. Кой е той?
	Шерифът и помощникът му претърсиха Бош.
	— Нов е — каза шерифът. — Онзи с револвера.
	Извади портфейла на Бош от джоба му и насмалко да му скъса верижката.
	— Чакай, чакай — извика Бош.
	Откопча катарамата на колана си, за да освободи портфейла, без да го отделя от верижката. Шерифът го подаде на руснака, който каза:
	— Светни.
	Помощникът му светна с фенерчето си и руснакът прерови портфейла.
	— Рийли — каза той, изопачавайки измисленото име на Бош.
	Шерифът намери флакона с разслабително и също го подаде на руснака. Русият мъж каза нещо на руски, но онзи, който държеше портфейла, не му обърна внимание, а попита:
	— Защо се потиш, Рийли?
	— Защото ми трябва доза — отговори Бош. — Дадоха ми само една.
	— Сби се в буса — обясни шерифът.
	— Не сме се били — възрази Бош. — Само се сбутахме. Трябваше ми доза.
	Руснакът затвори портфейла и се замисли. После го подаде на Бош.
	Бош помисли, че се е отървал. Връщането на портфейла означаваше, че прегрешението му е простено.
	Но грешеше.
	— На колене — заповяда руснакът.
	Силни ръце натиснаха едновременно плещите на Бош и той падна на колене. Руснакът бръкна зад гърба си и извади револвер. Бош веднага позна в него отнетото му оръжие.
	— Този боклук твой, Рийли?
	— Да, взеха ми го в клиниката.
	— Е, сега е мой.
	Бош мълчеше.
	— Знаеш, че съм руснак, нали?
	— Да.
	— Тогава да поиграем на една руска игра, а ти разкажеш защо надничал през мой прозорец.
	— Казах ти, не съм. Отидох по нужда. Стар съм… не мога да го правя бързо.
	Помощникът се изсмя, но млъкна по средата, срязан от суровия поглед на шерифа. Руснакът отвори барабана на револвера и изсипа патроните в шепата си. След това взе един с два пръста, показа го на светлината, с подчертан драматизъм го зареди, затвори барабана с щракване и го завъртя.
	— Сега играем на руска рулетка, да?
	Вдигна ръка и опря дулото в лявото слепоочие на Бош.
	Бош вярваше на УБН, че са направили револвера негоден за използване, но нищо друго не те кара да се замислиш за смисъла на живота като усещането да ти опрат дуло на огнестрелно оръжие в слепоочието.
	Руснакът дръпна спусъка и при звука на металното изчаткване Бош трепна. И в този момент разбра, че това са убийците от аптеката.
	— А, бил късметлия — усмихна се руснакът. — Сега опитваме втори път, щастливецо? Защо гледал през мой прозорец?
	— Не, недей! Не съм бил аз. Дори не знам къде ти е прозорецът. Тук съм от днес. Трябваше да питам дори за тоалетните.
	Този път руснакът опря револвера в челото на Бош. Партньорът му бързо заговори. Според Бош се опитваше да напомни на другаря си какво ще е отражението върху дневната печалба, ако Бош загине.
	Руснакът отдръпна револвера, без да дърпа спусъка. Презареди го. Когато свърши и затвори барабана, показа мястото на липсващата половина от дръжката.
	— Ще го поправя и е мой — каза той. — Искам твой късмет. Съгласен ли си, Рийли?
	— Да — каза Бош. — Твой е.
	Руснакът посегна зад гърба си, мушна револвера под колана си и учтиво каза:
	— Благодаря, Рийли. Сега връща се да спи. И повече не наднича тази нощ.


>>	26

	Въздушният флот на Сантос излетя рано в събота след сутрешното раздаване на хапчета, енергийни блокчета и бурито. Бош беше в групата на същия самолет, с който бе дошъл, но този път броят на пасажерите бе по-голям и новите лица по пейките в кабината бяха повече. Видя отново Броуди с лилава ивица на дясната страна на лицето и жената със звездите на ръката. И двамата седяха на пейката срещу него. Може би бръснатата й глава създаваше впечатлението, че има някакъв по-сериозен проблем от наркоманията, но Бош усещаше някаква симпатия, заради която не можеше да отдели поглед от нея. И в същото време знаеше, че никога не бива да остава с гръб към Броуди.
	Този път бе достатъчно съобразителен да си извоюва място до вратата и прозореца, през който можеше да се гледа, и да опита да разбере накъде лети самолетът.
	Поеха на север и останаха на този курс, като самолетът поддържаше височина от няколкостотин метра. Като поглеждаше през рамо и надолу, Бош видя, че летят над морето Салтон. След това се показаха ярките цветове на създадения от човешки ръце паметник, известен под името „Салвейшън“*, и отвисоко Бош прочете: „Пътят е Исус“.
	[* „Салвейшън Маунтън“ — артинсталация, покриваща хълм в пустинята Колорадо, в околностите на Слаб Сити, на няколко километра от морето Салтон; създадена е от кирпич, слама и хиляди литри боя — включва многобройни стенописи и надписи с библейски цитати; смятана е от някои хора за национално богатство. — Б.пр.]
	Следваше националният парк „Дървото на Джошуа“, а след това пустинята Мохаве — все места с невероятна красота, най-вече заради отсъствието на следи от намесата на човешка ръка.
	Летяха почти два часа, преди да кацнат тежко на писта, използвана от селскостопанската авиация. Докато самолетът се снижаваше, Бош забеляза в далечината ферма с вятърни генератори, разположена сред осеяни с пасящи говеда хълмове, и веднага разбра къде точно се намират — беше в централната долина, до Модесто, където преди няколко години бе разследвал случай и бе видял хеликоптер да удря един от генераторите и да се разбива.
	На земята ги чакаха два буса и групата се раздели на две по-малки от по седем души всяка. Бош бе разделен от жената и Броуди. В неговия бус имаше двама представители на организацията, които заеха предните седалки — шофьор и пазач, и двамата говореха с руски акцент.
	Започнаха от Тулеър и тръгнаха на жътва за хапчета по семейните аптеки. Пред всяка пазачът даваше на всеки от мюретата, включително на Бош, нови документи за самоличност — шофьорска книжка и карта за „Медикеър“, — както и рецепта, и пари в брой за плащане на пациентската част от цената. Книжките бяха грубо изработени фалшификати, които всеки новоназначен портиер пред всеки клуб в Ел Ей щеше да забележи без проблем. Но това нямаше значение — аптекарите, също като Хосе Ескивел, — бяха част от играта и нямаха нищо против да печелят от привидно законното изпълнение на привидно законните рецепти. Ефектът на корупционната схема на Сантос отиваше нагоре към коридорите на властта и банковите сметки на производителите.
	Макар да нямаше никаква нужда да се прави на контузен, Бош поддържаше образа си на човек с шинирано коляно, който трябва да се подпира на бастун. Правеше го, защото не искаше да се разделя с бастуна — единственото му оръжие.
	На всяка спирка групата се задържаше по около час, а пазачът обикновено разделяше мюретата поединично и по двойки, за да не се образува опашка от подозрително изглеждащи парцаливи наркомани, които да възбудят подозрение сред невинните посетители на аптеката. От Тулеър отидоха в Модесто, после във Фресно, и на всяко място потокът от флакони с кехлибарен цвят се стичаше в раницата на пазача.
	Във Фресно самолетът се бе преместил и ги чакаше на друга писта край ферма за добив на пеканови ядки. Другият бус вече бе пристигнал и когато се качи в самолета, Бош видя, че местата по пейките до прозорците са заети. Но все пак успя да седне до жената със звездите. Както му беше казала, не й проговори… поне в началото.
	Преди самолетът да излети, Бош видя каперът от неговия бус да прехвърля раницата си през прозореца на пилотската кабина. Пилотът дори разписа някаква бележка за полученото количество и я връчи на капера. След това самолетът набра скорост и излетя на юг. Този път останаха на курса без завои и маневри за избягване на проследяване.
	Бош благоразумно мълча около половин час, преди да се наведе към жената до себе си и да проговори с глас, който едва надвиваше бученето на двигателя:
	— Права беше. Той дойде снощи. Но аз бях готов.
	— Личи си — подхвърли тя; явно говореше за синината на лицето на Броуди.
	— Благодаря ти.
	— Забрави.
	— Откога си в този капан?
	Тя се извърна така, че го загърби. Но после, изглежда, размисли, обърна се отново към него и каза:
	— Не си и помисляй да ме спасяваш. Остави ме на мира.
	— Опитвам се да спася себе си. Мислех, че можем взаимно да си помогнем… нищо повече.
	— Какви ги говориш? Та ти си току-що пристигнал. Не си жена и дори представа нямаш какво е.
	В съзнанието на Бош изникна образът на захвърлената на дивана жена, докато руснаците залагаха на хапчетата, които бяха източникът на човешката деградация и страдание.
	— Знам — призна той. — Но съм видял достатъчно, за да ми е ясно, че това е все едно да си роб.
	Тя не му отговори, но рамото й остана обърнато към него.
	— Когато реша да предприема нещо, ще те известя — опита се да поддържа разговора той.
	— Недей — отговори му тя. — Нищо няма да постигнеш и ще те убият. А аз не искам да имам нищо общо с това. Както ти казах още първия път, остави ме на мира!
	— А защо ме предупреди за Броуди, ако толкова държиш никой да не се занимава с теб?
	— Защото той е животно и едното няма нищо общо с другото.
	— Схванах.
	Тя опита да се отдръпне от Бош, но долният край на бледожълтото й яке се оказа затиснат от него. Якето се смъкна от рамото й и той видя потничето отдолу и част от татуировка.
C>
	ЙЗИ
	2009
C$
	Жената гневно издърпа затиснатия край на дрехата си и загърна рамото си, но Бош бе видял достатъчно, за да разбере, че това е част от татуировка в памет на скъп човек. Преди осем години беше загубила някой важен за нея. Достатъчно важен, за да иска да съхрани спомена за него завинаги. Запита се дали тази загуба не е причината за присъствието й в този самолет.
	Видя, че Броуди го наблюдава от отсрещната пейка. Усмихна се многозначително и Бош схвана, че е допуснал грешка — Броуди бе видял опита му да установи контакт с жената. И сега знаеше, че може да се добере до него през нея.
	След час самолетът кацна, този път много по-меко. Бош нямаше представа къде се намират, докато не слезе и не видя, че пак са в хангара на „Уайтман“. Чакаха ги два буса и Бош се постара да е близо до жената с татуировките. Когато групата се раздели, попадна в същия ван с нея и Броуди.
	От „Уайтман“ бусът пое надясно по Сан Фернандо Роуд, но след това се качи на булевард „Ван Найс“ за първата спирка на аптека. Бяха в Пакоима и очевидно не искаха да се отбиват в Сан Фернандо.
	Шофьорът — беше същият, който бе ударил Бош в слабините в клиниката предния ден — разби своите седмина мюрета на две групи и започна с Бош и още двама, които прати в аптеката. Броуди и жената със звездите останаха във втората група. Бош мина през процеса на предаване на рецепта и фалшива идентификация на аптекаря и изчака да преброят и сложат хапчетата му във флакон. На повечето от досегашните места хапчетата ги бяха чакали готови за вземане — аптекарите явно държаха да сведат до минимум времето на престой на бродягите при тях. Но в тази аптека казаха на Бош да изчака отвън или да се върне след половин час.
	Той излезе и сподели това с руснака. Той не беше доволен и каза на Бош и другите двама да се върнат и да чакат вътре, за да принудят аптекаря да побърза. Бош направи, както му беше наредено, и нервно пристъпваше от крак на крак пред погледа на аптекаря, когато се обърна и видя друг клиент да разглежда стелките на д-р Шол. Беше Бела Лурдес. Тя заговори тихо, без да поглежда към него:
	— Как е, Хари?
	Бош провери местоположението на другите двама, преди да й отговори. Те се бяха разделили и единият бе в секцията за мексикански лекарства, а вторият дежуреше направо на гишето.
	— Добре съм. Какво правиш тук?
	— Трябваше да проверя. Загубихме контакт с теб снощи. И те открихме едва когато кацнахте на „Уайтман“.
	— Ти майтапиш ли се с мен? Хован нали каза, че имали око в небето? Да не са изгубили самолета?
	— Точно така. Хован обясни, че имало турбулентност. Валдес едва не откачи. Къде те отведоха?
	— Информацията от Джери Едгар се оказа абсолютно точна. Бях в лагер до Слаб Сити, югоизточно от Салтон.
	— Добре ли си?
	— Добре съм, но се разминах на косъм. Мисля, че се срещнах с двамата убийци. Единият опита да си поиграе на руска рулетка с мен, но слава богу го направи с револвера, дето ми го дадоха от УБН.
	— Господи!
	— Да. За щастие нямаше как да се случи.
	— Съжалявам. Искаш ли да прекратиш? Само давам знак, нападаме аптеката и те измъкваме, като ще го представим за случаен арест.
	— Не. Но искам да направиш нещо друго за мен. Къде е Джери?
	— Отвън. Изплашихме се снощи, когато те изгубихме, но вече няма да се повтори.
	Бош отново провери мюретата. Те не му обръщаха никакво внимание. Погледна към входа на аптеката, но от руския шофьор нямаше и следа.
	— Окей, щом си получим изпълнените рецепти и излезем, ще пратят тук още четирима: жена и трима мъже.
	— Ясно.
	— Нека Джери разиграе случайна акция и ги задържи за фалшиви документи, рецепти и всичко останало.
	— Добре, това можем да го направим. Защо?
	— Един от тях се казва Броуди и ми създава проблеми. Искам да го разкарате. Има синина от удар на дясната скула.
	И Бош повдигна бастуна си вместо обяснение.
	— А жената… нея искам да я вкарате за детоксикация и рехабилитация.
	Лурдес за първи път откъсна поглед от стелажа и се опита да разчете изражението му.
	— Долавям съчувствие. Вече има личен елемент, така ли? Ти не чу ли какво ти казаха инструкторите в УБН по въпроса?
	— Аз съм под прикритие от само едно денонощие и дори не й знам името. Няма нищо лично. Просто видях някои неща в Слаб Сити и искам да бъде изтеглена. Освен това, колкото по-малко оставаме, толкова по-важен ставам аз. Може би този път ще мислят повече, преди да си играят на руска рулетка с мен.
	— Окей, ще го направим. А аз ще се погрижа поне една кола да остане в близост до теб.
	— Няма значение. Можете да ни чакате на „Уайтман“. Явно ще се върнем при самолета.
	Бош чу да извикват фалшивото му име на гишето.
	— Трябва да тръгвам.
	— А утре?
	— Какво утре?
	— Утре е неделя. В неделя малките семейни аптеки обикновено са затворени.
	— Може пък да ни дадат почивен ден. А ти им кажи този път да не ме изпускат от поглед.
	— Разбрано. Пази се.
	Бош вдигна бастуна си към тавана и го завъртя като мускетар сабята си. После закуцука към гишето за хапчетата си.
	След двайсет минути седеше в задната половина на буса в очакване да се върне втората част на групата им. Видя Едгар и Хован да влизат в аптеката и след още петнайсет минути, през които шофьорът ставаше все по-неспокоен и си говореше сам на себе си на руски, пред аптеката спряха два буса на ЛАПУ.
	— Мать твою! — изруга руснакът.
	Обърна се на седалката и погледна тримата зад себе си. После посочи Бош:
	— Ей, ти. Влез и виж. Разбери какво става.
	Бош се плъзна от мястото си, слезе от буса през страничната врата и влезе в аптеката. Реши, че шофьорът го е избрал, защото е най-чисто облеченият. Видя четирите мюрета, строени в редица пред гишето и оковани в белезници. Униформени полицаи ги обискираха.
	Влизането на Бош задейства звънче над вратата. Жената със звездите погледна през рамо и го видя. Очите й се разшириха и тя направи знак с брадичка към вратата. Бош моментално се извърна и излезе.
	Бош бързо отиде до буса, забравил за преструвката с коляното. Скочи през отворената врата.
	— Полицаите ги арестуват. Всички са с белезници!
	— Затвори вратата! Затваряй…!
	Бусът потегли още преди Бош да успее да блъсне плъзгащата се врата. Шофьорът бързо излезе на „Ван Найс“ и даде газ към „Уайтман“. Натисна бутон за бързо набиране на телефона си и закрещя в него на руски.
	Бош погледна през задното стъкло към скриващия се в далечината пазарен комплекс. Въпреки всичката й съпротива жената със звездите на ръката го бе предупредила за Броуди. Бош беше убеден, че в нея все още се е запазило нещо, заслужаващо да бъде спасено.


>>	27

	В неделя сутринта нямаше стряскащо събуждане. Никой не мина покрай автобуса да блъска с дръжката на метлата и да крещи, че е време всички да стават. В неделя лагерът спа до късно. След като изобщо не бе мигнал първата нощ в лагера, Бош просто се предаде на изтощението и спа дълбоко, като витаеше в тъмните тунели на сънищата, и когато руснакът с русата коса го събуди, като раздруса леглото му, бе объркан, загубил представа кой е самият той и кой е мъжът, който го гледа отгоре.
	— Идваш — късо нареди руснакът. — Веднага.
	Бош дойде на себе си и осъзна, че това е руснакът с най-лошия английски, който се бе държал встрани в петък вечерта, когато партньорът му бе опрял в челото на Бош револвера и дори бе дръпнал спусъка.
	За себе си Бош ги бе кръстил Иван и Игор и този, дето обикновено не говореше, бе Игор.
	Бош стана, разтри очи, ориентира се и започна да се обува; чудеше се пак ли ще летят по аптеки, в почивен ден, когато повечето малки невключени във вериги аптеки най-вероятно щяха да бъдат затворени, особено онези в бедните латино квартали, където неделята се смяташе за ден за почивка и отдаденост на религията.
	— Идва. Бърза.
	Игор го чакаше, като се мръщеше от вонята в автобуса. Мълчаливо му посочи вратата.
	— Окей, окей — примирено каза Бош.
	Огледа се и видя, че е единственият, когото Игор е събудил. Всички останали наоколо бяха като мъртви за света.
	— Къде отиваме? — осмели се да попита той.
	Но Игор не отговори. Преди да обуе и лявата си обувка, Бош се пресегна и взе от пода шината си за коляно. Нагласи я около левия си глезен, за да я използва по-късно, и едва след това приключи с обуването. Завърза връзките, хвана бастуна си и се изправи, готов да тръгне по аптеки, макар в него да се засилваше подозрението, че планът за деня е съвсем друг.
	Игор посочи към пода.
	— Раница.
	— Какво?
	— Взема раница.
	— Защо?
	Игор се обърна и тръгна към изхода на автобуса, без да обяснява. Бош сграбчи раницата си и го последва.
	Навън го посрещна ослепително слънце. Той продължи да задава въпроси, надявайки се да получи поне някакъв намек за предстоящото.
	— Ей, какво става?
	Нямаше отговор.
	— Къде е твоят приятел, дето знае английски? — опита пак Бош. — Обяснете ми какво става.
	Но руснакът продължаваше да игнорира словесния поток на Бош и само му показа с жест да го последва.
	Минаха през лагера до разчистеното място, откъдето предния ден бусовете бяха взели пътуващите. Този път имаше бус, който чакаше с отворена врата. Игор посочи вратата.
	— Ти отива.
	— Да, схващам. Отивам къде?
	Никакъв отговор. Бош спря като закован и го изгледа.
	— Ти отива.
	— Първо ще отида до кенефа.
	Бош посочи с бастуна южната страна на лагера и тръгна натам. Игор го сграбчи за рамото и грубо го завъртя към буса.
	— Ти отива! — И го блъсна с такава сила, че Бош едва не изпусна бастуна, опитвайки да се хване за рамката на вратата.
	— Окей, окей. Отивам.
	Качи се и седна точно зад шофьора. След него се качи руснакът, плъзна вратата, за да я затвори, и седна на пейката зад Бош.
	Бусът потегли и скоро Бош разбра, че се насочват към пистата. Знаеше, че мъжът зад него не притежава нужните езикови умения, за да отговори на въпросите му, но засилващата се тревога относно случващото се му пречеше да спре да задава въпроси. Наведе се напред, за да се появи в периферното зрение на водача, и попита:
	— Ей, шофьорът? Какво правим? Защо съм единственият, който ще се качва на самолета?
	Но шофьорът се държеше сякаш не го вижда и не го чува.
	Стигнаха при пистата за по-малко от десет минути. Бусът спря до самолет с вече въртящо се витло. Не беше същият като предишния, но определено бе самолет за парашутни скокове, който можеше да побере няколко пасажери. Другият руснак, Иван, стоеше до отворената врата за скокове, застанал в сянката на крилото над главите им.
	Игор стана и отвори вратата на буса. Хвана Бош за тениската и го дръпна към отвора.
	— Ти отива. Самолет.
	— Да, разбрах.
	Бош едва не падна от буса, но запази равновесие с помощта на бастуна. Тръгна към Иван. Държеше бастуна за правата част, а не както когато го използваше за ходене. Искаше да не проявява никаква слабост пред мъжа, с когото предстоеше да влезе в конфликт.
	— Какво става? Защо съм единственият пасажер?
	— Защото си отиваш у дома — обясни Иван. — Веднага.
	— Какви ги говориш? Какъв дом?
	— Връщаме те. Не те искаме.
	— Какво? Защо?
	— Просто се качва на самолет.
	— Знае ли началникът ти за това? Вчера ви доставих четиристотин хапчета. Това са много пари. Няма да му хареса да ги губи всеки ден.
	— Какъв началник? Качвай се на самолета.
	— Всички говорите едно и също. Защо? Защо трябва да се кача на самолета?
	— Защото те връщаме. Не те искаме.
	Бош поклати глава сякаш не можеше да проумее какво му казват.
	— Чух хората да говорят. Казвал се Сантос. На Сантос няма никак да му хареса.
	Иван се подсмихна.
	— Сантос отдавна го няма. Аз съм босът. Качвай се на самолета.
	Бош го изгледа за момент, опитвайки се да прочете по лицето му дали казва истината.
	— Добре. Обаче си искам парите и хапчетата. Имахме сделка.
	Иван кимна и извади от джоба си пластмасово пликче. В него имаше хапчета и сгънати банкноти, най-външната бе стодоларова. Разтърси го и го подаде на Бош.
	— Ето. Това ти се полага. Качвай се.
	Бош се качи през вратата за скокове и отиде в задната част, възможно най-далече от вратата. Седна на пейката, която минаваше по дължина на задната напречна стена, и погледна назад. Иван и Игор също се качиха и заеха места в предната част от двете страни. Изглеждаше сякаш охраняват изхода.
	Бош знаеше, че е в опасност. Издаде ги даването на парите. Можеха лесно да си ги спестят, като го убият. Но разплащането с него имаше за цел да го успокои, да го накара да повярва, че наистина ще го върнат у дома.
	Иван удари с юмрук по алуминиевата врата за пилотската кабина и самолетът започна да рулира към началото на пистата. Бош се сети за думите на Иван относно Сантос и реши, че има логика. УБН не разполагаха със скорошна информация за организатора на тази операция. Хован бе казал, че последната известна снимка е отпреди почти година. Изглежда, Сантос и лоялните на него бяха ликвидирани от руснаците, особено ако те някак бяха надушили за предстоящо арестуване и обвинения, които биха го направили слабо звено в схемата. Това обясняваше и защо операцията като че ли страдаше от недостиг на персонал, а двамата началници вършеха „мократа“ работа.
	Разбра, че ако Иван и Игор са двамата убийци от аптеката в Сан Фернандо, разрешаването на случая е пред очите му.
	Самолетът зави и замря преди да се засили по пистата. Бош вече знаеше как ще свърши за него това пътуване. Сложи бастуна напречно на бедрата си, извади портфейла си и скъса верижката, така че да изглежда като нервен жест. Надяваше се екипът на УБН наистина да е наблизо.
	Престори се, че изважда парите от пликчето и ги слага в портфейла. След това прибра поотделно портфейла и пликчето с останалите в него хапчета по джобовете си.
	Самолетът потегли по пистата и почна да набира скорост. В кабината задуха мощна струя. Руснаците не бяха затворили вратата за скокове. Бош им я посочи и извика:
	— Няма ли да я затворите?
	Иван поклати глава, направи жест към отвора и извика в отговор:
	— Няма врата!
	Бош не го бе забелязал.
	Самолетът излетя. Набра височина под остър ъгъл и Бош бе притиснат към задната стена на кабината за пасажери. Почти веднага самолетът накрени наляво, без да спира да се издига. След малко изравни и пое по курс на запад.
	Бош знаеше, че този курс отвежда към морето Салтон.


>>	28

	Когато самолетът изравни, пилотът намали скоростта. Бученето на витлото спадна и това послужи като сигнал за Иван. Той стана и тръгна към Бош в задната половина. Трябваше да се наведе, за да не удари с глава извития таван. Докато се приближаваше, извади от предния си джоб мобилен телефон. Когато стигна при Бош, клекна като кечър в бейзбола. Погледна Бош, после погледна екрана, пак върна поглед върху Бош и заяви:
	— Ти полицай.
	Не беше въпрос. Беше констатация.
	— Какво? — изненада се Бош. — За какво говориш?
	Иван отново погледна екрана. С крайчеца на окото си Бош можеше да види, че Игор седи на мястото си и ги наблюдава.
	— Хар-р-и-й Боош — проточи Иван. — Полицай.
	— Нямам представа за какво говориш — каза Бош. — Не съм…
	— Полицейско управление Сан Фернандо. Така пише тук.
	— Къде пише така?
	Иван завъртя телефона си към Бош така, че да вижда екрана. Беше снимка на сгъната страница от вестник. На страницата имаше негова снимка, която, доколкото можеше да прецени, бе направена през седмицата пред „Ла Фамилия Фармация“ в деня на убийствата. Страницата бе продължение на началото на история, но не историята на убийствата в аптеката. Заглавието над текста на материала и снимката казваха на Бош всичко, което трябваше да знае:
C>
#	ДНК ОНЕВИНЯВА ЗАТВОРНИК, ОЧАКВАЩ ЕКЗЕКУЦИЯ.
#	ОП иска отмяна на присъдата
C$
	Някой бе издал за случващото се на „Таймс“. Кенеди. Беше надушил, че Бош и Холър ще предприемат атака на слушането и беше направил ход с цел да окаже натиск върху Холър и да очерни Бош. Историята включваше текущата му месторабота, а снимката му пред аптеката бе възмутително издайничество в полза на руснаците.
	Бош разпозна фона на снимката във вестника. Снимката бе направена на гишето на фалшивата клиника в Пакоима.
	Иван свали телефона и го прибра в задния си джоб. На устните му се появи крива усмивка. После той сграбчи бастуна на Бош и двамата започнаха да го дърпат всеки към себе си. В един момент Иван посегна към гърба си и извади изпод тениската си пистолет. Блъсна бастуна на Бош и се наведе напред.
	— Ставай, ченге! Сега ще скочиш. Може да намериш там твоя приятел Сантос, а?
	Бош погледна пистолета. Беше хромиран автоматик, а не повреденият револвер, сложен от УБН в раницата му, който Иван бе размахвал в петък вечерта.
	Възползва се от последните думи на руснака в опит да отклони вниманието му.
	— Ти си убил Сантос, нали? Убил си го, за да застанеш начело. И онова момче в аптеката. Убил си него и баща му.
	— Момчето беше пънк. Не искаше да слуша баща си, а баща му не можеше да контролира сина си. Получиха каквото заслужаваха.
	Иван кимна назад с глава към Игор, сякаш за да признае приноса му в елиминирането на проблема „Хосе Ескивел-младши“. За част от секундата вниманието му се раздвои и това бе моментът, от който Бош се нуждаеше. Той изви китка и завъртя огънатата дръжка на бастуна. Разнесе се леко изщракване и двете части се разделиха. Той заби острието в дясната страна на гърдите на Иван с усилие, насочено нагоре. Върхът мина през ребрата и прониза дълбоко гърдите на руснака.
	Очите на Иван се разшириха и устата му се отвори в беззвучно _О_. Двамата се изгледаха за секунда, която продължи сякаш цяла минута. После Иван отпусна пистолета, който се опря в дръжката на бастуна. Но кръвта му вече се стичаше по оръжието и оттам върху ръката на Бош. Повърхностите станаха прекалено плъзгави, за да може той здраво да хване бастуна. Отказа се от намерението си и вместо това сграбчи Бош за гърлото, но силите му отслабваха и беше в плен на отчаянието на вече умиращ човек.
	Бош погледна над рамото му към Игор, който продължаваше да седи на мястото си. Дори се усмихваше, защото още не бе забелязал кръвта и вероятно мислеше, че партньорът му садистично души Бош, преди да го изхвърли от самолета.
	Бош и преди бе убивал човек очи в очи — като много по-млад в тунелите във Виетнам. Знаеше отлично какво трябва да направи, за да довърши работата, затова издърпа острието и го заби отново и отново — веднъж в шията и втори път под мишницата, където знаеше, че ще намери основните артерии. И след това блъсна руснака назад. Иван се свлече на пода, а Бош грабна падналия пистолет.
	Изправи се. В лявата си ръка стискаше окървавения кинжал, а в дясната — пистолета. Тръгна към предната част на самолета, където бе Игор.
	Игор стана, готов за схватка. После видя пистолета. Направи некоординирано движение, сякаш тялото му изпреварваше мисълта в търсене на спасение. И тогава, съвсем неочаквано, скочи наляво през зеещия отвор на вратата.
	Бош застина, изумен от решението му, и изтича при вратата, като пусна кинжала, за да се хване за стоманените дръжки до платформата, предназначени за скачащите. Наведе се навън. Летяха на шейсетина метра над Салтон. Предположи, че летят толкова ниско нарочно, за да не забележи някой отдалече изхвърлянето му от самолета.
	Наведе се още по-навън, за да огледа повърхността на морето зад самолета. Отражението на слънчевите лъчи го заслепяваше. От Игор нямаше и следа. Дори да бе оцелял по чудо, трябваше да е на километри от най-близкия бряг.
	Бош отиде до вратата на пилотската кабина и силно почука по нея с дръжката на пистолета. Пилотът прие това като сигнал, че с Бош е приключено, и самолетът отново започна да набира височина.
	Бош опита да отвори вратата, но тя бе заключена. Хвана се с две ръце за дръжките над нея, повдигна се на мускули и заби подметка във вратата, която се огъна до такава степен, че ключалката й се предаде. Бързо я доразтвори и се хвърли в тясното пространство на кабината с насочен напред пистолет.
	— Какво, по дяво…? — изкрещя объркано пилотът.
	После се стресна, като видя, че е Бош, а не някой от руснаците.
	— Какво става?
	Бош се тръшна на празната седалка за втория пилот и опря дулото на пистолета в слепоочието на пилота.
	— Става това, че съм полицай, а ти ще правиш точно каквото ти наредя. Разбра ли ме?
	Пилотът гонеше 70-те и по носа му имаше мрежичка от вени, свидетелство за редовна злоупотреба с джин. Пилот, когото никой друг не би наел.
	— Да, сър, няма проблем — каза той. — Каквото заповядате.
	Английският му беше без акцент. Със сигурност беше чист американец. Бош реши да рискува, като отчете възрастта му и размазаните татуировки по ръцете, и го попита:
	— Помниш ли А6 от Виетнам?
	— Естествено — потвърди пилотът. — „Интрудър“, велик самолет.
	— Пилотирал съм го тогава и за мен това беше краят. Но направиш ли един неправилен ход, ще ти забия куршум в главата и ще трябва бързо да си припомня какво беше някога.
	Бош никога не бе пилотирал самолет, още по-малко „Интрудър“. Но му трябваше правдоподобна заплаха, за да държи пилота под контрол.
	— Няма проблем, сър — повтори пилотът. — Само ми кажете къде искате да ви откарам. Нямам никаква представа какво е ставало отзад. Аз съм просто пилот. Кажете ми къде.
	— Спести ми глупостите — сряза го Бош. — С колко гориво разполагаме?
	— Напълних резервоара тази сутрин. Имаме.
	— Какъв е обхватът?
	— Поне петстотин километра… с лекота.
	— Окей, върни ме на „Уайтман“.
	— Няма проблем.
	И пилотът започна маневри за обръщане на курса. Бош видя радиомикрофон, закачен над таблото, и го взе.
	— Включен ли е?
	— Да. Само натиснете бутона отстрани, за да говорите.
	Бош намери бутона и се поколеба, защото не беше сигурен какво да каже.
	— Ало, до която кула ме чува. Отговорете.
	Погледна пилота. Питаше се дали току-що не се е издал, че никога не е пилотирал самолет. Но радиото го спаси.
	— Тук летището на околия Импириъл, слушаме ви.
	— Казвам се Хари Бош. Детектив съм в Сан Фернандо. В момента летя на самолет след въздушен инцидент, завършил с един мъртъв и един изчезнал над Салтон. Искам радиоконтакт с агент Хован от УБН. Мога да ви дам номер, когато сте готови да ми сътрудничите.
	Отпусна бутона, за да чуе отговора. Напрежението от последните две денонощия започваше да го отпуска. Самолетът летеше на север, към дома.
	От шестстотин метра височина земята под тях изглеждаше прекрасна: нямаше нищо общо с грозотата, която той знаеше, че цари долу.


>>	29

	Самолетът кацна на летище „Уайтман“ с въздушен ескорт от УБН и Бош бе посрещнат от многолюдна тълпа представители на щатските, местните и федералните власти. Присъстваха агенти на УБН, Джери Едгар с екип от щатската медицинска комисия, а началник Валдес и следователите от Сан Фернандо стояха най-отпред и в центъра. Имаше също бус на патолозите и екип за откарване на трупове, двама детективи на ЛАПУ от управлението във Футхил, техен екип криминолози и най-сетне двама парамедици, в случай че Бош има нужда от медицинска помощ.
	Самолетът бе насочен в празен хангар, за да може да бъде обработен като местопрестъпление без досаждане от страна на медиите и обществеността. Бош се измъкна през тясната врата на пилотската кабина в салона за пасажери, следван от пилота. Нареди на пилота да слезе през вратата за скокове с вдигнати ръце. Докато той го правеше, Бош се върна в задната част на салона. Изгледа мъжа, когото бе убил и който лежеше неподвижно на пода. Кръвта се бе стичала на криволичещи струйки, докато самолетът се бе накланял във всички посоки по време на полета.
	Върна се при вратата и на свой ред тръгна да слиза от самолета.
	Двама мъже с черни униформи и с пистолети в ръцете му помогнаха.
	— УБН? — ненужно попита Бош.
	— Да, сър — отговори единият агент. — Сега ще влезем и ще почистим. Има ли някой друг вътре?
	— Няма живи.
	— Окей, сър. Някои хора биха искали да разговарят с вас веднага.
	— И аз искам да говоря с тях.
	Бош се отдалечи от крилото на самолета и попадна на чакащата го Бела Лурдес.
	— Добре ли си, Хари?
	— По-добре от оня там вътре. Как ще докладвам за операцията?
	— УБН имат мобилен команден пункт. Ти, заедно с нас, ще влезеш там, където ще бъдат ЛАПУ, Едгар и Хован. Готов ли си, или искаш…
	— Готов съм. Нека го приключим. Но първо искам да видя „Ел Ей Таймс“. Репортажът там едва не ме уби.
	— Носим брой от вестника. Съжалявам.
	— Не знам дали можеха да изберат по-неподходящ момент.
	Тя го отведе до групичката с Валдес, Систо, Лусон и Тревино. Началникът го потупа дружески по ръката и го увери, че се е справил добре. Поздравленията прозвучаха малко изкуствено, предвид преживяното от Бош, и това бе първата индикация, че историята в „Таймс“ няма да бъде преглътната лесно.
	Бош реши да се справя с проблемите според приоритета им.
	— Случаят е приключен — каза той. — Мъртвият в самолета е бил един от убийците. Другият… скочи навън. Не мисля, че е оцелял.
	— Шибаният мръсник е скочил от самолета? — не можа да повярва Систо.
	От тона му личеше, че по-скоро смята, че на руснака е било „помогнато“ да скочи.
	Бош го изгледа, без да коментира.
	— Побъркани руснаци — избърбори Систо. — Не знам какво да кажа.
	— Да не избързваме с това, преди да сме се събрали всички — обади се Валдес. — Бела, иди с Хари на разбора, а аз ще взема вестника.
	Бела тръгна заедно с Бош. По средата на хангара ги пресрещна Едгар. Усмихваше се на Бош, докато се приближаваха един към друг.
	— Партнер, ти се справи! — каза Едгар. — Нямам търпение да чуя подробностите. Но ми изглежда като спасение на косъм.
	Бош кимна и каза:
	— Знаеш ли, ако не ми беше разказал онзи слух за хора, които се качвали в самолета и не слизали от него, може би сега нямаше да съм тук с вас. Това ми даде силен коз.
	— Е, радвам се, че съм помогнал с нещо — отговори Едгар.
	Изнесеният команден пункт представляваше каравана без специална маркировка, вероятно конфискувана по дело за наркотици, а след това изтърбушена и преобзаведена. Бош и Лурдес влязоха в нещо, което изглеждаше като малка заседателна зала на борд на директори. Имаше разделителна стена с врата, водеща до електронен отсек. Оттам излезе агент Хован, стисна ръката на Бош и го поздрави с добре завърнал се.
	— Нещо за втория руснак? — поинтересува се Бош.
	Вече бе докладвал още от борда на самолета по време на полета към „Уайтман“ за скока без парашут на Игор. УБН бяха изпратили спасителен отряд.
	— Нищо — отговори Хован. — Но е крайно невероятно да е отървал кожата.
	Хован каза на Бош да седне така, че да го виждат всички. Лурдес седна отдясно на Бош, а останалите от екипа на СФПУ заеха местата от същата страна на масата. Влезе Валдес, хвърли на масата пред Бош раздел А на „Таймс“ и също седна.
	Историята бе водеща на първа страница, а заглавието беше за Бош като удар под кръста. Опита се да прочете съдържанието, докато агенти и униформени влизаха в пункта и заемаха места край масата.
C>
#	ДНК ОНЕВИНЯВА ЗАТВОРНИК, ОЧАКВАЩ ЕКЗЕКУЦИЯ
#	ОП иска отмяна на присъдата
@	Дейвид Рамзи, щатен кореспондент на „Таймс“

	Осъден на смърт за изнасилване и убийство през 1987 на актриса от Толука Лейк може да излезе на свобода като невинен още тази сряда, когато прокуратурата ще представи нова ДНК експертиза във връзка с длъжностно нарушение от страна на полицията в Лос Анджелис и ще поиска от съдията да отмени присъдата.
	Областната прокуратура на Лос Анджелис поиска разглеждане от Върховния съд на делото на Престън Бордърс, който е в затвора от почти трийсет години. Бордърс е изчерпил правото си на обжалване по случая и чака екзекуцията си в „Сан Куентин“ в момент, когато новосъздаденият от ОП Отдел за надзор на присъдите е решил да разгледа твърденията му, че е бил натопен за убийството на Даниел Скайлър.
	Скайлър била намерена изнасилена и убита в апартамента й в Толука Лейк. Бордърс имал познат, който преди това излизал с нея и бил свързан с престъплението, когато украшение, за което се твърди, че било взето от жертвата по време на нападението, било намерено в собствения му апартамент. В дело, изградено изцяло върху косвени улики, Бордърс е признат за виновен след едноседмичен процес и впоследствие осъден на смърт.
	Заместник ОП Алекс Кенеди разкри, че неотдавна извършен ДНК анализ на облеклото на жертвата показва съвпадение на малко количество телесна течност, открита по облеклото, и сериен изнасилвач на име Лукас Джон Олмер, за когото било известно, че е действал в Лос Анджелис по онова време. По-късно Олмер е осъден за сексуални престъпления по няколко други несвързани с този случаи и е починал в затвора преди две години.
	Кенеди казал на следователите, че сега вярва, че Олмер е убил Скайлър и че пак той може да е отговорен за две други убийства на млади жени, за които полицията е подозирала, но така и не го е обвинила за тях.
	„Смятаме, че Олмер я е издебнал и убил, като е влязъл през балконска врата, оставена отключена — каза Кенеди. — Той е бил сериен престъпник, дебнел жертвите си в онзи район“.
	Съдебните документи, получени от „Таймс“, разкриват, че Бордърс и адвокатът му Ланс Кронин заявяват, че украшението, намерено в апартамента на Бордърс, е било подхвърлено там от детектива, който е бил главен следовател по случая.
	„Това е тежка съдебна грешка — заяви Кронин. — Г-н Бордърс е загубил повече от половината си живот заради нея“.
	Кронин и съдебните документи идентифицират двамата детективи, извършили претърсването на апартамента и съобщили за намирането на украшение в тайник, които са Хиеронимъс (Хари) Бош и Франсис Шийхан. „Таймс“ научи, че Шийхан е починал, а Бош е напуснал ЛАПУ преди три години.
	По време на процеса през 1988 година Бош е дал свидетелски показания, че е намерил украшението — описвано като медальон с форма на морско конче, — скрито във фалшиво дъно на лавица за книги по време на претърсването на апартамента на Бордърс. Бордърс — актьор, познавал Скайлър от кастинги и занятия по актьорско майсторство — бил арестуван малко след това.
	Бош не бе открит за коментар по случая. Той е добре известен детектив в ЛАПУ в течение на над две десетилетия и е участвал в редица нашумели разследвания. Сега работи като детектив доброволец в ПУ на Сан Фернандо. Миналата седмица е участвал в разследване на убийството на двама аптекари по време на обир на аптека в основния пазарен комплекс в малкия град в долината Сан Фернандо.
C$
	Репортажът продължаваше на вътрешна страница, но Бош бе прочел достатъчно и нямаше желание да разгръща вестника на раздела със снимката си. Усещаше, че всички натъпкани в помещението в момента го наблюдават и вече знаят отлично какво казва материалът за него.
	Пусна вестника на пода до стола си. Всичко без съмнение бе постановка на Кронин или Кенеди. В онова, което бе прочел — преди продължението на вътрешната страница, — изобщо не се споменаваше за друго мнение относно невинността на Бордърс. Не се споменаваше и че Мики Холър вече — дано! — е завел иск за спиране на действията на ОП.
	Бош огледа присъстващите. Срещу него седеше Хован. До него бе Джо Смит, неговият инструктор за работата под прикритие.
	— Окей, две неща, преди да започнем — каза Бош. — Не съм вземал душ от сряда, за което се извинявам. Ако ви се вижда забавно от местата, на които седите, радвайте се, че не сте на моето място. Второто нещо е, че днешният репортаж в „Таймс“ е пълна дивотия. Не съм подхвърлял никакви улики нито в този, нито в който и да било друг случай и Престън Бордърс никога няма да излезе на свобода. Можете да проверите пак след слушането в сряда и аз съм убеден, че „Таймс“ ще помести материал, в който това ще бъде направено пределно ясно.
	Пак огледа лицата на събралите се. Няколко души кимнаха одобрително, но повечето следователи по никакъв начин не показваха дали му вярват, или не. Той очакваше точно такава реакция.
	— Така… — продължи той. — Колкото по-бързо приключим с останалото, толкова по-скоро ще се добера до душ. Как искате да започнем?
	Погледна към Хован. В крайна сметка караваната бе на неговото ведомство и Бош смяташе, че това го прави най-старши.
	— Ще имаме въпроси, но аз мисля, че можеш да започнеш откъдето желаеш — каза Хован. — Защо не очертаеш основните моменти и ще продължим оттам нататък.
	Бош кимна.
	— Добре. Голямата новина е, че Сантос вече не съществува — започна той. — Руснаците са го изхвърлили в Салтон. Един от тях ми го каза точно преди да опитат да направят същото и с мен.
	— И защо ти го е казал? — попита непознат на Бош агент. — Руснаците обикновено не се пречупват толкова лесно.
	— Не се пречупи — поправи го Бош. — Готвеше се да ме убие. Козовете бяха в ръцете му и той искаше да злорадства, предполагам. Той също така подсказа, че двамата с партньора му — говоря за другия, който скочи — са убили в понеделник бащата и сина аптекари.
	— Подсказа? — попита Лурдес.
	— Да, подсказа — потвърди Бош. — Попитах го направо дали те са убили бащата и сина. Не го отрече. Каза, че те са получили каквото са заслужавали. Усмихваше се, като го каза. Но малко след това нещата се промениха и предимството премина на моя страна. И тогава го убих.


>>	30

	Задържаха го три часа в мобилния команден пункт и поне половината от това време премина в уточняване с най-големи подробности на случилото се сутринта в самолета. С изключение на Едгар всички присъстващи по един или друг начин бяха участници в разследването на смъртта и имаха различни въпроси. Понеже убийството на руснака бе станало във въздушното пространство над морето Салтон, случаят се бе превърнал в юридически казус. Беше постигнато съгласие Националното управление по безопасност на транспорта да бъде уведомено за смъртта, но общото ръководство щеше да остане в ЛАПУ, защото самолетът с трупа бе кацнал на летище „Уайтман“, което бе на територията на Лос Анджелис.
	Оперативката в командния пункт бе последвана от двучасов оглед на ограниченото вътрешно пространство на самолета, по време на който Бош се опита да покаже на следователите за какво бе разказвал предните три часа. Накрая се споразумяха той да остане достъпен до края на седмицата за евентуални уточнения от страна на всички агенции. Беше освободен горе-долу едновременно с трупа на руснака — за него той си оставаше Иван, — който бе транспортиран до патолозите за аутопсия.
	Междувременно научи, че УБН събира отряд за операция срещу лагера до Слаб Сити с цел задържане на останалите играчи в наркомрежата. Беше решено до завършване на операцията да се поддържа информационно затъмнение за медиите.
	Бош бе откаран в СФПУ от Лурдес. Беше оставил там джипа си, заедно с истинските си документи за самоличност и мобилния си телефон. Освен това тя трябваше да прибере окървавените му дрехи като веществено доказателство в бъдещото следствие. Докато пътуваха, той свали прозореца от своята страна, понеже не можеше да понася собствената си миризма.
	— Ще говориш ли с госпожа Ескивел за случилото се?
	— Мисля, че ще е добре да изчакаме, докато не получим разрешение от УБН — отговори Лурдес. — Да не би да искаш да дойдеш с мен?
	— Не-е… тя ще е по-спокойна само с теб, а и ти знаеш испански. Освен това случаят си е твой.
	— Да, но ти го разреши.
	— Няма да съм сигурен в това, докато не открият Игор.
	— Ами… морето е солено, значи плаваемостта е по-висока. Рано или късно ще го намерят.
	От оперативката тя вече знаеше кои са Иван и Игор. Даването на имена на основните действащи лица бе улеснило разказването на цялата история, но в интерес на истината, никой не знаеше истинските им имена. Бош се замисли за това и се сети за жената с татуировките — друго лице, чието истинско име не знаеше.
	— Какво стана с жената, която Хован и Едгар задържаха в аптеката в събота?
	— Направиха й досие и я изпратиха във Ван Найс.
	Арестът на СФПУ не бе предназначен за задържане на жени. Жените се пращаха в ареста на Ван Найс, който бе под юрисдикцията на ЛАПУ и разполагаше както с женско крило, така и с център за детоксикация.
	— Случайно да си чула истинското й име?
	— Ъ-ъ… да… чух го. Беше… какво беше… Елизабет някоя си. Клейбърг или Клейтън… едно от двете. След малко ще си спомня.
	— Беше ли контактна?
	— Питаш дали ни е благодарила, че сме я измъкнали от практическото робство, което ти описа на оперативката? Не, Хари, тя не спомена такова нещо. По-скоро бих казала, че беше ядосана, че е задържана и няма да си получи в ареста следващото хапче.
	— Не долавям в гласа ти нотка на симпатия.
	— Не си прав. Всъщност й съчувствам. Занимавам се с наркозависими през целия си живот, включително в собственото ми семейство, но е трудно да се намери балансът между съчувствието и нещастието, което те носят на своите семейства и околните.
	Бош кимна. Разбираше я. Но усещаше, че я тревожи и нещо друго.
	— Мислиш ли, че съм подхвърлил уликата в онзи случай отпреди трийсет години?
	— Какво?! Защо повдигаш този въпрос?
	— Защото усещам, когато хората около мен са разстроени. Ако става дума за това, нямаш причина за безпокойство. Вестникът представя нещата по неприятен за мен начин, но няма да им се получи. Това си е оклеветяване.
	— Опитват се да те натопят?
	Скептицизмът в гласа й започваше да обижда Бош, но той се опита да не му обръща внимание.
	— Точно така. И това ще се разбере по време на слушането — увери я той.
	— Надявам се да стане така.
	Пристигнаха в управлението и паркираха отстрани. Бош влезе в новия арест, съблече се пред дежурния полицай и пусна дрехите си в дадения му кашон. Докато полицаят отнасяше кашона на Лурдес за обработка, той влезе в банята и остана под хладната струя цели двайсет и пет минути, като използва щипещия антибактериален сапун върху всеки квадратен сантиметър от кожата си.
	Когато се изми и изсуши, му дадоха арестантски гащеризон и голф тениска от годишния благотворителен турнир, провеждан от управлението. По обувките му също бе имало следи от кръв, така че и те бяха заминали с кашона, затова обу арестантски сандали.
	Не му пукаше как изглежда. Беше чист и отново се чувстваше човешко същество. Мина през детективското бюро, за да вземе ключа за „кабинета“ си в килията — беше оставил там и ключа за колата, документите си и телефона. Лурдес беше в стаята за оперативки. Беше разстлала на масата плътна опаковъчна хартия и правеше снимки на отделните части от облеклото на Бош, преди да ги запечата поотделно в торбички за веществени доказателства.
	— Изглеждаш съвсем чист — коментира тя, като го погледна.
	— Да, готов съм да играя голф за каузата — усмихна се той. — Съжалявам, че ти се падна да се занимаваш с тази гадост.
	— Много кръв.
	— Да, постарах се да го уцеля в уязвимите места.
	Тя го погледна пак. Лицето й издаваше, че напълно разбира колко за малко се е разминал със смъртта.
	— Имаш ли още ключа, който ти дадох за стария арест?
	— В горното ми чекмедже е. Тръгваш ли си?
	— Да. Ще се обадя на адвоката си и на дъщеря си, а след това ще спя поне двайсет часа.
	— Утре следва втората част на всичко това.
	— Е, пошегувах се за двайсетте часа. Но трябва да поспя малко.
	— Окей, значи ще се видим утре, Хари.
	— До утре.
	— Радвам се, че си добре.
	— Благодаря ти, Бела.
	Бош пресече улицата, мина през двора на склада на „Комунални услуги“ и влезе в стария арест. Когато стигна до импровизираното си бюро, забеляза, че някой е оставил плик с марка, адресиран до него в полицейското управление. Реши да му обърне внимание по-късно. Сгъна го и понечи да го прибере в задния си джоб и чак тогава се усети, че гащеризонът няма никакви джобове. Затова пъхна плика под колана, събра си нещата, излезе и заключи.
	На екрана на телефона му пишеше, че има седемнайсет непрослушани гласови съобщения. Изчака да излезе на магистралата в посока юг и започна да ги пуска едно след друго, докато шофираше.
C>
	Петък, 13:38: Просто исках да знаеш, че пушката е заредена и на рамо. Заведох молба за изслушване и залпът е произведен. И едно предупреждение, брат ми? Бъди готов: може да има силна реакция. Окей, ще говорим следващата седмица. А, и между другото, обажда се твоят адвокат и сега е петък следобед. Знам, знам, че те няма и вършиш някаква тайна полицейска работа някъде. Но ми се обади, ако ти се прииска, през уикенда.
	Петък, 15:16: Хари, Луси съм, обади ми се. Важно е.
	Петък, 16:22: Детектив Бош, Алекс Кенеди се обажда. Бих желал да ми се обадите възможно най-скоро. Благодаря ви.
	Петък, 16:38: Хари, пак съм Луси, какво, по дяволите, си направил? Аз се опитвах да бдя над теб, а ти ми стоварваш това? Ти, просто… Кенеди е жаден за кръв. Обади ми се.
	Петък, 17:51: Мамка му, Хари, това е старият ти партньор, помниш ли ме? Аз разчитах на теб, а ти на мен. Кенеди иска да те разкара от този свят. Опитвам се да го сдържам, но не съм сигурна, че той ме слуша. Трябва да ми се обадиш и да ми кажеш какво си намислил. Аз искам истината не по-малко от теб.
	Петък, 19:02: Ало, детектив Бош, обажда се Дейвид Рамзи от „Лос Анджелис Таймс“. Извинявам се, че звъня на личния ви телефон, но този уикенд ще работя върху материал за случая Престън Бордърс. Бих се радвал да чуя какво мислите за някои от нещата, които намерихме в съдебните документи. Ще ме намерите на този номер цялата нощ. Благодаря.
	Събота, 8:01: Ти май знаеш всички номера, а? Мислех си, че ако ти се обадя от непознат номер, може да вдигнеш и да отговориш на стария си партньор. Не те разбирам, Хари. Но ръцете ми вече са вързани. „Таймс“ ще го публикуват. Днес излиза в уебсайта им, а утре и във вестника. Не го исках и ако беше говорил с мен, мисля, че можеше да се предотврати. Само помни, че опитах.
	Събота, 10:04: Детектив Бош, отново се обажда Дейвид Рамзи от „Таймс“. Наистина искам да чуя вашето мнение за историята. Съгласно съдебните документи вие сте подхвърлили ключова улика, свързваща Престън Бордърс с убийството на Даниел Скайлър през хиляда деветстотин осемдесет и осма. Повярвайте ми, надявам се някак да реагирате. Това е взето от документите, заведени в съда от прокуратурата, следователно не е незаконно да се публикуват, но аз искам да чуя и вашата страна на нещата. Ще бъда на този номер през целия ден.
	Събота, 11:35: Ало, тате, исках да ти кажа здрасти и да разбера какво планираш за уикенда. Мислех да намина днес. Окей, обичам те.
	Събота, 14:12: Тате, дъщеря ти е. Помниш ли ме? Къде си? Прозорецът ми за идване се стеснява. Обади ми се.
	Събота, 15:00: Пак е Дейвид Рамзи. Повече не можем да задържим материала, детектив Бош. Идвах до вас, звънях на всичките ви номера. Няма отговор. Изминаха почти двайсет и четири часа. Ако не ми се обадите през следващите два часа, редакторите ми казват, че отиваме на публикуване, без да знаем мнението ви. Но в името на истината ще документираме всичките ни опити да се свържем с вас. Благодаря ви. Надявам се все пак да се обадите.
	Събота, 19:49: Холър се обажда. Видя ли страницата на шибания „Таймс“? Знаех, че ще има ответна реакция, но това надминава всичко. Те дори не ме потърсиха. Не споменават за нашата молба, нито за нашето мнение. Това просто е платена поръчка. Този задник Кенеди се опитва да нареди колодата. Е, просто ръчка в грешния кошер. Обади ми се, брат ми, за да измислим заедно какво ще правим.
	Събота, 21:58: Тате, вече се безпокоя. Не отговаряш на нито един от телефоните си и започвам да се страхувам. Обадих се на чичо Мики и Люси и двамата ми казаха, че и те са се опитвали да се свържат с теб. Мики каза, че си го предупредил, че излизаш от обръщение. Не знам какво става, но ми се обади. Моля те, тате!
	Събота, 21:16: Тате, изплашена съм. Идвам си.
	Неделя, 11:11: Обади ми се веднага щом чуеш това, брат ми. Трябва ни среща адвокат-клиент. Имам няколко идеи как да подобрим шансовете си и да смачкаме тези лайна. Обади ми се.
	Неделя, 12:42: Тате, видях вестника и знам какво става. Не може да е толкова лошо. Това просто не означава нищо. Само се прибери. Тук съм. Ела си у дома.
	Неделя, 14:13: Обади се на адвоката си. Чакам.
C$
	Бош бе смазан от емоцията в гласа на дъщеря си. Усещаше, че тя едва сдържа сълзите си и се старае да е силна заради него. Но бе явно, че си бе мислила за най-лошото. Че професионалното унижение и подозрението към него, внушавани от историята в „Таймс“, са го принудили да изчезне или… нещо по-лошо. В този момент Бош се закле в себе си, че виновните ще си платят за престъплението срещу дъщеря му.
	Първото му обаждане беше до нея.
	— Тате! Къде си?
	— Съжалявам, момичето ми. Телефонът ми не беше в мен. Бях по задача и…
	— Как е възможно да не си чул всички съобщения, които ти оставих? Боже мой… мислех си, че… не знам, мислех, че си направил нещо.
	— Не, те не са прави. Вестникът греши, ОП греши, а аз и чичо ти ще го докажем тази седмица в съда. Уверявам те, че не съм направил нищо нередно и че независимо от всичко не бих направил някоя глупост със себе си. Това не бих могъл да ти го причиня.
	— Знам, знам… Съжалявам. Но просто откачих след като не можах да те намеря.
	— Бях под прикритие за няколко дни във връзка със случай и…
	— Какво? Бил си под прикритие? Това е лудост!
	— Не исках да ти казвам предварително, за да не се безпокоиш. Но бях без телефона си. Просто нямаше как да го взема с мен. Както и да е, ти къде си? Още ли си у дома?
	— Да, тук съм. На вратата бе оставена визитка от репортера, написал материала.
	— Разбрах, че и той се е опитвал да ме намери. Бил е използван. Ще се оправя с това по-късно. Сега съм на път към къщи. Ще ме изчакаш ли?
	— Естествено. Тук съм.
	— Окей, сега трябва да се обадя тук-там. Ще се прибера до половин час.
	— Окей, тате. Обичам те.
	— И аз.
	Бош затвори. Пое дълбоко въздух и гневно удари с длан по волана. Греховете на бащите*, помисли си. Неговият живот и неговият свят за пореден път бяха смачкали дъщеря му. И ако се бе заклел да накаже виновните, това не включваше ли и него самия?
	[* Препратка към много текстове в Библията (Исая 43:27, Изход 20:5, 34:7, Числа 14:18 и много др., в някои от които се говори за „беззаконие“ на бащите/праотците). — Б.пр.]
	Следващото му позвъняване бе до Холър.
	— Бош! Къде изчезна бе, човече?
	— Извън контакт, както си могъл да се досетиш. Бях без телефон. И разбира се, скандалът е налице.
	— Именно. Мисля, че всичко това ни дава основания за реакция. Безотговорност, необмисленост… ти си избери термина.
	— За вестника ли говориш?
	— Да, за „Таймс“. Да им го начукаме. Дискредитиране, очерняне на репутацията.
	— Забрави. Рамзи е бил използван. Аз искам Кенеди и Кронин. И Мади не е могла да се свърже с мен. Мислила си е, че съм се заврял някъде и съм се самоубил.
	— Знам. Тя ми се обади. Не знаех какво да й кажа. Ти нищо не ми разказа.
	— Кронин и Кенеди ще си платят за това. Някак… по някакъв начин.
	— В сряда, брат ми. В сряда ще ги пометем.
	— Не съм сигурен дали да разчитаме, че съдията ще постъпи правилно.
	— Както и да е, трябва да се видим. Какво правиш в момента?
	— На път съм към къщи и искам да прекарам известно време с дъщеря ми.
	— Окей, обади ми се. Тази вечер съм свободен, ако по-късно имаш желание да излезеш. Иначе… какво имаш за утре?
	— Можем да се срещнем сутринта.
	— Хайде тогава да се уговорим така. Изведи Мади на вечеря, а ние ще се видим утре. „Ду Пар“ в осем?
	— Кой по-точно?
	— Ти избери.
	Холър живееше в края на Лоръл Каниън, което го правеше равноотдалечен от двата „Ду Пар“ — в Студио Сити и Фармърс Маркет в Холивуд.
	— Нека е в Студио Сити в случай че ме извикат в полицейското рано сутринта за уточнявания.
	— Ще бъда там.
	— Чуй ме, преди да свършим. Имам оставени съобщения от теб, Мади и репортера. Обаждала ми се е и Луси Сото. Говореше все едно е прозряла с каква мръсотия се е захванал Кенеди и е недоволна от това. Мисля, че може да застане на наша страна. Ако й покажем с какво разполагаме, може да имаме вътре човек, който да работи за нас.
	Мълчание.
	— Чуваш ли ме, Холър?
	— Да. Мислех… Хайде да оставим това решение за утре. Ще видим кое е най-добро, докато хапваме палачинки.
	— Става.
	Бош затвори. След разговорите с дъщеря си и с адвоката си започваше да се успокоява. А и имаше добър краткосрочен план. Замисли се за Сото и дали все пак да не й се обади. Вярно, че бяха партньори само за кратко през последната му година на работа в ЛАПУ, но за разлика от партньорството с Едгар, доверието между тях се бе задълбочило. Та той можеше да профучи на червено през кръстовище, ако тя му извикаше: „Чисто“. Без замисляне.
	Инстинктът му подсказваше, че това не се е променило.


>>	31

	Щом чу затварянето на входната врата, Мади изскочи от стаята си. Сграбчи Бош в отчаяна прегръдка, която го накара да се почувства едновременно безкрайно щастлив и страхотно нещастен.
	— Всичко е наред — успокои я той.
	Притисна главата й към сърцето си и я пусна. Тя отстъпи крачка назад и го изгледа, докато той правеше същото с нея. Можеше да види засъхналите следи от сълзи по лицето й. Стори му се някак пораснала от последния път, когато се бяха виждали. Не знаеше дали това е резултат на преживяното от нея през последното денонощие, или е вследствие на естествения ход на нещата. Беше минал само месец от последната им среща, но тя бе едновременно по-висока и по-слаба, а освен това бе оформила пясъчнорусата си коса в по-ниска прическа на кичури. В това имаше нещо професионално.
	— Господи… в какво си се облякъл? — възкликна тя.
	Бош свали поглед, за да се огледа. Арестантският гащеризон и особено сандалите бяха наистина шокиращи.
	— Ъ-ъ… това… ммм… е дълга история — уклончиво отговори той. — Трябваше да ми вземат дрехите като веществено доказателство и нямаха нещо по-подходящо.
	— Защо дрехите ти са веществено доказателство?
	— Ама… точно тази част прави историята дълга. Как стои въпросът с вечерята? Ще останеш ли, или трябва да се връщаш? Знам, че се готвеше за някакво пътуване, така ли беше?
	— Ще тръгваме утре, но е мой ред да готвя в неделя.
	Бош знаеше, че дъщеря му и трите й съквартирантки имат традицията да се редуват коя да готви неделя вечер — единствената вечер в седмицата, в която си бяха обещали да се хранят заедно. Мади не можеше да предаде приятелките си.
	— Но искам да чуя историята, тате — настоя тя. — Чаках те цял ден и смятам, че заслужавам да я чуя.
	Бош кимна — дъщеря му имаше право.
	— Окей, дай ми пет минути да се преоблека в нормални дрехи — каза той. — Не ми харесва да приличам на затворник.
	Тръгна по коридора към стаята си и й извика по пътя да полее растенията. През гимназиалните си години тя бе настояла да купят няколко саксии с различни растения за задната веранда и съвестно ги бе поливала редовно, но след заминаването й в колежа това задължение се бе прехвърлило на Бош и се оказа затруднително за човек с неговия график.
	— Вече го направих — извика му тя в отговор. — Бях толкова нервна, че ги полях два пъти!
	— Чудесно — извика и той. — Сега няма да ги мисля поне седмица.
	Отърва се с облекчение от затворническото облекло. Докато събличаше гащеризона, на пода падна пликът, адресиран до него. Бош го остави на нощната масичка, за да го отвори и прочете по-късно. Преди да облече своите дрехи, отиде в банята, за да избръсне петдневната си брада. Обу дънки, избра бяла риза с копчета и черни маратонки. По обратния път мина през кухнята, за да изхвърли гащеризона и сандалите в кошчето под мивката.
	Отиде при хладилника за бира. Нямаше и този факт не се промени, колкото и да се навеждаше, за да огледа подробно по-дълбоките ъгълчета.
	Изправи се и погледна бутилката бърбън върху хладилника. Отказа се, макар определено да имаше нужда от нещо, за да се успокои. Но като видя бутилката се сети, че бе решил да даде остатъка от скъпоценната течност на Едгар, за да му благодари за предупреждението относно полетите на самолета над морето Салтон.
	— Тате?
	— Да… извинявай.
	Върна се в дневната, за да разкаже историята. Нямаше никой друг на света, на когото Бош вярваше повече, отколкото на дъщеря си. Разказа й всичко, при това с повече подробности, отколкото бе споделил с групата в мобилния команден пункт. Мислеше, че подробностите ще са важни за нея, и в същото време знаеше, че й разказва за тъмната страна на света. Това бе място, за което тя трябваше да знае — или поне така смяташе той, — без значение как щеше да се развие собственият й живот. Завърши с извинение.
	— Съжалявам — каза той, — може би не беше нужно да знаеш всичко това.
	— Не, трябваше — настоя тя. — Просто не мога да повярвам, че си го направил по собствена инициатива. Но си извадил такъв късмет! Та онези хора са можели да те убият. И аз щях да остана самичка.
	— Съжалявам… Мислех си, че с теб всичко ще е наред. Ти си силна. И вече си самостоятелна. Знам, че имаш съквартирантки, но си независима. Смятах…
	— Много ти благодаря, тате.
	— Виж… пак извинявай. Но исках да заловя тези хора. Онова, което е направило момчето — синът имам предвид, — е много благородно. Когато всичко излезе наяве, хората сигурно ще кажат, че е бил наивен глупак и е нямал представа с какво се захваща. Но няма да научат истината. Той е бил благороден. А това вече не се среща толкова често по света. Хората лъжат, президентите лъжат, корпорациите лъжат… светът е грозен и все по-малко са онези, които се осмеляват да се опълчат. Знаеш ли… мисля, че не исках направеното от онзи младеж да отиде на… Не исках да се измъкнат, казано простичко.
	— Разбирам. Но следващия път помисли и за мен. Ти си всичко, което имам.
	— Да, обещавам. Но и ти си всичко, което имам.
	— Разкажи ми сега другата история. Онази от днешния вестник.
	Тя вдигна визитката на Дейвид Рамзи, която бе намерила оставена на входната врата. Това напомни на Бош, че още не е прочел целия материал в „Таймс“. Сега й разказа за случая „Даниел Скайлър“ и опита на Престън Бордърс да се измъкне от предстоящата екзекуция и да натопи Бош, че му е подхвърлил улика с критично значение за процеса. Разказът му продължи дълго, но в един момент тя се усети, че закъснява, защото я чакаше дълъг път чак до околия Ориндж. Вече бе решила да купи вечерята по пътя, вместо да готви посред нощ.
	Прегърна го продължително и излезе. При колата си спря и каза:
	— Тате, искам да дойда на слушането в сряда.
	При нормални обстоятелства на Бош нямаше да му хареса тя да присъства на слушания по неговите случаи. Но сега бе по-различно, защото имаше чувството, че процесът е срещу него. Следователно имаше нужда от цялата морална подкрепа на света.
	— Ами Импириъл Бийч? — напомни й той.
	— Е, ще се прибера достатъчно рано — махна с ръка тя. — Ще взема влака.
	Извади телефона от задния си джоб и отвори приложение.
	— Какво правиш?
	— Това приложение се казва „Метролинк“. Ти нали казваше, че си смятал да дойдеш с влака, за да ме видиш. Инсталирай си това приложение. Ето, аз например мога да взема влака в шест и трийсет, който пристига на Юниън Стейшън в осем и двайсет.
	— Сигурна ли си?
	— Да, ето го написано…
	— Не, имам предвид идването ти.
	— Разбира се. Искам да съм тук заради теб.
	Бош я прегърна пак.
	— Добре, ще ти изпратя подробностите. Не мисля, че заседанието ще е преди десет. Значи можем да закусим преди него… освен ако не трябва да се видя с чичо ти.
	— Добре, както се получи.
	— Какво ще вземеш за вечеря?
	— Избрала съм „Занкоу“, после колата ми цял месец ще мирише на чесън.
	— Може и да си заслужава.
	„Пиле Занкоу“ беше местна верига закусвални за арменска храна, която им бе любима от години.
	— Чао, тате.
	Той остана на тротоара, загледан как колата й се смалява, взема завоя и изчезва надолу по хълма. Върна се в къщата, погледна оставената от дъщеря му на масата визитка и се замисли дали не е време да се обади на Рамзи и да му разясни как стоят нещата в действителност. Реши да се въздържи. Рамзи не му беше противник и щеше да е по-добре да не използва вестника, за да уведомява истинските си противници за онова, което ги чакаше. Репортерът на „Таймс“ несъмнено щеше да е в съда в сряда и щеше да научи истината на място. Бош просто трябваше да стисне зъби и да остане в сянката, в която го бе запратила публикацията във вестника.
	Отвори телефона си, потърси онлайн номера, обади се във Ван Найс и поиска да говори с началника там. Представи се и каза, че иска да разговаря със задържана в женското крило.
	— Не може ли да почака? — въздъхна служителят. — Неделя вечер е и нямам кого да пратя да дежури в стаята за разговори.
	— Става дума за двойно убийство — настоя Бош. — Налага се да говоря с нея.
	— Добре, как се казва?
	— Елизабет Клейбърг.
	Бош го чу да чука по клавиатурата на компютъра.
	— Не — проговори след малко служителят. — Нямаме такава.
	— Извинявам се, имах предвид Клейтън — поправи се Бош. — Елизабет Клейтън.
	Ново въвеждане.
	— И нея я нямаме — уведоми го той. — Освободена е с подписка.
	— Чакайте малко — сепна се Бош. — Кой я е пуснал?
	— Нямахме избор — каза събеседникът му. — Такива са правилата за избягване на пренаселеност. Нарушение без насилие.
	Затворите в страната бяха препълнени и задържаните с леки закононарушения по правило или биваха освобождавани бързо заради минималните си присъди, или пускани, без да внасят гаранция. Елизабет Клейтън явно попадаше в последната категория и беше освободена след само ден в ареста и преди да бъде вкарана в заведение за лечение срещу наркозависимост.
	— Момент така, а защо не е в детоксикацията? — попита Бош. — Вече и оттам ли освобождавате предсрочно?
	— Тук при мен не е отбелязано, че е била в детоксикация — оправда се служителят. — А и за там има списък на чакащи. Съжалявам, детектив.
	Бош сдържа раздразнението си и беше на път да благодари на служителя и да затвори. В този момент се сети за нещо друго.
	— А бихте ли проверили още едно име за мен. Просто ме интересува още ли е при вас?
	— Казвайте.
	— Мъж, бял, фамилия Броуди. Нямам собствено име.
	— Това може да се… не, намерих го. Джеймс Броуди, също арестуван в събота, същото обвинение — измама с рецепти. Да, и той е бил изритан навън.
	— Едновременно с Клейтън?
	— Не, по-рано. Два часа преди нея. Повечето нарушители с насилие са мъже и е важно да имаме свободни места за тях. Затова мъжете нарушители, неизползвали насилие, се освобождават преди жените.
	Бош благодари и затвори. След пет минути беше в джипа си и караше по извиващия се път надолу към магистрала 101. Когато се качи на нея, пое на север, обратно към Долината и Ван Найс. По пътя се обади на Сиско и се опита да организира нещата за Елизабет Клейтън, ако той я открие.
	Арестът, от който бяха освободени Клейтън и Броуди, се намираше на последния етаж на полицейското управление към Долината, около което имаше цял миниадминистративен център, като съдебната палата, библиотеката и сателитното кметство бяха по периферията на площада.
	Бош паркира на булевард „Ван Найс“ в западния край на площада и тръгна към полицейското бюро на Долината в другия край на оградения с дървета бетониран площад. Беше неделя вечер и площадът бе пуст с изключение на бездомници, завладели всяко свободно общинско кътче в града. Бош не можеше да си спомни кога за последен път бе идвал тук, но му се струваше, че е било преди поне две години. Храстите по контурите на сградите и хвърлящите сянка дървета бяха изсечени. Повечето бяха подменени с палми, които не предлагаха никаква сянка. Той знаеше, че това е скрит опит да се ограничи до минимум броят на бездомниците тук.
	Провери всеки ъгъл, покрай който мина, и огледа всяко лице, което го погледна. Не видя нито Клейтън, нито Броуди. Библиотеката — обикновено бастион за онези, които нямаше къде да отидат — бе затворена. Бош обходи едната страна на площада, стигна до сградата на полицейското, след което тръгна обратно и мина по дължина от другата страна. Усилията му не доведоха до нищо и той се върна при колата си.
	Седна зад волана, замисли се над нещата и позвъни на телефона, който Джери Едгар му бе дал с настояването да му се обажда по всяко време. Едгар отговори със сънен глас.
	— Джери, Хари съм. Станал ли си?
	— Дремех. Ти, надявам се, си се наспал добре.
	— Да, донякъде, но имам въпрос.
	— Казвай.
	— Става дума за жената, която ти и Хован арестувахте вчера в аптеката заедно с още няколко.
	— Да, с бръснатата глава.
	— Именно. Бела ми каза, че била задържана във Ван Найс. Току-що бях там, но те са я изритали на свобода преди два часа.
	— Нали ти казах, Хари, че това престъпление не е сред високоприоритетните. Нямам представа кога това ще се промени. Може би ако умрат един милион души, хората ще се събудят и ще обърнат внимание.
	— Да, разбрах това. Имам въпрос: къде би могла да отиде? Изхвърлят я на улицата, сигурно има силна нужда от дозата си и свобода на придвижване.
	— Боже, човече, нямам идея къде…
	— Официално ли е била задържана, с обвинение, имам предвид?
	— Да, аз оформих документите. Аз и Хован ги обработихме.
	— Но претърсихте ли я? Какво носеше?
	— Имаше фалшив документ за самоличност, Хари. И нищо повече.
	— Да, ясно… бях забравил. Ех, мамка му!
	Настъпи къса пауза, преди Едгар да проговори.
	— За какво ти трябва? Тя е пътник, това се вижда с просто око.
	— Не е каквото може би си мислиш. Един от групата, която сте задържали, също е бил освободен набързо.
	— Онзи, дето искаше да не ти се бърка.
	— Да, защото го беше набрал срещу мен и нея. Та днес научих, че са го пуснали от същия арест няколко часа преди нея. И ако двамата се засекат на улицата, той ще си го изкара на нея или ще намери начин да я използва, за да си набави следващата доза. Не мога да допусна да се случи нито едното, нито другото.
	Бош беше чувал, че в подземния свят на наркоманите не е необичайно мъж да работи в комбина с жена, като й осигурява защита, докато тя припечелва чрез предлагане на сексуслуги. И много често подобно сдружение бе против волята на жената.
	— Уф, Хари, не знам — каза Едгар. — Къде си?
	— Срещу ареста във Ван Найс — отговори Бош. — Огледах наоколо, но не я забелязах.
	Този път паузата бе по-дълга.
	— Хари, какво става? Искам да кажа… доста време мина, но аз още помня Елинор.
	Бившата съпруга на Бош и майка на дъщеря му. Вече покойница. Бош бе забравил, че двамата с Едгар бяха партньори, когато той се бе запознал с нея и се бяха оженили. Едгар, изглежда, също бе доловил приликата й с Елизабет Клейтън.
	— Виж, не е това — отговори Бош. — Тя ми направи услуга, докато бях под прикритие. Задължен съм й, а сега тя е накъде на улицата. Както и онзи тип Броуди.
	Едгар не каза нищо, но се усещаше, че не е убеден.
	— Трябва да затварям — продължи Бош. — Ако се сетиш за нещо, обади ми се, партнер.
	И затвори.


>>	32

	Потегли на север по булевард „Ван Найс“, като поглеждаше всеки пешеходец и във всяка ниша на всяка фасада на всеки магазин или фирма. Знаеше, че става дума за игла в купа сено, но нямаше никакви други идеи. Мина му през ума да се обади на дежурния в участъка във Ван Найс, за да го помоли да изпрати искане до всички патрули в района, но знаеше, че в неделя вечер броят на колите из улиците ще е минимален, а и искане от СФПУ няма да бъде разгледано с висок приоритет. А и можеше да му донесе неприятности, ако началник Валдес започнеше да му задава същите въпроси като Джери Едгар.
	Затова продължи самостоятелното си издирване. Зави на „Роскоу“ и пое на юг. След двайсетина минути му се обади Едгар.
	— Хари, още ли я търсиш?
	— Да, имаш ли нещо?
	— Виж, съжалявам за съмненията си отпреди малко. Сигурен съм, че имаш основателна причина да…
	— Джери, имаш ли нещо за мен, или само си бъбрим, за да убием време? Защото аз…
	— Добре де, имам нещо. Имам…
	— Дай ми го тогава.
	Бош спря до тротоара, за да чува по-добре и може би да си води бележки.
	— Имаме нещо тук, което наричаме „горещи“ — каза Едгар. — Говоря за доктори, които са попаднали в радара ни като вероятно замесени с капери и писане на съмнителни рецепти. Говоря за доктори, на които базираме случаите.
	— И Ефрам Ерера е сред тях?
	— Още не, понеже не бях завел онова оплакване, помниш ли?
	— Да.
	— Както и да е, преди малко се обадих на една колежка и я попитах за Ван Найс. Тя ми разказа, че имали сто „горещи“, които въртели клиники по „Шърман Уей“. При това става дума за работа без почивен ден. Имало информация, че ако си жена и ти трябва рецепта, докторът ще ти предложи отстъпка срещу „специална услуга“, ако се досещаш какво имам предвид. Бил над седемдесетте, но…
	— Как се казва клиниката?
	— „Шърман Хелт енд Мед“ на пресечката „Шърман Уей“ и „Кестър“. Докторът се казва Али Рохат. Наричали го Али Химика, защото предписвал лекарства — „химия“ — и бил „всичко в едно“, тоест изписвал рецептата и я изпълнявал. Ако твоето момиче е в курс как стават нещата, няма как да не знае за него.
	— Тя не е „моето момиче“, но ти благодаря за информацията, Джери.
	— Шегувах се, човече. Все още си Хари Коравия след толкова години.
	— Да, така е. Този Али Химика… как така не сте му дръпнали шалтера, след като се знае за него?
	— Както ти казах преди, Хари, това е трудна материя: медицинска бюрокрация, бюрокрацията в Сакраменто… Но един ден ще му пуснем кепенците.
	— Добре, благодаря за помощта. Сетиш ли се за още нещо, веднага ми се обади.
	Бош затвори и потегли. Направи обратен завой и пое нагоре по „Ван Найс“ към „Шърман Уей“, където зави на запад. Пресече на „Кестър“, без да забележи клиниката. Продължи още няколко пресечки и зави обратно.
	На второто минаване я видя на вътрешен ъгъл на пазарен център, разположен на малък площад. Имаше отворени магазин за алкохолни напитки и пицария, паркингът бе наполовина пълен с коли. Бош свали сенника, за да се маскира донякъде, и влезе. Мина през паркинга, без да изпуска клиниката от поглед. Имаше и пряк път към задна улица или може би друг паркинг. Входът на клиниката беше именно в този пряк път, което му даваше естествено визуално прикритие. С бърз поглед Бош забеляза, че пред вратата на клиниката се тълпят хора, но не можа да идентифицира никого.
	Зави, за да напусне паркинга, и измина цяла пресечка, преди да намери уличка, която щеше да го изведе в задната част на пазарния площад. Сви по нея и видя разчертани места за паркиране точно зад магазините по площада. Първата от паркираните коли в прекия път беше „Мерцедес“ с табела, на която пишеше „Д-р Али“. Докато преминаваше, можа да разгледа по-добре хората, събрали се пред вратата на клиниката. Трима мъже, напълно непознати на Бош, с изключение на това, че бяха с одърпани дрехи и имаха безутешното изражение на наркомани. Едва не се усмихна, когато видя, че единият е с шина на коляното.
	На „Шърман Уей“ зави надясно и отново влезе през основния вход за затворения площад. Влезе в първата лента и паркира на място, откъдето можеше да вижда по дължина на прекия път. Клиентите бяха само силуети, но бе сигурен, че ще разпознае излизаща от клиниката жена.
	Извади телефона си, въведе в „Гугъл“ името на клиниката и получи телефонен номер. Обади се и попита жената, която му отговори, до колко ще е отворено.
	— Скоро затваряме — каза му женският глас. — Докторът трябва да си тръгне в осем.
	Бош й благодари и затвори. Погледна китката си и разбра, че е пропуснал да си сложи часовника след края на работата си под прикритие. Отмести поглед към таблото и видя, че разполага с двайсет минути. Намести се на седалката и прикова поглед върху входа на клиниката.
	След десетина минути вниманието му бе привлечено надясно към пицарията. Тя изглеждаше като място за купуване на храна за вкъщи или доставка по домовете, но все пак имаше две масички на тротоара пред входа. Бош забеляза мъж по престилка да наднича през вратата и да говори с мъжа, седящ без компания на една от масичките. Седналият беше частично скрит от погледа на Бош заради редица растения в саксии. Дори нямаше да го забележи, ако не се бе показал онзи с престилката.
	За Бош изглеждаше сякаш мъжът с престилката подканя другия да си тръгне. Сочеше му към паркинга. Бош свали прозореца си, за да чуе разговора, но той прекъсна внезапно, когато човекът зад растенията стана и изруга онзи от пицарията. След това излезе иззад заграждението и се отправи към редицата магазини в посока на „Шърман Уей“.
	Бош го позна моментално — беше Броуди.
	Градусът на напрежението се вдигна и Бош усети стягане в сърцето. Разбра всичко — Броуди знаеше за Али Химика, но толкова скоро след излизането си от ареста нямаше пари и какво друго да предложи. Явно бе проследил Елизабет Клейтън от ареста и сега я чакаше да излезе с хапчета, които да й отнеме и после да нанесе безсмисленото си отмъщение.
	От друга страна, не бе невъзможно двамата да са дошли заедно в клиниката и сега Броуди просто да чакаше Клейтън да излезе, само че от малкото, което Бош бе разбрал за нея, тя не обичаше да се обвързва с други и беше от типа „Остави ме на мира!“.
	Слезе от джипа, бързо го заобиколи и вдигна капака на багажника. Понеже така и не бе получил служебна кола от СФПУ, носеше в колата си комплект работни принадлежности: сак, пълен с лична екипировка, която можеше да му потрябва в различните обстоятелства, които можеха да възникнат по време на разследване. Погледна през рамо и видя Броуди да стига до края на площада и да завива на ъгъла в посока запад. Бош знаеше, че този път ще го изведе до задната уличка и може би на прекия път, където Клейтън можеше да излезе от клиниката.
	Бързо отвори ципа на сака и разрови съдържанието. Измъкна бейзболна шапка на „Доджърс“ и я нахлупи на главата си, като дръпна козирката ниско над челото си. Взе и две „свински опашки“. Нави ги, за да се съберат в задния джоб на дънките му. Затвори сака и хлопна капака на багажника. Беше готов.
	След като провери ъгъла на площада, за да се увери, че от Клейтън няма и следа, тръгна натам, където бе видял за последно Броуди. Измина бързо разстоянието и зави на тротоара през „Шърман Уей“. Броуди не се виждаше никакъв и за Бош това бе потвърждение, че се е измъкнал по уличката зад площада. Отиде бързо натам и също зави.
	Но от Броуди нямаше и следа. Уличката бе много по-тъмна, отколкото преди малко, когато Бош бе минал с колата по нея. Сумракът на здрача бе преминал в сенки на сградите от двете страни на тясната уличка. Бош вървеше внимателно, като се стараеше да се възползва от сенките.
	— И къде ти е бастунът сега, нещастнико?
	Бош се обърна навреме, за да види Броуди да излиза измежду два контейнера за боклук и да замахва към него с дръжка на метла. Успя да вдигне лявата си ръка и да се сниши, като пое основната сила на удара с предмишницата си.
	Контактът прати нагоре по ръката му пронизваща болка, която обаче само изостри реакцията му. Вместо да отстъпи, Бош пристъпи към Броуди, чиято инерция го бе приближила още, изрита го с коляно в слабините и чу въздухът да излита с изсвистяване от гърдите му. Дръжката падна на асфалта и Броуди се сгъна надве. Бош сграбчи задната страна на блузата му, дръпна я нагоре връз главата му, завъртя го на 180 градуса и го заби с главата напред в единия от контейнерите. Броуди се свлече на земята със стон.
	Бош се наведе над него. Понеже ръцете на Броуди бяха омотани в блузата, оставаха глезените.
	— Добър ход — каза Бош. — Да ме предупредиш така любезно. Много, много умно.
	Извади свинските опашки от задния си джоб и стегна глезените на Броуди и с двете за по-сигурно. Броуди, разбира се, лесно щеше да освободи ръцете си, но щеше да има затруднение с освобождаването и на краката. Щеше да му се наложи да подскача заешката по уличката и да намери някой, който да има желание да му помогне. Това със сигурност щеше да го забави достатъчно, та Бош да има време да направи каквото бе нужно.
	Най-краткият път до клиниката бе да продължи по уличката. Докато вървеше натам, видя два силуета да излизат от сенките на прекия път. Беше прекалено тъмно, за да определи пола им, затова леко се затича и скоро бе достатъчно близко, за да види, че са мъже.
	Мина покрай мерцедеса, влезе в прекия път и отиде при вратата на клиниката. Беше заключена. Той удари силно по стъклото с юмрук. Над рамката на вратата имаше кутия на интерком и той натисна бутона трикратно.
	След секунди от кутията се разнесе женски глас. Беше същият от обаждането му по телефона.
	— Затворихме вече. Съжалявам.
	Бош натисна бутона, за да може да говори.
	— Полиция. Отворете вратата.
	Никаква реакция. След малко се разнесе мъжки глас с близкоизточен акцент.
	— Имате ли заповед?
	— Просто искам да поговоря с вас, докторе. Отворете!
	— Не и без заповед. Трябва ви заповед.
	— Окей, докторе. Тогава просто ще ви изчакам до мерцедеса ви отзад. Не бързам, имам на разположение цялата нощ.
	И зачака. Минаха десет секунди, през които докторът явно преосмисли вариантите, с които разполагаше. Вратата се отвори и Бош видя жена, облечена като медицинска сестра. Зад нея стоеше мъж с бяла коса, очевидно д-р Рохат.
	Жената мина през вратата и покрай Бош.
	— Един момент — спря я той.
	— Прибирам се вкъщи — сопна се жената и продължи по улицата.
	— Затворихме — уведоми го мъжът. — Тя няма повече работа тук.
	Бош го погледна.
	— Вие ли сте Али Химика?
	— Какво? — възмути се мъжът. — Аз съм доктор Рохат.
	И посочи с жест стената зад рецепцията, където имаше окачени в рамки дипломи с шрифт, твърде дребен, за да може да се прочете отдалече.
	Бош не беше сто процента сигурен, че Клейтън е в клиниката. Броуди можеше просто да чака за удобен слаботелесен пациент, когото да обере. Но информацията от Едгар за начина на действие на Рохат увеличаваше вероятността да не греши.
	— Къде е Елизабет Клейтън? — направо попита той.
	Рохат поклати глава.
	— Името не ми е познато.
	— И още как — сряза го Бош. — Вътре ли е?
	— Тук няма никой. Вече затворихме.
	— Глупости. Нали щеше да си тръгнеш със сестрата, ако беше приключил тук. Всичко ли искаш да претърся? Къде е?
	— Затворихме.
	От затворената врата зад Рохат се разнесе шумът от падане на нещо на пода. Бош моментално мина покрай него и тръгна към вратата, която вероятно водеше към кабинети и стаи за преглед.
	— Добре! — възкликна Рохат. — Имам пациентка в стая три. Почива си и не бива да бъде обезпокоявана. Болна е.
	Но Бош дори не забави ход. Влезе през вратата, докато Рохат зад него викаше:
	— Чакайте! Не можете да влизате там!
	По никоя от вратите в задния коридор нямаше табели с надписи. Бош отиде при третата поред врата и рязко я отвори.
	Беше складово помещение, което повече изглеждаше като собственост на вехтошар. Вътре в него имаше боклуци, натрупани един връз друг: велосипеди, телевизори, компютърно оборудване. Според Бош това бяха неща, взети от Рохат в замяна на рецепти за лекарства и наркотици. Остави вратата открехната, излезе от стаята и пресече коридора към отсрещната врата.
	Елизабет Клейтън беше в стаята. Седеше на маса за преглед, връз раменете й бе наметнат хартиен чаршаф за еднократна употреба, голите й крака висяха над пода, където бе източникът на звука, чут от Бош — метална чаша от неръждавейка лежеше там в локвичка разлята вода.
	Клейтън бе гола под чаршафа и едната й гърда беше оголена, макар тя да не й обръщаше внимание. Кожата й бе шокиращо бяла на фона на кожата по горната част на гръдния й кош и шията, която бе буквално тъмнокафява от дните, прекарани под пустинното слънце. Косата й бе мръсна и тя изглеждаше замаяна. Когато Бош влезе, тя дори не вдигна поглед към него. Гледаше татуировката със звездите на ръката си.
	— Елизабет!
	Тя бавно вдигна поглед към приближаващия се към нея Бош. Пусна ръката си в скута и прикова поглед в неговия. Той видя пламъчето на разпознаването, но му се стори, че тя се затруднява да си спомни откъде го познава.
	— Ще се погрижа за теб. Колко ти даде?
	Започна да я загръща с чаршафа, за да прикрие голотата й. Тялото й бе изпосталяло и той искаше да отмести поглед от него, но не го направи. Тя пъхна едната си ръка между краката си, но това не бе от свенливост, а по-скоро като жест на някаква плаха защита.
	— Няма да ти направя нищо лошо — увери я той. — Помниш ли ме? Дойдох да ти помогна.
	Никаква реакция.
	— Можеш ли да станеш? Можеш ли да се облечеш?
	Рохат влезе в стаята зад него.
	— Не можете да влизате тук! Тя е пациент и вие…
	— Какво си й дал? — заплашително се извърна към него Бош.
	— Няма да дискутирам терапията на пациент с…
	Бош се хвърли върху него и го прикова към стената. Главата на Али се удари в плаката, илюстриращ жизненоважните органи в човешкото тяло. Бош го сграбчи за реверите на бялата докторска манта и го притисна с тялото си.
	— Ти не си никакъв доктор, ти си чудовище! Не ми пука колко си стар и ще те пребия до смърт тук, в тази стая, ако не отговориш на въпросите ми. Колко й даде?
	Този път Бош зърна в очите му истински страх.
	— Предписах й две осемдесетмилиграмови дози оксикодон заради болката. Те се усвояват постепенно във времето и би следвало да се вземат поотделно, но докато не съм бил в стаята тя ги е смляла и ги е изсмъркала наведнъж. Това я е вкарало в свръхдоза. Но вината не е моя.
	— Глупости, не е твоя! Преди колко време стана това?
	— Два часа. Третирам я с налоксон и тя ще се оправи, което си личи по това, че е в състояние да седне.
	— А какво й направи, докато не е била на себе си? Изчука ли я, лайно такова?
	— Не съм. Правихме секс преди това. Тя прие. Беше по взаимно съгласие.
	— Взаимно, дрън-дрън! Отиваш в затвора!
	Гневът на Бош надделя и както бе хванал Рохат, той го завъртя от стената, към която го притискаше, така че главата му се отметна, а когато го пусна, тялото му се свлече на пода като мокър парцал. Дръпна лявата си ръка назад, за да нанесе нокаутиращия удар. Но преди да забие юмрук в лицето му, от интеркома на стената до вратата се разнесе избръмчаване.
	Бош се поколеба. Това даде на Рохат време да вдигне ръце, за да се предпази или поне да намали силата на предстоящия удар.
	— Моля те… — изхленчи докторът.
	— Хей, познавам те — обади се Елизабет.
	Бош свали лявата си ръка и използва дясната, за да изтласка Рохат към интеркома.
	— Кажи им да се разкарат.
	Рохат натисна бутона за говорене.
	— Затворено е, съжалявам.
	Погледна Бош за одобрение.
	И тогава от интеркома се разнесе познат на Бош глас:
	— Аз съм Джери Едгар от Медицинската комисия на Калифорния. Отворете незабавно!
	Бош кимна. Старият му партньор се бе отзовал.
	— Иди да го пуснеш — нареди той на Рохат.


>>	33

	Докато Бош помагаше на Елизабет да се облече, Едгар влезе в стаята.
	— Хари, видях колата ти отвън и реших, че може да имаш нужда от помощ.
	— Имам, партнер. Помогни ми да я облечем. Трябва да я изведа оттук.
	— Да повикаме линейка? Това е лудост.
	— Просто я дръж. Вече идва на себе си.
	Бош се мъчеше да обуе дънките на тънките й като клечки крака. Успя да я убеди да се задържи права, а после Едгар я задържа така, докато Бош издърпа дънките над костеливия й ханш.
	— Искам да си ходя — изстена тя.
	— Точно това правим, Елизабет — успокои я Бош.
	— Той е гаден шибаняк — каза тя.
	Бош беше на път да се съгласи, но преди това огледа стаята.
	— Ей, къде е Рохат?
	Едгар също огледа стаята, но Рохат го нямаше.
	— Не знам…
	— Аз ще се оправя с нея. Иди да провериш.
	Едгар излезе. Бош завъртя Елизабет с гръб към себе си. Бързо взе бледожълтото яке от купчината нейни дрехи на пода и го разпери пред нея.
	— Ще го облечеш ли? Ще вземем другите ти дрехи с нас.
	Тя взе якето и започна да пъха ръцете си в ръкавите. Бош внимателно свали чаршафа от раменете й и го пусна на пода. Сега видя цялата татуировка отзад на рамото й:
C>
	ДЕЙЗИ
	1994–2009
C$
	Петнайсетгодишно момиче. Това обясняваше някои неща и го караше да е още по-убеден, че трябва да се погрижи за Елизабет.
	Като се движеше абсолютно механично, Елизабет успя да облече якето, но се запъна с ципа. Бош я извъртя към себе си и го вдигна. След това плавно я бутна към масата за преглед, за да може да й обуе чорапите и обувките.
	Едгар се върна.
	— Няма го. Сигурно се е измъкнал след като ме пусна да вляза.
	В гласа му се долавяше облекчение и Бош реши, че не е заради Рохат, а защото Елизабет вече беше облечена.
	— Сигурно защото му казах, че отива в затвора. Няма значение. Ще го заловим по-късно. Нека сега я изведем оттук.
	— Къде? Никой приют няма да я приеме в такова състояние. Трябва да я закараме в болница, Хари.
	— Не, никаква болница и нямах предвид приют. Дръж я здраво.
	— Не говориш сериозно, Хари. Не ми казвай, че ще я заведеш у вас.
	— Няма да я водя у нас. Да я заведем до вратата, а после ще докарам колата.
	Отне им почти десет минути да изведат Елизабет от клиниката на прекия път, свързващ предната и задна част на площада.
	— Оттук — каза Бош.
	Поведе я към предния паркинг. Там я остави да се подпира на Едгар и изтича до джипа си. Огледа се, но не видя Броуди.
	Докара джипа при Едгар и Елизабет и изскочи от него, за да й помогне да се настани на предната седалка, след което я стегна с колана.
	— Какво правиш, Хари?
	— Център за терапия.
	— Кой по-точно?
	— Няма име.
	— Хари, какво, по дяволите…?
	— Джери, трябва да ми се довериш. Правя най-доброто за нея и то няма нищо общо с правилата за действие в подобни ситуации. Разбери, че аз съм част от всичко това, окей? Ти по-добре се безпокой как ще отцепиш това място, след като Али Химика е в неизвестност. Защото в тази клиника сигурно има достатъчно хапчета да захранят цяла армия зомбита като нея.
	Бош затвори вратата на джипа и заобиколи отпред, за да седне зад волана.
	— И тази армия ще цъфне тук още на разсъмване.
	Докато се качваше, забеляза Едгар да поглежда към входа на отключената клиника. Елизабет вече бе отпуснала глава на страничното стъкло.
	Бош потегли и погледна в огледалото за обратно виждане. Едгар стоеше на вратата и гледаше след тях.
	Хубавото бе, че не се налагаше да пътуват дълго. Бош потегли на север, към Роскоу, там зави на запад под магистрала 405 и навлезе в индустриалния квартал, в който — както с размери, така и с миризма — доминираше гигантската пивоварна „Анхойзер-Буш“, чиито комини бълваха кълбета бирен дим в нощта.
	Бош направи два погрешни завоя в непознатия му квартал, преди накрая да намери мястото, което търсеше. Входният портал в желязната ограда, по горния ръб на която имаше бодлива тел, бе отворен. На сградата нямаше надпис, дори липсваше табела с адрес, но шестте мотоциклета „Харли“, паркирани отпред, издаваха за какво става дума.
	Бош паркира възможно най-близко до черната врата в центъра на фасадата. Слезе, помогна на Елизабет да се измъкне и я поведе към вратата.
	— Хайде, Елизабет, помогни ми малко. Върви. Трябва да вървиш.
	Вратата се отвори, преди да стигнат до нея.
	На прага стоеше Сиско.
	— Как е тя?
	— Взела е голяма доза, преди да я открия — обясни Бош. — Така че е със свръхдоза, после й е даден налоксон и сега излиза от състоянието. Готов ли си да я поемеш?
	— Готови сме. Остави я на мен.
	Сиско се наведе, вдигна Елизабет и я внесе вътре. Бош го последва и когато влезе, видя онова, което не можеше да се види отвън — това бе клуб. В голяма стая имаше две маси за билярд, бар без барман, дивани, маси и столове. Неонови надписи изобразяваха черепи и мотоциклетни колела с ореоли — символите на мотоциклетния клуб „Пътните светци“. Двама грамадни мъже с дълги бради наблюдаваха Сиско и компания да дефилират покрай тях.
	Бош последва Сиско по слабо осветен коридор и в малка стая, която бе също толкова сумрачна, където имаше армейски нар, подобен на онзи, на който Бош бе прекарал двете си нощи в разпадащия се автобус в пустинята.
	Сиско положи внимателно Елизабет на нара, отстъпи крачка назад и я огледа скептично.
	— Сигурен ли си, че не трябваше да я закараш в болница? Не можем да я оставим да предаде богу дух тук. Стане ли… тя просто изчезва. Тук никой няма да вика патолог, ако се сещаш какво искам да кажа.
	— Знам — увери го Бош. — Но тя вече идва на себе си. Мисля, че ще се оправи. Онзи доктор ме увери.
	— Мошеника ли имаш предвид?
	— Той също не искаше тя да умира в заведението му.
	— Колко е взела?
	— Смляла е две осемдесетки.
	Сиско подсвирна.
	— Звучи сякаш е искала да сложи край, не мислиш ли?
	— Може би, а може би не. Е… ти тук ли го направи? В тази стая?
	— В друга, но тук. Заковаха ми вратата. Но тази врата има ключалка само отвън.
	— И тя ще е в безопасност тук?
	— Гарантирам.
	— Добре. Сега си тръгвам, но ще се върна утре сутринта. Рано. И тогава ще говоря с нея. Ти имаш ли готовност?
	— Готови сме. Ще задържа субоксона, докато не се върнеш и тя не вземе решение. Помни — тя трябва сама да реши, иначе нямаме повече работа тук.
	— Знам. Не я изпускай от поглед.
	— Обещавам.
	— И благодаря.
	— Издължавай се, нали така призовават? Е, това е моето издължаване.
	— Добре постъпваш.
	Бош пристъпи към нара и се наведе, за да погледне Елизабет. Тя вече спеше, но му се стори, че диша нормално. Изправи се и тръгна към вратата.
	— Искаш ли да донеса нещо, когато дойда? — попита от прага.
	— Не — отговори Сиско. — Освен ако не решиш да ми върнеш бастуна и шината, ако си приключил с тях.
	— Ъ-ъ… това може да е проблем. И двете са иззети като веществени доказателства.
	— Доказателства за какво?
	— Дълга история. Но ще се опитам да ти намеря същите.
	— Забрави. Те донякъде бяха изкушение. Може би не е лоша идея да се отърва от тях завинаги.
	— Разбирам те.
	Бош се върна при джипа, замисли се за пътя към дома си — поне четирийсет минути в неделния вечерен трафик — и се почувства толкова изморен, че разбра, че просто не може да го направи. Сети се колко лесно бе заспала Елизабет с глава, подпряна на прозореца. Бръкна за лоста на седалката и я отпусна назад до максимум.
	Затвори очи и светът изчезна.


	Осем часа по-късно нефилтрираната светлина на зората се подпъхна под клепачите на Бош и го събуди. Той се огледа и видя, че до джипа му е останал само един от мотоциклетите. Останалите бяха изчезнали в нощта, без грохотът на ауспусите им да наруши по някакъв начин дълбокия му сън. Какво по-изразително доказателство за пълното му изтощение.
	Останалият мотоциклет беше с черен резервоар с нарисувани върху него оранжеви пламъци. Бош разпозна стила от бастуна на Сиско. Това подсказваше, че Сиско още дежури.
	След като се ориентира, Бош отвори жабката и провери дали значката и оръжието му са още там.
	Всичко бе на мястото си. Той затвори капака, слезе от джипа и влезе в сградата. Не видя никого в предната стая и продължи по коридора към задната част на сградата. Намери Сиско да седи на нар, препречващ вратата на стаята, където бяха оставили Елизабет Клейтън преди осем часа.
	Пред мотоциклетните двигатели на пода до нара имаше столче за сядане.
	— Върна се, значи.
	— Технически погледнато, не съм си тръгвал. Как е тя?
	— Нощта мина добре… без сътресения. Будна е от час и вече не издържа. Така че трябва да влезеш при нея и да говорите, преди да си е изгризала ноктите.
	— Ясно.
	Сиско стана и отмести нара от вратата.
	— Ползвай столчето. Добре е да си на едно ниво с нея, когато разговаряте.
	Бош взе столчето, отключи вратата и влезе в стаята.
	Елизабет седеше на нара, облегната на стената, с ръце на гърдите, в ранна фаза на нужда. Когато видя Бош да влиза, се наведе напред.
	— Ти. Стори ми се, че те видях снощи.
	— Да, аз съм — потвърди той.
	Сложи столчето на метър от нара и седна на него.
	— Елизабет, казвам се Хари. Това е истинското ми име.
	— Какво, по дяволите, значи това? Отново ли съм в ареста? Ти от наркото ли си?
	— Не, не си в ареста и аз не съм нарко. Но все още не можеш да си тръгнеш.
	— Какви ги говориш? Трябва да си тръгна!
	Тя понечи да стане, но Бош скочи от столчето и вдигна ръце, готов да я бутне обратно на нара. Тя спря.
	— Какво ще правиш с мен?
	— Опитвам се да ти помогна. Помниш ли какво ми каза, когато се качих за първи път на самолета? Каза ми: „Добре дошъл в пъкъла“. Е, всичко това вече е минало. Говоря за руснаците, лагера там, самолетите, всичко… На всичко е сложен край, руснаците са мъртви. Но ти все още си в пъкъла, Елизабет.
	— Искам да си вървя.
	— Къде? Али Химика го няма. Клиниката му е затворена от снощи. Просто няма къде да отидеш. Но тук можем да ти помогнем.
	— Какво имате? Трябва ми.
	— Не, не това. Исках да кажа — да ти помогнем истински. Да се отървеш от зависимостта и от този си живот.
	Тя се изкикоти накъсано.
	— Мислиш, че можеш да ме спасиш? Да не мислиш, че си единственият, който е опитвал? Забрави! Начукай си го! Никой не може да ме спаси. Вече ти го казах. Не искам да ме спасяват.
	— Мисля, че искаш. Дълбоко в себе си всеки иска.
	— Моля те, недей! Просто ме пусни да си ида.
	— Знам, че ще е трудно. Една седмица в тази стая, която сигурно ще ти се стори цяла година. Не искам да те лъжа за нищо.
	Елизабет вдигна ръце пред лицето си и се разплака. Бош не можеше да разбере дали това е последно усилие от нейна страна да предизвика съчувствието му, или плаче заради себе си и онова, което знаеше, че я чака. Не искаше да й дава да напуска стаята, но му трябваше изричното й съгласие.
	— Пред тази врата стои един човек, който е тук заради теб. Казва се Сиско. Бил е там, където си ти сега.
	— Моля те, не мога!
	— Можеш. Но трябва да го поискаш. Дълбоко в душата си. Трябва да осъзнаеш, че си в бездната, но искаш да се измъкнеш от нея.
	— Не-е-е-е… — простена тя.
	Сега Бош знаеше, че сълзите й са истински. Между пръстите й виждаше страха в очите й.
	— Предписвал ли ти е някой лекар субоксон? Помага. Ще носиш бремето на абстиненцията, но помага.
	Тя поклати глава и пак скръсти ръце на гърдите си.
	— Помогнало е на Сиско. Ще помогне и на теб. Но трябва да издържиш, и по-важното — трябва да поискаш да издържиш.
	— Казвам ти, нищо не помага. Не мога да бъда спасена.
	— Виж, знам, че си загубила някого. Има го написано на кожата ти. Знам, че това те е вкарало в дупката. Но помисли за Дейзи. Това ли е краят за теб, който тя би искала?
	Елизабет не отговори. Отново вдигна ръце пред очите си.
	— Разбира се, че не — продължи Бош. — Тя не би искала това.
	— Моля те — изплака Елизабет. — Искам да се махна оттук.
	— Елизабет, само ми кажи, че искаш това да свърши. Кимни ми и ще го направим.
	— Аз дори не те познавам! — изкрещя безсилно тя.
	— Права си — призна Бош спокойно. — Но аз знам, че за теб има по-добро бъдеще. Кажи ми, че го искаш. Заради Дейзи.
	— Искам да се махна оттук!
	— Няма къде да отидеш. Това е истината.
	— Мамка ти!
	— Остани тук, Елизабет. Кажи ми, че искаш да опиташ!
	Тя спря да се крие зад ръцете си и ги отпусна безжизнено в скута си. Погледна встрани от него, надясно.
	— Хайде — подкани я Бош. — Заради Дейзи. Време е…
	Клейтън затвори очи, стисна ги и каза:
	— Добре, ще опитам.


>>	34

	Бош пристигна за срещата с петнайсет минути закъснение. Холър вече беше в сепарето в задната част на ресторанта. Бош седна срещу него. Чудеше се ще може ли да сложи някаква храна в стомаха си. Реши да не рискува.
	— Закъсня и изглеждаш ужасно — коментира Холър вместо поздрав.
	— Благодаря — каза Бош. — Нека само кажа, че последните седемдесет и два часа не бяха сред най-добрите в живота ми.
	— Тогава да се заемем с добрите новини, брат ми. На път сме да планираме твоето въздигане от пепелта.
	— Звучи ми прекрасно.
	— За твое сведение, през въпросните седемдесет и два часа се случиха много неща. Бих искал Сиско да ми е подръка за тази част от историята, но той не ми отговаря след като се чухме с него за последно в събота.
	— Не можеш ли ти да ми разкажеш?
	— Естествено, че мога. Основното е, че разполагаме със сериозна верига от доказателства, стига да можем да вкараме крак в процепа на вратата, образно казано. Това ще е ключовият момент. ОП и Кронин яростно ще настояват да бъдем изключени от слушането, но аз мисля, че имаме сериозен аргумент в полза на това да ни допуснат да се явим. Затова искам да изрепетираме твоето възмущение.
	— Няма никаква необходимост да го репетирам. И Бордърс ли ще е там?
	— Съдията е издал заповед за прехвърляне. Докато сме там, вероятно ще го докарат с бус.
	— Да, след като е там и толкова близко до свободата, аз ще съм зареден с всичкото възможно възмущение, което ти е нужно.
	Холър кимна. Бе искал да чуе точно това.
	— Сега… колкото и тревожен да е онзи материал в „Таймс“, той всъщност ще сработи в наша полза — обясни адвокатът. — Причината е, че това прави случая обществено достояние и щатът няма да може да заяви, че професионалната ти репутация не е сериозно пострадала. Ще е ясно като бял ден.
	— Добре — каза Бош. — Доволен съм, че това ще удари по онзи задник Кенеди.
	— Да. Сега нека се подготвим за всички евентуалности. След като се аргументирам, съдията ще иска да те изслуша в кабинета си. Вчерашната история гарантира пълно медийно покритие, поради което съм сигурен, че съдията ще иска да чуе на спокойствие твоята версия, преди да направи всичко достояние на медиите. Имаш ли проблем с това?
	— Не, никакъв.
	Сервитьорката дойде и Бош си поръча кафе. Холър си поръча малка порция палачинки и сервитьорката тръгна да изпълни поръчката.
	— Не искаш ли да ядеш? — попита Холър.
	— Не и в момента — отговори Бош. — Кажи нещо за Спенсър, онзи на гишето. Как се развиха нещата покрай него след като престанах да мога да ги следя?
	— Снощи му вдигнахме кръвното.
	— Какво означава това?
	— Връчихме му призовка. Това го изплаши до смърт, понеже не допускаше, че сме наясно къде се опитват да го скрият.
	— Окей, върни малко назад. Ако помниш, мен ме нямаше от петък. Последното, което знам, е, че Сиско го следеше и го засече да се среща със съпругата на Кронин на паркинга на книжарницата. Какво стана след това?
	— На следващата сутрин отново му пратих Сиско. „Кронин и Кронин“ явно вече подозираха, че си намислил нещо и няма да се предадеш лесно. Така че се опитаха да скрият Спенсър до слушането, за да нямаме достъп до него. Само че Сиско и момчетата му вече го бяха надушили и просто го проследиха до скривалището му в Лагуна. Това се оказа вилата им за уикендите. Жалко, че не можа да видиш изражението му, когато му треснаха призовката.
	— Ти там ли беше?
	— Не, щеше да е в нарушение на правилата аз да му връча призовката. Но това не ме лиши от удоволствието.
	Холър извади телефона си и продължи, докато търсеше видеото.
	— Сиско ми се губи от вчера… не сме се чували. Така че аз организирах издаването на призовката и я изпратих по факса на мой познат частен детектив в околия Ориндж — Лорин Сакс, бивш шериф на околията и истинска красавица. Хората там неслучайно й казват Секси Сакси. Тя се занимава основно с брачни дела — нали се сещаш, ходи по баровете да дебне дали съпругът се заиграва, такива неща. Има видеоочила, с които излиза при акции, и аз й казах, че искам запис на връчването на призовката. Ето какво ми изпрати.
	Холър обърна към него телефона си, за да се вижда. Хари се наведе по-близко, за да чува звука. Екранът показваше врата. Картината бе както я виждаше Сакс. Ръката й се протегна и почука по вратата. Настъпи тишина, но през оцветеното стъкло на вратата се забелязваше някаква сянка — някой явно стоеше от другата страна на вратата.
	— Господин Спенсър — разнесе се гласът на Сакс, — отворете вратата, моля.
	Реакцията на суровия й тон бе продължаваща тишина.
	— Господин Спенсър — каза Сакс, — виждам ви. Отворете вратата, ако обичате.
	— Коя сте вие? — чу се отвътре. — Какво искате?
	— Имам документи от юридическо естество, които трябва да подпишете. От Лос Анджелис са.
	— Нямам представа за какво говорите.
	— Вашата юридическа форма е „Кронин и Кронин“, нали така? В такъв случай документите се отнасят точно до вас.
	Никаква реакция. След доста време се чу завъртане на ключ и вратата се отвори няколко сантиметра. Някакъв мъж надникна през процепа с едно око. Но в пролуката се видя и част от лицето му. Беше Спенсър. Очите му се разшириха, когато Сакс ловко напъха сгънат бял документ през вратата. Спенсър се опита да я затвори, но — това не се виждаше на видеото — Сакс бе сложила крак в пролуката на прага. Документът попадна вътре. Сакс отстъпи крачка и вратата се затръшна.
	— Това е призовка, изискваща присъствието ви в съда сряда сутринта — обясни Сакс. — Документът го изяснява в подробности. Ако не се явите, подлежите на задържане и арест от полицията в Лос Анджелис. На ваше място не бих пропуснала да се явя.
	— Аз не съм Тери Спенсър.
	— Господине, аз изобщо не използвах името „Тери“, а в призовката е вписано „Терънс“. Не се подвеждайте да използвате тази тактика, за да избегнете явяването си в съда. Призовката ви е връчена напълно законно, господине, и актът на връчването е надлежно документиран. Ако не се явите или излъжете, че не сте били призован, само ще ядосате съдия от Върховния съд и вероятно вашия работодател, който е Полицейското управление на Лос Анджелис.
	Никаква реакция. Сакс постоя пред вратата още малко, след което посегна и почука още веднъж, този път по-леко, почти съчувствено.
	— Един съвет, господин Спенсър? Елате с адвокат. И имайте предвид, че изборът на Кати Кронин би представлявал конфликт на интереси. Нейната фирма защитава интересите на Престън Бордърс, не вашите. Приятен ден, господине.
	Гледната точка на камерата се извъртя на 180 градуса и последва спускане по застланата с каменни плочи пътека към чакаща кола. Местоположението бе явно сред хълмовете на Лагуна и Бош успя да зърне кобалтовосиния океан над покрива на дома на отсрещната страна на улицата.
	Видеоклипът свърши и Холър си прибра телефона. Погледна усмихнато Бош.
	— Готино, а? Мисля, че доста добре се справихме с господин Спенсър.
	— Какво мислиш, че ще направи?
	— Надявам се да се яви. Казах й да наблегне на предупреждението за ядосването на съдията и работодателя му. Това може би ще го убеди да се яви.
	— Ти ли й каза да му подскаже да дойде с адвокат? Адвокатът може да му нареди да се възползва от Петата поправка*.
	[* Петата поправка на американската конституция защитава хората от това да бъдат принудени да дадат уличаващи ги показания в наказателни дела. — Б.пр.]
	— Може би. Но сметнах, че си заслужава риска. На нас ни трябва да отрежем Кронини, а не да ги известяваме какво се готви.
	— Схващам това, но ако той се възползва от Петата поправка, може да не разберем как е сложил доказателството в онзи кашон.
	— Можем да се примирим с това някои тайни да останат неразкрити, стига да спечелим. Сещаш се какво имам предвид, нали?
	— Сещам се. С какво друго разполагаме?
	— Да, има нещо, за което ми трябваш, братко. Сиско е изчезнал — дано не злоупотребява с нещо, — а на мене ми трябва следовател. Бих искал да открия…
	— Май трябва да те информирам, че Сиско работи за мен. От вчера следобед. Не по този случай. Става дума за личен въпрос.
	Холър се изсмя: възприемаше казаното като шега.
	— Сериозно ти говоря — подчерта Бош.
	— Личен въпрос? — повтори Холър. — Какъв личен въпрос, за бога?
	— Помага на мой приятел и не мога да се разпростирам. Мога само да повторя, че нямаш нищо общо с това.
	— Имам всичко общо, щом резултатът е, че не разполагам със следовател. Какво става, по дяволите?
	— Виж, случаят беше спешен и той ми трябваше. Ще се освободи скоро и може би тогава ще мога да ти разкажа всичко. Но ти разполагаш с мен. Спомена, че искаш да откриеш нещо или някого. Кой? Какво?
	Холър го изгледа продължително, после каза:
	— Кой. Искам да открия Дайна Скайлър.
	На Бош не му трябваше много време да се сети за името. Дайна беше по-малката сестра на Даниел. Тя беше онази, която бе трябвало да посети Даниел през уикенда.
	Визитата така и не се бе състояла, но Дайна бе пристигнала от Холивуд, Флорида, по време на процеса, за да даде свидетелски показания в потвърждение на плановете на сестрите да заживеят заедно и да превземат Холивуд със силата на чара си. Дайна беше година и половина по-млада от Даниел, която се бе отнасяла закрилнически с нея. От свидетелската скамейка тя бе говорила за любовта им към филма „Бяла Коледа“, защото разказвал историята за успеха на две сестри. Беше разказала на съдебните заседатели как изпълнявали свой аранжимент на песента „Сестри“ от филма пред родителите си при всяко съвместно празнуване.
	Дайна бе силен свидетел в процеса по време на фазата за определяне на наказанието. Бош винаги бе смятал, че точно нейните прочувствени свидетелски показания бяха наклонили везните в полза на смъртната присъда.
	— Мисля, че може да ни е полезна заради емоционалния заряд, който носи — каза Холър. — Искам съдията да разбере, че семейството не е станало безразлично, че сестрата на жертвата е в съдебната зала и че той трябва да внимава да не сгреши.
	— Тя беше много въздействаща по време на процеса.
	— А премести ли се тук, както бяха планирали със сестра й?
	— Да, премести се. В началото поддържахме контакт, който с годините някак се загуби. В един момент реших, че съм за нея напомняне какво се е случило с Дани, затова спрях да проверявам наред ли е всичко.
	— Дани?
	— Даниел. Нейните познати я наричаха Дани.
	— Ако те допуснат да дадеш показания в сряда — а аз определено ще побеснея, ако това не стане, — постарай се да я наричаш така.
	Бош не отговори. Подобни деликатни манипулации от страна на Холър бяха част от неговото ежедневие, но винаги го напрягаха, въпреки че по правило бяха в негова полза. Ако не ги позволяваше на адвокат, работещ срещу него обаче, не биваше да ги позволява и на адвокат, работещ за него.
	Холър продължи:
	— И как се развиха нещата при нея? Потърсих я в базата данни за филми, но не я намерих. Да не си е сменила името?
	— Ъ-ъ… честно казано, не съм в течение. Дори не знам дали е останала в този бизнес.
	— Дали ще можеш да я откриеш?
	— Ако е жива, ще я открия. Но ако не е в Ел Ей, не знам как бих могъл да я осигуря за сряда сутринта.
	— Ясно… Добре, виж какво ще можеш да направиш. Може да извадим късмет.
	— Може. Нещо друго?
	— За теб това е всичко. Аз обаче оттук отивам на работа и ще се опитам да разработя стратегия.
	— Какво значи това?
	— Може със сигурност да предположим, че искането ни молбата за отмяна на присъдата да не бъде разглеждана ще бъде атакувано както от ОП, така и от Бордърс. Ще се аргументирам и ще представя на съдията неофициално изложение какво ще внесем като веществени доказателства, ако се стигне дотам. Ще изброя поименно лицата в списъка на нашите свидетели и ще спомена какви свидетелски показания всеки от тях има готовност да даде. Ако убедим съдията, той ще ни допусне до участие и тогава ще им сритаме задниците.
	— Схванах. Имаш ли нещо против да тръгвам? Имам някои неща за довършване и искам да се заловя със задачата да открия Дайна.
	— Няма проблем, Хари. Прави каквото трябва да правиш. Но до сряда… наспи се добре. Не искам да се явиш в съда и да изглеждаш виновен.
	Бош отпи последна глътка от кафето си, „застреля“ Холър с пръст и се измъкна от сепарето. Преди да се отдалечи, Холър го спря:
	— Хари, едно последно нещо. Може да си страхотен детектив, но аз си искам Сиско.
	— Добре, ще му кажа.


>>	35

	Когато стигна до участъка, Бош видя телевизионната кола на един от испаноезичните канали. Предположи, че са тук заради убийствата в аптеката, но не мислеше, че случилото се през уикенда може да бъде пазено в тайна дълго, а и испаноезичните медии по правило изпреварваха останалите, когато опреше до новините в Сан Фернандо.
	Преди да отиде в офиса си на отсрещната страна на улицата, влезе през страничната врата на управлението, за да си налее кафе и да провери ситуацията в детективския отдел. Този път всички се бяха явили на работа навреме и бяха седнали пред компютрите си, дори капитан Тревино се виждаше зад бюрото си през отворената врата на кабинета му.
	Само Бела Лурдес вдигна поглед при влизането на Бош и веднага му направи знак да се отбие при нея в нейната клетка.
	Той вдигна пръст, за да й каже да изчака. Наля си кафе, заобиколи събраните едно до друго три бюра и влезе при Бела.
	— Добро утро, Хари.
	— И на теб, Бела. Какво има?
	Тя му посочи екрана на компютъра, на който се възпроизвеждаше видео. Материалът явно беше заснет от хеликоптер и показваше изваждането от вода на труп. Двама леководолази се бореха с тялото на плаващ по лице във водата мъж. Беше облечен, но тениската му бе разкъсана и се държеше върху тялото само около врата. Останалата й част се полюшваше във водата като бял флаг, вдигнат в знак на предаване. Леководолазите се опитваха да наместят тялото върху носилка, спусната на въже от хеликоптера.
	— Салтон — обясни ненужно Лурдес. — Това е отпреди два часа. Забелязали трупа при облитане на зазоряване.
	Бош се наведе, като внимаваше да не разлее кафето си, и се вгледа по-отблизо в екрана и тялото.
	— Това ли е вторият руснак? — попита Лурдес.
	Преди да успее да отговори, Бош забеляза, че към тях се е присъединил Систо и наднича над другото рамо на Бела.
	— Облеклото май съвпада — каза Бош. — Доколкото мога да си го спомня, разбира се. Трябва да е той.
	— Поисках да ми пратят фотоувеличение на лицето след като откарат трупа при патолога — каза Лурдес.
	— Това би било добър финал на нещата — обади се Систо. — За нашия случай поне.
	— Би било — съгласи се Лурдес. — Защо не се съберем на оперативка и не се разберем кой какво ще прави днес?
	— Умно — одобри Систо.
	Лурдес стана от стола си и извика Тревино и Лусон.
	Бош все още можеше да подуши закуската, която бе пропуснал, във въздуха на стаята за оперативки. Четиримата детективи насядаха около масата, дойде и Тревино. Бош започна пръв:
	— Ъ-ъ… преди да пристъпим към разпределяне на работата, искам да знаете, че съм тук, за да поема каквото мога, и ще съм на разположение за всякакви отговори от други институции. Но както ви е известно, в сряда трябва да се явя в съда, защото е заложена репутацията ми и евентуалното ми бъдеще тук, при вас. Така че днес ще ми трябва малко време за подготовка. Има някои неща, които трябва да направя, и те не търпят отлагане.
	— Ясно, Хари — каза Тревино. — Ако има нещо, с което бихме могли да ти помогнем, само ми кажи. Вече говорих с началника и от негово име и от името на всички тук мога да те уверя, че стоим зад теб сто процента. Знам какъв детектив си, както и що за човек си.
	Бош се изчерви от притеснение. През всичките си години в правоохраняването не бе чувал подобна оценка от страна на началник.
	— Благодаря, капитане.
	След това продължиха по същество. Лурдес започна с резюмирането на доклада, който бе получила тази сутрин от агент Хован за извършеното от УБН миналия следобед. Докладва, че лагерът край Слаб Сити е бил атакуван и закрит. Обитаващите го наркомани били евакуирани до база на ВМС в Сан Диего, където щели да бъдат прегледани от лекари, преди да им бъде предложено включване в безплатни рехабилитационни програми.
	Съобщи още, че клиниката в Пакоима е затворена, а работещите в нея — включително официално назначеният доктор Ефрам Ерера — са арестувани. Сред задържаните бил и шофьорът на буса. Макар да бил заподозрян като шофьора, осигурил изтеглянето след убийствата във _фармацията_, засега бил обвинен само за съучастие в престъпна организация.
	Последва разпределение на задачи като писане на отчети и уточняващи разпити на свидетели, от които Бош беше изключен. Лурдес и Лусон получиха задачата да отидат до федералния арест в центъра и да вземат участие в разпита на шофьора във връзка със стрелбата в аптеката — задача, която всички в стаята бяха убедени, че няма да донесе нищо.
	След петнайсет минути Бош пресичаше улицата към стария арест с третата си чаша кафе за деня. Видя, че телевизионната кола вече я няма, и се сети, че пръст в разчистването има началник Валдес. За три следобед беше обещана съвместна пресконференция с УБН и официални лица от щатската медицинска комисия. На нея щеше да бъде обявено, че двойното убийство в „Ла Фармация Фамилия“ е решено и че заподозрените са мъртви, стига, разбира се, по-късно днес Бош да успееше да идентифицира изваденото от Салтон тяло като това на втория руснак.
	Понеже Бош бе участвал в операцията под прикритие, от него нямаше да се изисква да присъства на пресконференцията.
	Освен кафето Бош носеше и папка с копия на документите, събрани през нощта във връзка със случая. Най-много го интересуваше докладът от Интерпол за мъжа, убит от него в самолета. След като влезе на работното си място в стария арест, той седна зад импровизираното си бюро и отвори папката.
	Оказа се, че убитият от него мъж не бил точно руснак, макар от доклада на Интерпол да ставаше ясно, че е израснал в СССР. Пръстовите му отпечатъци бяха разкрили, че се казва Дмитрий Случек, роден през 1980 година в Минск, Беларус. Беше излежал в руски затвори две отделни присъди за кражба и нападение. В досието от Интерпол имаше данни за него до 2008 година, когато се бил промъкнал нелегално в Съединените щати, където бе останал. Описан бе като „шестица“, свързан с базирана в Минск група на руската „братва“ — руската организирана престъпност. Докладът уточняваше, че „шестица“ е название за член на банда от ниско ниво, използван в различни престъпни начинания. Терминът идваше от най-ниската карта в колода, използвана за руската игра, известна като „Шестьорки“. Подобни хора най-често се използваха за мръсна работа, докато не покажеха качества за издигане до позицията „браток“ (войник).
	Бош реши, че след попадането си в Щатите Случек е проявил лидерски качества и е извадил Сантос от калифорнийската операция. Предполагаше, че ако бъде идентифициран и изваденият тази сутрин от Салтон, ще има история, подобна на тази на Случек.
	Според доклада Случек най-вероятно бе останал свързан с _братвата_ и бе докладвал и превеждал средства от печалбата на калифорнийската операция на т.н. _пахан_, шефа, в Минск, за когото се знаеше, че се казва Олег Новашенко.
	Бош затвори папката и се замисли за веригата събития, довела до екзекуцията на двамата Ескивел в собствената им фирма, и как хора като Елизабет Клейтън се оказваха буквално поробени в пустинята. Семената бяха посети на хиляди километри оттук от алчни и жестоки хора. Бош знаеше, че такива като Новашенко и другите между него и Случек никога няма да платят за престъпленията си тук и че макар в момента да бяха на колене, скоро отново щяха да се изправят на друго място и с други „шестици“, които да запълнят временния вакуум и да демонстрират лидерските си качества. Хората, застреляли Хосе Ескивел-младши и баща му, бяха мъртви, но въздадената справедливост бе минимална. Бош не можеше да се насили да участва в пресконференцията и да приветства бързото приключване на случая. А някои случаи никога не биваха приключвани.
	Остави папката на лавицата до стола си, където държеше случаите, за които смяташе, че е направил всичко по силите си.
	Обърна се отново към бюрото си и се залови да търси Дайна Скайлър чрез компютъра. Използването на служебен компютър за нуждите на частни разследвания бе забранено от ден първи на пристигането му в Сан Фернандо. Но след като бе изградил солидна хронология на успешно разрешени случаи, спрямо него на това правило се гледаше с намигване. Валдес и Тревино искаха той да е доволен и да присъства в офиса колкото може по-често и за по-дълго.
	Търсенето не отне много време. Дайна продължаваше да е активна и все още беше в Ел Ей. Беше се омъжила и сега фамилното й име бе Русо. Адресът на текущата й шофьорска книжка бе на Куинс Роуд над Сънсет Стрип.
	Бош реши да се срещне с нея.


>	Трета част
>	Намесата

>>	36

	Бош беше на Юнион Стейшън в 8:15 в сряда сутринта. Паркира на паркинга за кратък престой и влезе вътре да изчака дъщеря си. Влакът й закъсня само с десет минути и когато се срещнаха в необятната чакалня, тя не носеше багаж, а само една книга. Обясни, че смятала да вземе влака обратно за Сан Диего веднага след съдебното заседание, освен ако Бош не пожелаел да остане. Закусиха с палачинки — по нейно желание — на гарата, преди да тръгнат към административно-обществения център и сградата на Съдебната палата.
	Разделиха се на централния вход, за да може Бош да влезе през пропуска за полицаи заради оръжието си. Той показа значката си и изпревари Мади с десет минути, защото тя трябваше да мине през проверката с метален детектор, където имаше дълга опашка. Наваксаха загубеното време, като взеха служебния асансьор и се качиха с него до Състав 107 на деветия етаж, където в края на коридора бе съдебната зала на съдия Джон Хоутън.
	Делото на Престън Бордърс бе насрочено за след 10 часа, но Мики Холър бе предупредил Бош да се яви поне час по-рано, за да обсъдят последните подробности и тактически ходове. Бош се оказа първият пристигнал от своя екип. Седна с дъщеря си на последния ред в залата и се загледа в процедурата. Хоутън, юрист ветеран, със запазена гъста прошарена коса, седеше на стола си и караше по списъка с насрочени дела, повечето от които приключваха набързо с актуализация на свършеното по тях и насрочване на следващи слушания. Имаше и видеоекип, който монтираше камера в заграждението за съдебни заседатели. Холър бе казал на Бош, че заради многото местни ТВ канали, заявили интерес за достъп до слушането във връзка с публикацията на „Таймс“, Хоутън е избрал един екип на случаен принцип и е наредил той да сподели с останалите подаваната на живо картина.
	— Той ще присъства ли? — прошепна Мади.
	— Кой? — не я разбра Бош.
	— Престън Бордърс.
	— Да, ще присъства. — И посочи металната врата зад бюрото на помощник-съдията. — Сигурно вече е в конвойното помещение.
	От въпроса й разбра, че тя се интересува от Бордърс, непокаялия се убиец, очакващ екзекуция. Беше предугадил този интерес още когато дъщеря му бе пожелала да присъства.
	Огледа се. Макар Хоутън да не бе някогашният съдия по делото Бордърс, залата на Състав 107 бе същата и на Бош му се стори, че не е била реновирана през изтеклите трийсетина години. Беше си в дизайна от 60-те години на миналия век, каквото впрочем бе състоянието на повечето съдебни зали в околията. Стените бяха скрити зад ламперия от светло дърво, а столът с висока облегалка на съдията, свидетелската скамейка и заграждението за пристава бяха част от общ модул с прави линии и имитация на дърво. Гербът на щата Калифорния беше монтиран на стената на залата на метър над главата на съдията.
	В залата бе прохладно, но Бош бе изпотен под яката на костюма си. Опита се да се успокои и да се подготви психически за предстоящото. Истината обаче бе, че се чувстваше безпомощен. Кариерата и репутацията му фактически бяха в ръцете на Мики Холър и съдбата им щеше да се реши през следващите няколко часа. Колкото и да имаше доверие в брат си, оставянето на отговорността в ръцете на друг определено го караше да се изпотява в хладната зала.
	Първото познато лице, което се появи в залата, бе Сиско Войчеховски. Бош и дъщеря му се плъзнаха навътре по скамейката и едрият мъж се настани до тях. Беше облечен както винаги — чисти черни дънки и високи обувки, с бяла риза, извадена над колана, и черна жилетка със стилизирани шарки от сребърна нишка. Бош му представи дъщеря си, след което тя продължи да чете книгата си — сборник есета от някой си Б. Дж. Новак.
	— Как си? — попита Сиско.
	— Каквото и да се случи, всичко ще свърши след няколко часа — отговори Бош. — Как е Елизабет?
	— Прекара тежка нощ, но нещата се развиват в правилна посока. Едно от момчетата ми я наблюдава. Ако можеш, няма да е лошо да минеш да я видиш. И да я окуражиш. Може да помогне.
	— Разбира се. Но вчера тя искаше да използва главата ми за таран срещу вратата.
	— Нещата са динамични. За една седмица промяната ще е голяма. Още днес ще е по-различно. Мисля, че наближава кулминацията. Битката е трудна и настъпва моментът, когато започваш да се спускаш по другата страна на планината.
	Бош кимна.
	— Въпросът е какво ще стане в края на седмицата — поясни Сиско. — Ще я освободим ли и ще я настаним ли някъде? Трябва й дългосрочен план, иначе няма да се справи.
	— Ще измисля нещо — обеща Бош. — Ти я докарай до края на седмицата, а аз ще я поема след това.
	— Сигурен ли си?
	— Сигурен съм.
	— Разбра ли нещо за дъщеря й? Тя продължава да не иска да говори за нея.
	— Да, разбрах. Дейзи. Избягала от къщи. Забъркала се с наркотици в прогимназията и избягала. Живяла по улиците на Холивуд и една нощ се качила с някакъв тип в колата му.
	— Мамка му!
	— Била… — Бош се извъртя леко, сякаш се навеждаше да оправи десния си крачол с лявата си ръка. Продължи с гръб към дъщеря си: — Била измъчвана, за да се изразя по-меко, а после захвърлена в контейнер за боклук в уличка недалеч от Кауенга.
	Сиско поклати глава:
	— И това ако не е причина да…
	— Точно така.
	— Заловили ли са го оня мръсник?
	— Не. Не още.
	Сиско се засмя мрачно и повтори:
	— Не още, а? Ще ми се да видя как ще решат случая след цели десет години.
	Бош го изгледа продължително, после каза:
	— Знае ли човек.
	В този момент в залата влезе Холър, видя ги и им посочи изразително с пръст към коридора отвън. Не беше забелязал Мади, която оставаше скрита зад двамата. Бош й прошепна да не мърда от мястото си и се надигна. Мади сложи ръка върху неговата, за да го спре.
	— За кого говорихте току-що?
	— Ъ-ъ… за една жена от друг случай. Нуждае се от помощ и помолих Сиско да се намеси.
	— Каква помощ? Коя е Дейзи?
	— После ще ти кажа. Сега трябва да изляза и да говоря с адво… с чичо ти за заседанието, което предстои. Стой тук, ще се върна след малко.
	Стана и последва Сиско навън. Повечето хора в дългия коридор се бяха струпали в средата до снекбара, тоалетните и асансьорите. Намериха свободна скамейка встрани от вратата на залата към Състав 107. Седнаха на нея, Холър по средата.
	— Окей, момчета, готови ли сме да им разкажем играта? — започна адвокатът. — Къде са ми свидетелите? Къде са ми свидетелите, питам?
	— Под ключ, надявам се — отговори Сиско.
	— Кажете ми за Спенсър — настоя Холър. — Бяхте при него, надявам се?
	— Цялата нощ — потвърди Сиско. — Допреди двайсет минути беше в офиса на адвоката си на „Брадбъри“.
	Холър се обърна към Бош.
	— А ти? Казах ти да се наспиш. Вместо това ми идваш като парцал, а по раменете на костюма ти има прах, за бога!
	Холър се пресегна и грубо изтупа праха, събрал се върху раменете на костюма, престоял неизползван в гардероба на Бош две, че и повече години.
	— Едва ли е нужно да ти напомням, че всичко това в крайна сметка ще удари по теб — каза Холър. — Бъди съсредоточен. Бъди прям. И знай, че тези хора ще се изгаврят с всичко свято за теб.
	— Знам това — увери го Бош.
	Сякаш по сигнал откъм стълбището в края на коридора се зададоха хората, слезли току-що от офиса на ОП — Кенеди, Сото и Тапскот. Отиваха към залата на Състав 107. Една жена зад тях носеше с две ръце голям кашон с папки. Беше най-вероятно помощничка на Кенеди.
	Зад тях вървяха „Кронин и Кронин“. Ланс Кронин носеше очила със стоманени рамки, зализаната му назад черна коса очевидно беше боядисана. Костюмът му бе на фино райе, а връзката яркосиня. Явно бе положил титанични усилия да изглежда млад и причината за това крачеше в синхрон редом с него. Катрин Кронин бе поне двайсет години по-млада от съпруга си. Имаше буйна червена коса и пищно тяло, облечено в синя пола до коленете и сако в тон върху шифонена блузка.
	— Ето ги и тях — каза Бош.
	Холър вдигна поглед от жълтия си адвокатски бележник и видя приближаването на противниците си.
	— Като агнета на заколение — коментира той с глас, пълен с бодрост и увереност.
	Екипът на Бош остана по местата си. Кенеди подчертано гледаше встрани от тях, сякаш на пейката на само пет метра от него не седеше никой. Но Сото вплете поглед с Бош и се отдели от групата, за да се приближи до него. Заговори без никакво притеснение от присъствието на Холър и Войчеховски.
	— Хари, защо не ми се обади? — попита го тя. — Оставих ти няколко съобщения.
	— Защото нямаше какво да ти кажа, Лусия — отговори Бош. — Вие предпочитате да вярвате на Бордърс вместо на мен и при това положение думите са излишни.
	— Аз вярвам на криминологичната експертиза, Хари. Това не означава, че допускам, че ти си подменил уликата. А написаното във вестника не идва от мен.
	— Как тогава уликата се е появила там, Лусия? Как е попаднал в апартамента на заподозрения медальонът на Дани Скайлър?
	— Не знам, но ти не си бил там сам.
	— Значи да стоварим вината върху главата на един починал, така ли?
	— Не съм казала това. Казвам само, че не ми трябва да знам отговора на твоя въпрос.
	Бош стана, за да разговаря с нея лице в лице.
	— Хубаво, но за мен това не е достатъчно, Лусия. Не може да вярваш на криминологичната експертиза, без да вярваш, че другата улика е била подхвърлена в апартамента. Ето това е причината да не ти се обадя.
	Тя поклати тъжно глава и се извърна. Тапскот задържаше вратата на залата отворена за нея. Изгледа Бош с мъртъв поглед, докато Сото минаваше покрай него. Бош гледаше как вратата се затваря беззвучно зад тях.
	— Я виж — обади се Холър.
	Бош погледна по коридора и видя да се приближават две жени. Бяха облечени като за нощно парти, с черни поли до средата на бедрата и фигурни черни чорапи, едната с фигурки на скелети, другата с разпятия.
	— Фенки — каза Сиско. — Ако Бордърс днес си тръгне оттук свободен, вероятно до края на годината ще чука всяка нощ различна жена.
	Първите две бяха следвани от други три, облечени сходно, но с татуировки и пиърсинг до максимум. След това от нишата на асансьорите се зададе жена с бледожълта рокля, подходяща за поява в съдебна зала. Русата й коса бе пристегната на тила, а походката й издаваше, че отдавна не е стъпвала на подобно място — а може би никога.
	— Дайна ли е това? — предположи Холър.
	— Тя е — потвърди Бош.
	Когато я бе посетил понеделник вечерта, бе видял колко е красива и в нея бе видял жената, в която Даниел може би е щяла да се превърне с годините. Беше се отказала от актьорска кариера след омъжването си за кинопродуцент и изграждането на семейство. Беше казала на Бош, че няма никакви съмнения, че Престън Бордърс е убиецът на сестра й, и че не би се поколебала да заяви същото пред съдия или най-малкото да се появи в съда макар и само за морална подкрепа.
	Холър и Сиско се присъединиха към Бош, който се надигна, за да я посрещне. Бош я представи.
	— Благодарни сме ви за готовността ви да дойдете днес и да дадете свидетелски показания, ако се наложи — каза Холър.
	— Никога не бих си простила, ако не го бях направила — отвърна тя.
	— Не знам дали детектив Бош ви го е казал, госпожо Русо, но днес в залата ще присъства и Бордърс. Довели са го от „Сан Куентин“ за това слушане. Надявам се това да не ви разстрои.
	— Разбира се, че ще се разстроя. Но Хари ми каза, че и той ще е тук, така че съм готова. Само ме ориентирайте къде трябва да отида.
	— Сиско, би ли отвел госпожа Русо до залата? После остани при нея. Ние ще се задържим тук още няколко минути, за да изчакаме последния ни свидетел.
	Сиско и Дайна тръгнаха, а Бош и Холър останаха в коридора. Бош извади телефона си, за да провери колко е часът. Оставаха им десет минути до началото на заседанието.
	— Хайде, Спенсър, къде си? — не издържа Холър.
	Понеже наближаваше кръгъл час, тълпата в коридора оредяваше: хората влизаха в различни съдебни зали за начало на насрочени дела, слушания и процеси. Пространството пред тяхната съдебна зала постепенно се разчистваше.
	Минаха още пет минути. От Спенсър нямаше и следа.
	— Окей — каза Холър. — Не ни е нужен на всяка цена. Дори ще се възползваме от отсъствието му. В крайна сметка беше редовно призован. Хайде да влизаме и да почваме.
	Холър тръгна към вратата на залата и Бош го последва, след като хвърли последен поглед към асансьорите.
	Всички влезли в залата репортери седяха на първия ред. Бош видя, че Сиско и дъщеря му, заедно с Дайна, са на последния. Дайна гледаше право напред, на лицето й бе изписан ужас. Бош проследи погледа й и видя, че в същия момент през металната врата, свързваща залата с конвойното помещение, въвеждат Престън Бордърс. От двете му страни вървяха съдебни пристави.
	Бордърс бавно пристъпваше към масата на защитата. Беше с оковани ръце и крака, тежка верига минаваше между краката му и свързваше двата чифта белезници. Беше с оранжев затворнически гащеризон — цветът на излежаващите присъда ВИП-ове.
	Бордърс погледна към галерията на залата и се усмихна на фенките си, които се бяха изправили и полагаха всички сили да не пищят възбудено.
	След това погледът му се плъзна встрани от тях и намери Бош, който стоеше до Холър в задната част. Очите му бяха тъмни и хлътнали, но сякаш светеха — като запалени посред нощ в глуха уличка контейнери за смет.
	Пламтяха от омраза.


>>	37

	След като Бордърс бе настанен между Ланс и Катрин Кронин зад масата на защитата, съдебният пристав уведоми съдия Хоутън и той излезе от покоите си и се възцари на мястото си. Огледа съдебната зала, без да пропуска нито онези на предните маси, нито останалите в галерията. Погледът му като че ли се задържа върху Холър, може би защото лицето му му бе познато. След това се залови за работа.
	— По списъка следва „Калифорния срещу Бордърс“, молба за отмяна на присъдата. В крайна сметка имаме слушане за допустимост на доказателствата — започна Хоутън. — Преди да започнем, искам да заявя пределно ясно, че съдът очаква спазване на правилата за прилично поведение. Всякакви изблици на емоции откъм галерията ще завършат с бързо извеждане на нарушителите. — Докато говореше, Хоутън гледаше в упор групата млади жени, дошли да видят Бордърс. След това продължи по същество: — В петък е заведена и молба за изслушване от страна на господин Холър, когото ще приема на четири очи. Елате тук, господин Холър. А клиентът ви нека седне в галерията.
	Бош се върна до реда, където бе Сиско, а адвокатът му тръгна по централната пътека към преградата за публиката. Преди да стигне до вратичката, Кенеди вече бе скочил с възражение срещу молбата на Холър на основание нарушение на процедурата. Аргументите му бяха, че тя е заведена твърде късно и е лишена от основание. Ланс Кронин също се изправи, за да подкрепи Кенеди, като добави своето описание на молбата на Холър:
	— Ваша чест, това е просто ход от страна на господин Холър, целящ да му спечели благоразположението на медиите. Както господин Кенеди много удачно се изрази, молбата е лишена от основание. Господин Холър просто иска да си спечели безплатна реклама за сметка на моя клиент, който е страдал и чакал този ден вече трийсет години.
	Холър вече беше минал през вратичката и отиваше към катедрата, разположена между двете маси в началото на помещението.
	— Господин Холър, надявам се да имате отговор на това — каза Хоутън.
	— Разбира се, че имам, ваша чест — отговори Холър. — За протокола, аз съм Майкъл Холър и представям детектив Хиеронимъс Бош в това дело. Нека уведомя съда, че моят клиент разбра за молбата за хабеас корпус, заведена от господин Кронин и подкрепена от офиса на областния прокурор, в която се твърди, че господин Бош е фалшифицирал веществено доказателство, използвано за осъждането на господин Бордърс преди двайсет и девет години. Напълно необяснимо той не бе призован на това слушане, нито бе поканен по друг начин да присъства и да даде показания във връзка с тези обвинения. Искам да отбележа специално за протокола, че тези неоснователни обвинения са стигнали някак до „Лос Анджелис Таймс“ и бяха публикувани като факти, следователно са нанесли необратима вреда на неговата професионална и лична репутация, както и на начина му на препитание.
	— Господин Холър, не разполагаме с цял ден — обади се Хоутън. — Изложете аргументите си.
	— Разбира се, ваша чест. Клиентът ми най-енергично отхвърля инсинуацията, поставяща под съмнение неговата честност, доброто му име и репутацията му. Той разполага със свидетели и доказателства, които иска да представи и които се отнасят до делото и са важни за решаването на тези проблеми. Накратко казано, всичко това е измама, ваша чест, и ние можем да докажем това твърдение, ако ни се даде възможност. На тези основания съм завел молба от името на моя клиент за включването му в това слушане, както и друга, отговаряща на обвиненията срещу него. Всички замесени страни вече са известени и най-вероятно именно тези мои действия са довели до вече споменатата вестникарска статия, опозорила добрата репутация и положението на господин Бош в правоохранителната общност.
	— Ваша чест! — извика Кенеди. — Щатът протестира срещу злостното обвинение, току-що направено от господин Холър. Източникът на репортажа във вестника не е нито моят офис, нито моят следователски екип, понеже ние се опитахме най-съвестно да подходим към въпроса по най-щадящ за господин Бош начин.
	— Ваша чест — спокойно възрази Холър. — Аз съм готов веднага да покажа на съдебния секретар разписката за часа на завеждането, а клиентът ми желае да покаже разпечатка на телефонните си обаждания, от които става ясно, че само два часа след като заведох исковите си молби в петък, репортерът на „Лос Анджелис Таймс“ вече е започнал да звъни на господин Бош, търсейки коментар от негова страна. Молбите ми бяха заведени с желание да не стават публично достояние, следователно копия от тях са били на разположение само на опонентите на господин Бош, присъстващи тук и сега. Направете сам вашите заключения, ваша чест. Аз направих моите.
	Хоутън се повъртя на кожения си стол с висока облегалка, преди да реагира.
	— Мисля, че отделихме на това достатъчно време — каза накрая. — Няма да има никакви санкции. Да вървим напред. Господин Холър, както господин Кенеди, така и господин Кронин възразяват на присъствието на клиента ви. Как ще реагирате на това?
	Холър удари с юмрук по катедрата, за да подчертае онова, което предстоеше да каже.
	— Как бих могъл да реагирам? — възмути се той. — Не мога да повярвам, че се случва, ваша чест. Един неделен вестник е окалял клиента ми. Съвсем ясно се споменава, че той е подхвърлил уликата, изпратила човек в очакване на екзекуция. И ето, всички ние сме тук, а той, образно казано, дори не е поканен на партито? Като се има предвид, че съдържанието на публикацията и същността на обвиненията в жалбата на щата пряко се отнасят до репутацията и доброто име на моя клиент, аз твърдо вярвам, че той има право да бъде включен сред участниците на това слушане, за да защити правата си. И ако това не е подходящият механизъм, тогава бих предложил той да бъде приет като независим съдебен експерт и да му бъде разрешено да даде свидетелски показания и да представи доказателства, отнасящи се към проблемите, с които съдът трябва да се занимае.
	Хоутън поиска аргументировка от Кенеди и Кронин, но ставаше ясно, че се затруднява да не позволи на Бош да се яви пред съда, след като името му и репутацията му са били поставени под съмнение в „Таймс“, както и чрез подробностите на оригиналните искови молби, които офисът на ОП не бе сметнал за нужно да защити от обществено достояние. Кенеди започваше да губи търпение: разчиташе в думите и поведението на съдията същото, което виждаше и Бош.
	— Ваша чест — възкликна той, — щатът не може да носи отговорност за публикацията във вестника. Аз… ние, не сме източникът за материала. Може и да сме допуснали грешката да не защитим молбата си от публично достояние, окей, но не може подобен дребен пропуск да става основание за включването на Бош. Да не забравяме, че в тази зала присъства човек, очакващ изпълнение на смъртна присъда повече от десет хиляди дни — да, направих си труда да ги пресметна, — и е наш дълг като служители на закона да направим първи приоритет отстраняването на тази несправедливост.
	— _Ако_ е несправедливост — не пропусна да подчертае Холър. — Доказателствата, които искаме да представим днес, разказват различна история, ваша чест. Това е история за една коварна фалшификация, извършена срещу интересите на обществото и в ущърб на господин Кенеди и институцията, която той представлява.
	— Ще се оттегля за десет минути за справка с кодекса и след това ще продължим — заяви Хоутън. — Никой да не напуска. Десет минути.
	Съдията стана и бързо излезе в коридора зад заграждението на секретаря, водещ към кабинета му. На Бош това му хареса. Бе участвал в процеси на този съдия в миналото и знаеше, че той е много уверен в ролята си на господар на съдебната зала. Но самомнението му не стигаше дотам да си въобразява, че познава всички нюанси на закона. Така че явно сега искаше да направи справка в наказателнопроцесуалния кодекс, за да получи твърдата подкрепа на закона.
	Холър се обърна и погледна към Бош. Посочи задната врата на залата и Бош разбра, че се чуди какво е станало със Спенсър. Холър явно беше уверен, че отсъждането на съдията ще е в тяхна полза.
	Бош стана и излезе, за да провери за Спенсър. Коридорът навън бе безлюден и от Спенсър нямаше и следа.
	Върна се в залата. Холър го погледна въпросително, но Бош само поклати глава.
	Съдията се върна една минута по-рано от обещаното и незабавно отказа на Кенеди да се аргументира допълнително. След това продължи с решението си:
	— Макар статутът и правилата относно процедурата за хабеас да са в наказателния кодекс, аксиоматично се приема, че подобен иск е в тъканта и на гражданското право. Следователно изглежда допустимо приемането на трета страна без самостоятелни искания. Правото на детектив Бош да защити доброто си име и репутация е интерес, който той може да отстоява и който по мнение на съда не е защитен достатъчно от съществуващите страни по делото. Така че аз разрешавам включването му като страна по делото. Господин Холър, можете да призовете първия си свидетел.
	Кенеди, който необяснимо защо бе останал прав след отказа да може да възрази, побърза да протестира.
	— Ваша чест, това е несправедливо. Ние не сме подготвени за свидетели. Щатът настоява за трийсетдневна отсрочка, за да прегледаме показанията, дадени в хода на предварителното следствие, и да се подготвим за делото.
	Кронин също се изправи. Бош очакваше от него да възрази срещу отлагането, но за негова изненада той го подкрепи. На Бош му се стори, че забелязва Кенеди да прави гримаса. Вероятно в този момент прокурорът бе разбрал, че е инструмент в ръцете на Кронин, на Бордърс или и на двамата.
	— Забравихте ли за десетте хиляди дни, за които сам споменахте преди малко? — напомни му Хоутън. — За гаврата със справедливостта? Сега искате да изпратите човека, когото вашата молба има за цел да оправдае, за нови трийсет дни, през които да чака екзекуцията си? Всички знаем колко са натоварени календарите на съдиите. Няма такова нещо като отлагане с трийсет дни. Моят календар е запълнен за следващите деветдесет. Освен това не виждам основателна причина да отлагаме слушането, господа.
	Хоутън се извъртя на стола си и погледна Бордърс.
	— Господин Бордърс, желаете ли да се върнете зад решетките в „Сан Куентин“ за още три месеца, докато адвокатите ви се подготвят за слушането?
	Настъпи мъчително дълъг момент, докато Бордърс реши как да отговори, и Бош се наслади на всяка секунда. Бордърс не разполагаше с добър за него отговор. Да приеме отлагането означаваше да разкрие — както адвокатът му току-що бе направил, — че нещо не е наред. А да каже, че не приема искането на собствения си адвокат за отлагане, означаваше Холър да извика свидетелите си и да рискува разкриването на цялата машинация.
	— Искам само всичко да стане както трябва — отговори накрая Бордърс. — Лежа зад решетките отдавна. Не мисля, че едно малко закъснение има някакво значение, стига истината да възтържествува.
	— Но този съд се опитва да направи точно това — увери го Хоутън. — Истината да възтържествува.
	Бош улови с периферното си зрение някакво раздвижване, извърна се и видя вратата на съдебната зала да се отваря. Човек с костюм, за когото той предположи, че е адвокат, влезе, следван от Тери Спенсър.
	Двамата огледаха залата. Отварянето и затварянето на вратата привлече погледите на присъстващите към тях. Бош пак се обърна напред и видя, че Холър също е забелязал пристигането им. След това огледа лицата на седящите зад масата на защитата. Бордърс не показваше никакъв интерес към новодошлите, може би защото не познаваше Спенсър по лице. Но реакциите на екипа на Кронин бяха издайнически. Ланс Кронин сви устни и примигна. В този момент изглеждаше като шахматист, прозрял, че губи след три хода. Реакцията на Катрин Кронин обаче бе повече от изненада — тя сякаш бе видяла призрак. Челюстта й увисна, а очите й се извърнаха от мъжа в дъното на залата към съпруга й, който седеше от другата страна на техния клиент. И Бош прочете в тях страх.
	След това Бош потърси с поглед сред редовете в галерията Лусия Сото. Откри я на третия ред зад бюрото на помощник-съдията. Беше ясно, че е познала Спенсър, но бе видимо озадачена — тя, изглежда, наистина нямаше представа защо служителят от архива на веществените доказателства е в залата.
	— Мога ли да предложа нещо на съда?
	Думите бяха на Холър и отклониха погледите от Спенсър към него.
	— Разбира се, господин Холър — разреши съдията.
	— Предлагам да продължим със закрито заседание — каза Холър. — Аз ще запозная устно господата Кенеди и Кронин с всеки свидетел, когото възнамерявам да призова, и с всеки документ и видео, които смятам да представя. Тогава те ще са по-добре информирани заслужава ли си да искат отлагане, или не. Причината да предлагам заседание при закрити врата е, защото искам да бъда защитен от медиите, в случай че не съм сто процента точен в обещаното от мен.
	— Колко ще отнеме това, господин Холър? — попита съдията.
	— Ще бъда бърз. Мисля… че мога да го направя за не повече от петнайсет минути.
	— Идеята ви ми допада, господин Холър, но имаме проблем. Не съм сигурен, че имам достатъчно място в кабинета си за всичките адвокати, клиентите им, господин Кенеди и неговите следователи. Освен това сме загрижени за охраната на господин Бордърс и не мисля, че моите помощници ще искат той да бъде развеждан из сградата на палатата. Поради тази причина ще използвам тази зала за закрито заседание, така че ще помоля свидетелите, представителите на медиите и останалите наблюдаващи да напуснат за петнайсет минути, за да чуем каквото имате да ни кажете, господин Холър.
	— Благодаря ви, ваша чест.
	— Видеокамерата ще остане, но трябва да бъде изключена. Заместник Гарза, моля повикайте още един заместник, който да остане на пост отвън в коридора пред вратата на залата, докато не поканим отново присъстващите.
	Настъпи раздвижване, понеже няколко души станаха едновременно, за да напуснат залата. Бош бе възхитен от гениалния ход на Холър. Понеже щеше да изложи пред съдията резюме на онова, което щеше да бъде представено и за което щяха да се дават показания, нямаше да има полагания на клетва, а следователно нямаше да има и последствия за различни преувеличения или неистини, които можеха да бъдат разкрити впоследствие.
	Холър щеше да получи право на свободен ход в делото срещу Бош, а Кенеди и Кронин не можеха да му попречат с нищо.


>>	38

	Холър направи знак на Бош да излезе напред и той мина през вратичката и избра място до перилата. Беше само на два метра от Бордърс, който седеше окован между Кронин и Кронин. Двама помощник-съдии седяха на столове точно зад него.
	Погледна към задната част на съдебната зала и видя стълпени около вратата хора, чакащи да излязат. Дъщеря му бе последна в опашката и го гледаше. Кимна му окуражително и той отговори на жеста й. След като и тя излезе, Бош върна вниманието си върху Бордърс. Мъжът с оранжевия гащеризон се обърна и впи поглед в Бош.
	Бош му намигна.
	Бордърс се извърна. Холър се приближи и блокира двубоя с погледи.
	— Не се притеснявай за него — каза му той. — Остани фокусиран върху важното. — След това седна на свободното място до Бош и се наведе към него, за да му прошепне: — Ще се опитам да те впиша официално като страна по делото. Така че няма да обяснявам за теб кой си и за какво ще свидетелстваш. Помни — бъди прям и се дръж като възмутен.
	— Няма да ми се наложи да се преструвам — отговори Бош.
	Холър се обърна, за да погледне към дъното на залата.
	— Успя ли да говориш със Спенсър или Дейли, преди да излязат?
	— Не. Дейли адвокатът ли е?
	— Да, Дан Дейли. Обикновено се занимава с федералните съдилища. Днес сигурно е решил да наобиколи бедните райони. Или пък познава Спенсър отпреди. Ще използвам Сиско.
	Холър извади телефона си и започна да пише есемес на Сиско, който бе сред излезлите от залата. Бош се понадигна, за да вижда екранчето. Холър пишеше на Сиско да разбере дали Дейли ще разкрие за какво Спенсър е готов да даде показания. След това поиска от Сиско да му отговори с есемес. Тъкмо бе изпратил съобщението и Хоутън обяви съдебното заседание за открито.
	— Всичко ще се протоколира официално, но засега се провежда разговор под мое председателство с присъстващите страни по делото. Заседанието ще бъде закрито и нищо казано тук няма да стане известно на никого извън тази зала. Господин Холър, защо не ни запознаете какво планирате да правите с вашите свидетели и с документите на ваше разположение, ако молбата ви бъде допусната до разглеждане? И не се разпростирайте до безкрайност.
	Холър стана, отиде при катедрата и сложи на нея бележника си. Отворената страница бе изписана с бележки, някои от които бяха заградени и свързани със стрелки с други заградени бележки. Беше схема на натопяването на Бош. Под бележника имаше папка, съдържаща документите, които Холър щеше да представи на съдията.
	— Благодаря ви за дадената ми възможност, ваша чест — започна той. — Уверявам ви, че няма да съжалявате. Защото господин Кронин и господин Кенеди са прави — има съдебна грешка. Но не такава, каквато си мислят повечето хора.
	— Ваша чест…? — обади се Кенеди с обърнати нагоре длани в универсалния жест, изразяващ недоумение.
	— Господин Холър — реагира Хоутън, — ако ми разрешите да привлека вниманието ви към ложата отляво на вас, ще забележите, че е празна. Призовах ви за краткост. Не съм ви казвал да правите изложение пред несъществуващи съдебни заседатели.
	— Да, ваша чест — прие забележката Холър, — благодаря ви. В такъв случай да преминем по същество. Отделът за надзор на присъдите към областната прокуратура заведе това дело въз основа на криминологична ревизия, довела до откриване на ДНК материал върху облеклото на Даниел Скайлър, който не е оставен от Престън Бордърс, а от вече покойния сериен изнасилвач Лукас Джон Олмер.
	— Господин Холър — отново го прекъсна Хоутън. — Повтаряте факти, известни на съда преди това слушане. Позволих ви включване като трета страна. Подобно включване изисква нещо ново, някаква промяна в посоката. Имате ли такова нещо, или не?
	— Имам — увери го Холър.
	— Тогава преминете на него и не разказвайте на съда онова, което вече му е известно.
	— Новото, с което разполагам, е следното. Ако му бъде позволено, детектив Бош може да докаже чрез документация и дадени под клетва свидетелски показания, че ДНК материалът от Лукас Джон Олмер е бил поставен в кашона на веществените доказателства, съхраняван на склад в архива на ЛАПУ, като част от сложна схема, имаща за крайна цел освобождаването на Престън Бордърс и изплащането на многомилионна компенсация за щети поради съдебна грешка.
	— И чия е тази схема, господин Холър? Нали не твърдите, че очакващият в „Сан Куентин“ екзекуция Престън Бордърс е организирал всичко това?
	— Не, ваша чест. Казвам, че Престън Бордърс е приел да участва в схемата, понеже е бил изчерпил възможностите си за обжалване на присъдата. Но самата схема е разработена тук, в Лос Анджелис, от юридическата кантора „Кронин и Кронин“.
	Ланс Кронин незабавно скочи на крака и заяви:
	— Възразявам най-категорично срещу този фарс! Господин Холър петни добрата ми репутация с това злонамерено обвинение, докато в действителност неговият клиент е този, който…
	— Забележката ви е приета, господин Кронин — сряза го по средата Хоутън, — но нека ви припомня, че сме на закрито заседание и нищо, изречено от който и да е юридически съветник, няма никога да стигне до ушите на обществеността.
	След това съдията насочи вниманието си към Холър.
	— Отправяте много тежко обвинение, господин Холър. Или го развийте, или замълчете.
	— Ще го развия — каза Холър. — И то веднага.
	И Холър описа накратко съществените противоречия по случая, както Бош ги бе изложил пред Сото в коридора. И наблегна на това, че ако всичко около намерената ДНК е наред, тогава медальонът, открит при претърсване на апартамента на Бордърс, е съмнителен. Тоест че може да е вярно или едното, или другото.
	— Нашата позиция е, че медальонът с форма на морско конче е бил и остава истинската улика по случая — заяви Холър. — Но ДНК материалът от Лукас Джон Олмер е подхвърлен. И преди да опиша как е станало това, искам да помоля съда да позволи на клиента ми да говори по въпроса за подхвърлянето на улики. Той е прекарал над четирийсет години в правоохраняването, да не говорим, че под залог са неговото добро име и репутация.
	Кенеди и Кронин скочиха на крака и възразиха на допускането на Бош да даде свидетелски показания под клетва, без да имат възможност за кръстосан разпит. Хоутън бързо взе решение.
	— Не, не, изобщо няма да вървим по този път на това заседание — отсече той. — Ако стигнем до открито заседание, което да се протоколира, съдът ще удовлетвори подобно искане. Но ще ви кажа следното… През годините детектив Бош се е явявал в тази зала многократно, докато съм имал честта да бъда съдия, и неговата честност никога досега не е била поставяна под въпрос.
	Бош кимна в знак на благодарност за макар и нищожната подкрепа от страна на съдията.
	— Продължете, господин Холър — каза Хоутън.
	— Тогава минаваме нататък — каза Холър и отвори папката. — На съда и на всички присъстващи тук е известно, че господин Кронин е защитавал Лукас Джон Олмер по делото, завършило с неговото осъждане и вкарване в затвора, което е продължило до смъртта му преди две години. Ключовата улика в неговия случай е бил ДНК материал, свързващ Олмер с поредица сексуални нападения, за които той е бил обвинен. Представям на съда копие на съдебна заповед, взета от архива по случая, с което се нарежда на прокуратурата да сподели със защитата ДНК материала за независима частна експертиза.
	Кенеди се изправи, за да възрази:
	— Ваша чест, ако адвокатът се опитва да внуши, че ДНК на Олмер е била връчена на Кронин и той е задържал част от нея за свои цели години по-късно, за използване в схема за освобождаване на осъден на смърт, тогава мога да заявя, че това е просто нелепо обвинение. Както господин Холър отлично знае, господин Кронин просто не би могъл да се доближи до този материал. Протоколът за работа с веществени доказателства изисква защитено предаване от една лаборатория в друга. Господин Холър просто създава димна завеса и губи времето на почитаемия съд.
	Холър поклати глава и се усмихна.
	— Димна завеса, ваша чест? Ще видим кой пуска димни завеси. Аз изобщо не намеквам, че е имало нещо нередно в предаването на ДНК материал от една лаборатория в друга преди процеса на Олмер. Но по време на процеса представената ДНК изобщо не е била оспорена, понеже защитата е избрала линията, че сексът е бил по взаимно съгласие. Нещо повече, съвпадението на ДНК е използвано като аргумент от защитата. Само че след процеса следите на веществените доказателства се губят. Според така скъпия на господин Кенеди протокол целият генетичен материал, неизползван в анализа на частната лаборатория, е трябвало да бъде върнат в лабораторията в ЛАПУ. Само че няма запис за подобно връщане. Предаденият материал липсва, ваша чест, и за последно се знае, че е бил в работещата за господин Кронин лаборатория.
	Беше ред на Кронин да стане и да протестира:
	— Това е нелепо, господин съдия. Аз никога не съм притежавал този материал. И не бих могъл да знам дали лабораторията го е върнала или не. Но да бъда подлаган на подобни обвинения…
	— Нека отново ви напомня, че сме при закрити врата — каза Хоутън. — Да не се отклоняваме. Господин Холър, какво още имате?
	— Имам още няколко документа, които бих желал да представя на вниманието на съда — отговори Холър. — Първият е писмо от заместник градския прокурор Сесил Френч, което потвърждава, че градската управа е получила оплакване за нанесени щети от страна на Престън Бордърс във връзка с неоснователното му вкарване в затвора за убийство след опорочено разследване на ЛАПУ. Жалбата е заведена от Ланс Кронин, адвокат. Размерът на исканото обезщетение не се споменава, защото играта все още е в началото си, но здравият разум казва, че за човек, за когото се смята, че е бил натопен за убийство от служител на градската администрация и е изпратен да очаква изпълнение на смъртната си присъда, искането на милиони е нормално.
	Кронин отново понечи да стане, но Хоутън го спря с вдигане на ръка като регулировчик и адвокатът бавно седна. Холър невъзмутимо продължи:
	— Освен това имаме и копие от дневника за посещения в „Сан Куентин“, който показва, че Ланс Кронин редовно е посещавал Престън Бордърс, започвайки от януари миналата година.
	— Той е негов адвокат — напомни Хоутън. — Има ли нещо нередно в това адвокат да посещава клиента си в затвора, господин Холър?
	— В никакъв случай, ваша чест. Но за да посещаваш затворник, очакващ изпълнение на смъртна присъда, трябва да си негов регистриран адвокат. Господин Кронин е станал такъв през януари миналата година, само няколко месеца преди да изпрати писмото си до Отдела за надзор на присъдите, явно за да изчисти съвестта си във връзка с признанието на Олмер пред него.
	Бош едва се сдържа да не се усмихне. Свързването на Кронин с Бордърс само по себе си не доказваше нищо, но определено намирисваше на съглашателство, а начинът, по който Холър бе довел съдията до прага на подобно заключение, бе перфектен. Бош се подпря с ръка на празния стол до себе си, за да погледне незабелязано към Сото и Тапскот. Те изглеждаха погълнати от историята, разказвана от Холър.
	— Освен това — продължи Холър, — ако молбата ни за включване на детектив Бош като независим експерт бъде удовлетворена, той е готов да извика свидетели, които ще разкрият противоречия в ключови елементи на иска за хабеас. Горчива ирония е, че ищецът хвърля на боклука репутацията на своя адвокат Дейвид Сийгъл, заявявайки, че покойният господин Сийгъл е подтикнал към лъжесвидетелство господин Бордърс по време на процеса, като му е наредил да каже под клетва, че ключовата улика, намерена в апартамента му — медальон с форма на морско конче, — не принадлежи на жертвата, а е копие, закупено от него на пристана на Санта Моника.
	— И вие имате свидетел, който опровергава това показание? — поиска да се увери Хоутън.
	— Да, ваша чест — потвърди Холър. — Имам на разположение самия Дейвид Сийгъл, който е готов да опровергае съобщението за своята смърт, както и твърдението, че е подтикнал към лъжесвидетелство клиента си по време на процеса от хиляда деветстотин осемдесет и осма. Той е готов лично да заяви, че всичките свидетелски показания, дадени от Бордърс, са измислица на самия Бордърс в опит да обясни по невинен за себе си начин как така е притежавал украшение на жертвата.
	Кенеди и Кронин скочиха едновременно на крака, но Кронин остави думата на прокурора.
	— Ваша чест — извика Кенеди, — това е просто абсурдно! Дори да се докаже, че Дейвид Сийгъл е жив, неговите показания ще бъдат флагрантно нарушение на тайната между адвокат и клиент и следователно напълно неприемливи за съда.
	— Ваша чест, не мога да се съглася с господин Кенеди — намеси се Холър. — Конфиденциалността на информацията, споделена от клиент пред адвокат, е напълно разбита от господин Бордърс, който сам е разкрил основните моменти в стратегията на собствената му защита и е опетнил доброто име и репутация на своя адвокат в молбата си… в добавка към злословията по отношение и на моя клиент, детектив Бош. Впрочем, аз разполагам с видеоклип — разговор с господин Сийгъл отпреди само шест дни, който го показва жив и здрав, напълно с всичкия си, способен да се защити от оклеветяването на господин Бордърс и неговия защитник.
	Холър бръкна в джоба си, извади флашка със записа на разговора и я вдигна високо във въздуха.
	Съдията се поколеба, после дръпна микрофона към себе си. Кенеди и Кронин седнаха на местата си.
	— Господин Холър — взе решение Хоутън, — ще задържим засега прегледа на вашето видео. Съдът е заинтригуван, но петнайсетте ви минути са на изтичане, така че в момента всичко се свежда до едно нещо. По облеклото на жертвата е намерен ДНК материал от Олмер и това изглежда безспорно. Въпросното облекло е било запечатано в архива за улики в продължение на дълги години, всъщност много преди Олмер да бъде изправен в съда и господин Кронин да се е сдобил или не с негов генетичен материал, години преди господин Кронин дори да е познавал господин Бордърс и години преди господин Олмер да почине в затвора. Имате ли отговор на това? Защото ако нямате, тогава е време да преминем на вземане на решение по въпроса.
	Холър кимна и погледна жълтия си адвокатски бележник. Бош хвърли поглед към Кенеди и му се стори, че той се подсмихва, защото сигурно бе убеден, че Холър няма отговор на загадката с ДНК материала.
	— Съдът е прав — започна Холър. — Ние не оспорваме откриването на ДНК по дрехите на жертвата. Детектив Бош и аз изпитваме почитание спрямо благонадеждността на лабораторията на ЛАПУ. И не твърдим, че резултатите от анализа са съмнителни. Ние обаче вярваме, че Олмеровата ДНК е била поставена на облеклото на жертвата преди то да бъде предадено за допълнителен анализ.
	Кенеди скочи и горещо възрази срещу намека за корупция в архива на ЛАПУ или в двамата детективи, отворили отново делото за нуждите на ОНП.
	— Действията на детективи Сото и Тапскот са документирани и напълно законни — заяви Кенеди. — Предугаждайки, че отчаяните хора понякога са склонни на отчаяни ходове, те стигнаха до такава крайност като документиране пред видеокамера на разпечатването на кашона, за да се види от всички, че не е имало никакво манипулиране.
	Холър скочи още преди съдията да успее да реагира.
	— Точно така — съгласи се той. — Те са заснели цялата операция и ако съдът не възразява, аз бих искал да видим това видео като част от моето представяне. Аз дори го имам на лаптопа си, спряно на ключовия момент, ваша чест. Моля съдът снизходително да удължи времето ми. Мога веднага да свържа компютъра си към екрана.
	И той посочи видеопроектора на стената срещу ложата на заседателите. Настъпи тишина, докато Хоутън обмисляше искането и докато някои от останалите в залата се чудеха как Холър се е снабдил с копие на записа. Бош видя Сото да поглежда косо към него. Знаеше, че е нарушил негласното им правило за конфиденциалност. Тя не бе споделила с него видеоклипа, за да бъде използван в съда.
	— Направете го, господин Холър — каза накрая Хоутън. — Ще го приема като част от представянето ви.
	Холър вдигна куфарчето си, което бе на пода пред съседния на Бош стол, отвори го, извади от него лаптопа си и шепнешком каза на Бош:
	— Получи се!
	— Като агнета на заколение — прошепна в отговор Бош.
	След минута Холър вече възпроизвеждаше видеото на големия екран. Всички в залата, включително онези, на които то бе повече от добре познато, гледаха, без да могат да откъснат поглед. Краят настъпи без реакция от съдията или някой друг.
	— Ще го пусна пак и този път ще го спра на един особено важен момент — каза Холър.
	Започна повторно възпроизвеждане на видеото и спря на пауза в мига, когато на екрана се виждаше Терънс Спенсър, който наблюдаваше двамата детективи от съседната стая.
	Холър извади от вътрешния джоб на сакото си лазерна показалка и очерта с нея червен кръг около лицето на Спенсър.
	— Този човек… какво ли прави? Само гледа? Или проявява интерес отвъд обикновеното любопитство?
	Кенеди отново се изправи.
	— Ваша чест, тези полети на фантазията вече стават нелепи. Видеото ясно показва, че кашонът не е бил манипулиран. И какво прави той? Опитва се да отвлече вниманието от очевидното към някой, който явно работи в склада за улики и е естествено да има напълно обясним интерес в разпечатването на веществени доказателства. Може ли най-сетне да сложим край на мистификациите и да преминем към тъжното ни задължение да коригираме сериозна съдебна грешка?
	— Господин Холър — каза Хоутън, — и моето търпение наближава предела си.
	— Ваша чест, ако ми разрешите да продължа, представянето ми ще завърши до максимум пет минути — обеща Холър.
	— Чудесно — одобри Хоутън. — Продължете тогава. Но по-бързичко.
	— Благодаря ви. Въпросът, който риторично формулирах, преди да бъда прекъснат, беше „Какво прави там този човек?“. Това възбуди любопитството ни и ние се опитахме да разберем. Оказа се, че детектив Бош познава въпросния мъж като дългогодишен служител на архива. Той се казва Терънс Спенсър. Решихме да поразровим за него и онова, което открихме, може да шокира съда.
	Холър извади нов документ от папката и погледна подчертано към Ланс Кронин, докато го предаваше на съдебния секретар, за да бъде връчен от него на съдията. И докато съдията преглеждаше документа, Бош видя Холър да отстъпва крачка от катедрата и да я използва като заслон, за да извади телефона от джоба си и ниско, до хълбока си, да прочете текстовото съобщение на екрана.
	Бош се досещаше, че това най-вероятно е съобщението от Сиско за Спенсър, което Холър бе очаквал да получи.
	Холър пусна телефона обратно в джоба си и продължи с обръщението си към съдията.
	— Онова, което открихме, бе, че преди седем години Терънс Спенсър едва не е загубил къщата си поради просрочие на ипотеката. Моментът тогава беше тежък за цялата страна и много хора бяха на път да се удавят в същата лодка. Спенсър се е сринал, пропуснал е два пъти последователно вноската си за погасяване на ипотечния заем, и банката обяснимо загубила търпение. Бил е на път да се прости с къщата си, ако не били усилията на неговия ипотечен адвокат Кати Зелден, която мнозина в тази зала познават като… Кати Кронин.
	Бош почувства как въздухът в залата буквално се смразява. Хоутън забрави за излегнатата си поза на кожения стол и напрегнато се наведе над масата. Държеше предадения му от Холър документ и внимателно го преглеждаше, а Холър продължаваше невъзмутимо:
	— Зелден, сега вече Кронин, тогава спасила къщата на Спенсър. Но всъщност само отложила неизбежното. Тя вкарала Спенсър в схема за рефинансиране с убийствени лихви, която е замислена да създаде масивно половинмилионно балонно плащане, дължимо след седем години. И нека поясня, дължимо на частен инвестиционен фонд, който имал правото да контролира дали Спенсър може да продаде къщата си в опит да се измъкне. Тези хора предпочели да блокират продажбата, защото знаели, че ще я получат след просрочието тазгодишното лято… Ами, бедният Спенсър просто не е имал никакъв изход. Не е разполагал с половин милион, нито с начин да намери тази сума отнякъде. Не можел да продаде къщата си, защото притежателят на ипотеката не го разрешавал. Какво е можел да направи? Обадил се на стария си адвокат, сега пълноправен партньор в „Кронин и Кронин“, и попитал: „А какво да правя сега?“. И, ваша чест, от този момент започва конспирацията. Конспирация да се измами областната прокуратура и да се натопи моят клиент за подхвърляне на улика. И всичко това е опит да се освободи Престън Бордърс и да се прибере многомилионна компенсация за нанесени щети, платима от градската управа на Лос Анджелис.
	Ланс Кронин се изправи, готов да възрази. Кенеди също се изправи, но по-неохотно. Само че съдията вдигна ръка, за да им забрани да говорят, и погледна изпитателно Холър.
	— Господин Холър — натъртено каза той, — това са много сериозни обвинения. Възнамерявате ли да предложите някакви доказателства в тяхна подкрепа, ако ви разреша да го направите на открито заседание?
	— Да, ваша чест — отговори Холър. — Последният свидетел, когото ще извикам, е самият Терънс Спенсър. През уикенда успяхме да го открием да се крие в една къща в Лагуна Бийч, която случайно се притежава от семейство Кронин. Връчих му призовка и в този момент той е отвън в коридора заедно с мой следовател и е готов да застане пред съда.


>>	39

	Заплахата Терънс Спенсър да даде показания като свидетел парализира за момент всички в залата. И тогава Престън Бордърс разчупи тишината със смеха си. Той започна тихо, но скоро премина в мощен хохот с отметната глава и изблик на невесела ирония. Смехът му секна като отрязан с нож и той се обърна към адвоката си с убийствено озлобение в гласа:
	— Ти, шибан тъпако! Каза ми, че щяло да сработи. Каза, че било гарантирано.
	Бордърс се опита да стане, но бе забравил, че веригата между краката му е хваната с халка за седалката. Затова се надигна заедно с нея и после тежко се отпусна обратно.
	— Изведете ме оттук. Просто ме върнете в килията.
	Кронин се опита да се приближи до него, за да му нареди да се сдържа.
	— Я се разкарай от мен, задник такъв! Всичко ще им разкажа. За целия ти шибан план…
	Надигна се и Кенеди и избра единствения възможен за него път. На лицето му бе изобразено изумление.
	— Ваша чест, в настоящия момент щатът желае да оттегли исковите си молби по този въпрос — каза той. — Сега щатът възразява срещу хабеас корпус.
	— Сигурен съм, че възразява — язвително каза съдията. — Но бихте ли седнали на мястото си за момент, господин Кенеди?
	Хоутън направи знак на заместниците си в състава на охранителната група около Бордърс и каза:
	— Можете да го изведете оттук. Но го задръжте засега в ареста. Мисля, че детективите ще искат да говорят с него. — И съдията посочи Сото и Тапскот.
	Заместниците се струпаха около Бордърс, за да го отключат от седалката и да го изведат. Когато най-сетне се изправи, Бордърс погледна унищожително Ланс Кронин и каза:
	— Благодаря ти за разходката все пак. При всички положения беше по-добре от три дни в килията.
	— Изведете го — нареди високо Хоутън.
	— Да ви го начукам на всичките — каза Бордърс, докато излизаше — всъщност повече го влачеха — през вратата. — И кажете на момичетата ми да ми се обаждат.
	Вратата се затвори тежко и ударът на метал в метал отекна в залата като земетресение.
	Кронин бавно се надигна, за да се обърне към съда, но Хоутън го сряза:
	— Господин адвокат, съветвам ви да не говорите. Защото всичко, което кажете, със сигурност ще бъде използвано срещу вас от друг съд на друго място.
	— Но, ваша чест, ако все пак ми разрешите… — настоя Кронин. — Искам да бъде официално записано как клиентът ми е заплашвал мен и моето семейство и…
	— Достатъчно, господин Кронин. Предостатъчно! Чух повече от нужното, за да разбера, че вие, вашият партньор и вашият клиент сте дошли днес в моята зала с очевидното намерение да манипулирате съда с цел финансова облага, да не говорим за идеята да пуснете на свобода в обществото съвсем правомерно осъден престъпник, не, убиец, както и да очерните репутацията на ветеран детектив от полицията.
	— Ваша…
	— Не говоря, за да се слушам сам, господин Кронин. Наредих ви да мълчите. Още едно обаждане и ще наредя да ви запушат устата. — Хоутън огледа цялата зала, преди да върне погледа си върху Кронин, и продължи: — Сега… предполагам, че полицейското управление на Лос Анджелис ще прояви интерес да разговаря както с вас, така и с Терънс Спенсър. В резултат е възможно да получите официални обвинения. Това е извън моя контрол. Но от мен зависи какво ще се случи в тази съдебна зала и аз искам да кажа, че никога в над двайсетгодишната ми практика на съдия не съм виждал толкова съгласувано усилие да се подкопае силата на закона от адвокати, явили се пред мен. Поради тази причина намирам вас, Ланс Кронин и Катрин Кронин, за виновни в престъпно неуважение към съда и нареждам да бъдете задържани в ареста. Заместник Гарза, намерете, ако обичате, възможно най-бързо заместник-съдия от женски пол, за да се погрижи за госпожа Кронин.
	Катрин Кронин се увеси на рамото на мъжа си и се разрида, но след миг емоциите й се смениха и тя го заудря по гърдите с юмруци. Той я прегърна и я стисна в обятията си, което спря ударите и остави само сълзите. Заместник-съдия Гарза ги заобиколи с белезници в едната си ръка, готов да ги отведе в ареста.
	— Господин Кенеди — продължи Хоутън, — нямам представа какво смятате да правите с информацията, която господин Холър представи на знанието на този съд, но знам какво ще направя аз. Ще извикам обратно представителите на медиите и гражданите в съдебната зала и ще им разкажа какво точно се случи днес тук. На вас няма да ви хареса, понеже вие и вашата институция няма да блеснете в особено добра светлина, като се има предвид обстоятелството, че адвокат на защитата и неговите следователи са извъртели номер под носа на ЛАПУ и сродните институции. Но ще кажа следното… Областната прокуратура дължи на детектив Бош едно голямо извинение и аз внимателно ще проследя то да бъде изказано на подходяща сцена, без забавяне и без всякакви условности от рода на „но“, „понеже“ и други недомлъвки. Няма да приема за достатъчно нищо по-малко от пълно оттегляне на обвиненията и тотално оневиняване, при това публикувани в неделното издание на вестника. Ясен ли съм, господин Кенеди?
	— Да, ваша чест — смотолеви Кенеди. — Щяхме да го направим дори и без да го бяхте наредили.
	Хоутън се намръщи.
	— Според нещата, които знам за политиката и за правосъдието, намирам това за крайно невероятно.
	Съдията огледа залата, откри с поглед Бош и му нареди да стане.
	— Детектив Бош, мога само да си представям какво сте изживели през последните дни. Искам да ви се извиня от името на съда за ненужните тежки моменти. Желая ви успех и искам да ви уверя, че винаги сте добре дошли в моята зала.
	— Благодаря ви, ваша чест — сдържано отговори Бош.
	В същия момент в залата влезе повиканата жена от състава на заместниците на Хоутън и всички се заловиха със задачата да отведат семейство Кронин в ареста. Съдията нареди на секретаря да излезе в коридора и да покани всички чакащи там в залата.
	След час Хоутън обяви край на заседанието, а Кенеди остана да се оправя с наобиколилите го репортери, настояващи да чуят коментарите и реакцията му на онова, което бе казал съдията.
	В коридора отвън Бош видя Сото и Тапскот да се приближават до Терънс Спенсър и да му предявяват обвинение. Сиско дойде при Бош и двамата проследиха с поглед как детективите отвеждат Спенсър по коридора, явно към ареста.
	— Надявам се да им каже как го е направил — каза Бош. — Аз специално много бих искал да знам.
	— Няма да се получи — каза Сиско. — Той вече се позова на Петата поправка.
	— Но ти нали каза, че щял да свидетелства?
	— За какво говориш?
	— Нали прати есемес на Холър в залата? Каза му, че е готов да даде показания…
	— Не, казах му, че ще го изправя на свидетелската скамейка, но той ще ни извърти номер. Защо, какво ти каза Мик?
	Бош погледна през коридора към Холър — той говореше на четири очи с репортер, който трескаво си записваше в бележника. Нямаше камера, затова Бош допусна, че е представител на пресата, най-вероятно от „Таймс“.
	— Ах, ти… — прошепна той повече на себе си.
	— Какво? — не разбра Сиско.
	— Видях го да чете твоя есемес, след което каза на съдията, че Спенсър е готов да застане пред съда. Вярно, не каза, че ще даде показания, а само че ще застане на свидетелската скамейка. Всичко е било блъф! Само че Бордърс се хвана и си изпусна нервите. Това е…
	— Велик ход.
	— Опасен ход.
	Бош отново се вгледа в Холър и постепенно пълната картина започна да му се изяснява.


>>	40

	След края на интервютата екипът на Бош реши да отпразнува победата в „Тракс“ на Юниън Стейшън. Холър и Сиско отидоха да запазят маса, а Бош изпрати дъщеря си по перона до влака на „Метролинк“, който тя трябваше да вземе. Беше си купила билет по телефона.
	— Радвам се, че бях тук, тате — каза Мади.
	— Много съм доволен, че беше — каза Бош.
	— И съжалявам, ако ти е прозвучало сякаш съм се съмнявала в теб.
	— Няма за какво да се извиняваш, Мадс. Не е прозвучало така.
	Притегли я към себе си за дълга прегръдка и погледна към изхода на тунела, където откъм перона се процеждаше слънчева светлина. Целуна я по темето и й каза да тръгва.
	— Все още бих искал да вечеряме заедно, когато се прибереш. Ще си инсталирам твоето приложение и ще дойда с влака.
	— О, да. Чао, тате.
	— Чао, мила.
	Проследи я с поглед как върви към слънчевата светлина. Тя знаеше, че го прави, и в края се обърна, за да му махне. Силуетът й застина за миг — и после го нямаше.
	Бош отиде при Холър и Сиско. Бяха в сепаре до прозореца, откъдето се разкриваше изглед към чакалнята на гарата в смесения й стил от артдеко и мавритански мотиви. Холър вече бе поръчал мартини за всички. Чукнаха се и вдигнаха тост. Тримата мускетари — един за всички и всички за един. Бош погледна Холър и кимна. Но адвокатът му не възприе това като заслужено признание за свършената работа, а попита:
	— Какво?
	— Нищо — отговори Бош.
	— Не, какво? Какъв беше този поглед?
	— Какъв поглед?
	— Не ме будалкай.
	Сиско ги наблюдаваше мълчаливо и благоразумно се въздържаше да се намеси.
	— Добре… — въздъхна Бош. — Видях те да говориш в коридора с онзи репортер. След заседанието. Той беше от „Таймс“, нали?
	— Да — призна Холър. — Предстои им голямо „надупване“. Така му казват, когато се наложи да разяснят недоразумение. Не става дума за „корекция“, защото неделната им публикация е изцяло базирана на съдебни документи. Само че е едностранна. Пълната истина ще излезе утре.
	— Как се казва?
	— Знаеш ли… не чух добре името. Пък и те всичките са еднакви.
	— Да не е Дейвид Рамзи?
	— Казах ти, не му запомних името.
	Бош само кимна и Холър отново долови съмнение и настоя:
	— Ако имаш да казваш нещо, по-добре го кажи. И престани с този преценяващ поглед, дето казва „ясен си ми“.
	— Няма какво да казвам — отговори Бош. — Не ми е ясно всичко, но знам какво си направил.
	— Какво искаш да кажеш, за бога?
	— Казах само, че знам какво си направил.
	— Ох, пак се започва. Какво съм направил, Бош? Защо не ми го кажеш без недомлъвки.
	— Ти си пуснал информацията. Ти си дал в петък историята на „Таймс“. Ти си този, който я е предал на Рамзи.
	Сиско държеше столчето на високата чаша с дебелите си пръсти. Едва не разля мартинито по хубавата си официална жилетка.
	— Няма начин — осмели се да каже той. — Мик никога не би…
	— О, би — прекъсна го Бош. — Продал ме е на „Таймс“ заради заглавието на първа страница.
	— Я чакай малко — възкликна Холър. — Не забравяш ли нещо, мамка му! Ние спечелихме, човече, а на теб ти се извини съдия от Върховния съд и изиска от прокуратурата и ЛАПУ да направят същото. А ти се оплакваш от стратегията ми?
	— Значи, признаваш, че си бил ти? — възрази Бош. — Призна го. Ти и Рамзи.
	— Казвам, че за да спечелим, трябваше да вдигнем залога — обясни Холър. — Трябваше да направим това нещо публично достояние, да се превърне в тема на обсъждане и да привлече вниманието на всеки проклет ТВ канал в града към онова, което се случи в залата днес. Знаех, че ако го направим, съдията няма да има друг избор освен да зачете присъствието ни и да ни даде статут на трета страна.
	— А ти ще получиш безплатна реклама, иначе струваща примерно… милион, а?
	— Боже господи, Бош! Ти си като подивяла котка. Нямаш доверие на никого. Направих го заради теб и виж какво се случи. — И Холър посочи през прозореца в посока на съдебната зала. — Съдията ни прие въпреки възраженията на всичките ни опоненти. И ние спечелихме. Бордърс се върна в килията да брои оставащите му дни, а всеки един от мръсниците, които се опитаха да те натопят, ще свърши или с отнети права, или уволнен и вероятно в затвора. Кронин и Кронин вече са в ареста, а ти седиш тук и си пиеш мартинито. Да не мислиш, че съдията щеше да ни изслуша, ако медиите не се бяха нахвърлили така стръвно на историята?
	— Не знам — отговори Бош. — Но дъщеря ми прочела в неделя тази дивотия и цели четири дни се питала дали баща й не е наистина един от онези типове, готови да подхвърлят улика и да пратят невинен в затвора, при това със смъртна присъда. На всичко отгоре твоята история едва не ме уби. Ако това се бе случило, аз щях да съм мъртъв, а Бордърс щеше да е свободен и в състояние да убива пак.
	— Виж, за това съжалявам, наистина. Повярвай ми. Не съм искал да се случи и дори не знаех, че работиш под прикритие, защото, дявол да го вземе, ти реши да не ми кажеш! Но това е един от редките случаи, когато целта оправдава средствата. Нали? Получихме желания резултат, репутацията ти остана ненакърнена, а дъщеря ти взе влака, убедена, че баща й е герой, а не престъпник.
	Бош кимна в знак на съгласие. Но не беше съвсем съгласен.
	— И все пак трябваше да ми кажеш. Аз съм клиентът. Трябваше да съм информиран и да мога да избирам.
	— И какъв щеше да е изборът ти? — попита Холър.
	— Никога няма да разберем, защото ти ме лиши от възможността да избирам.
	— Но аз знам какъв щеше да е и точно това е причината да не ти кажа. Край на шибаната история!
	Двамата се гледаха в продължение на дълъг, изпълнен с напрежение момент. Сиско се поколеба, после неуверено вдигна чашата си и каза:
	— Я стига толкова, това вече е минало свършено, момчета. Спечелихме. Да се чукнем. Честно казано, нямам търпение утре да прочета какво ще пише във вестника.
	В очакване някой да направи първи ход Холър и Бош продължиха да се гледат.
	Холър отмести поглед първи. Взе чашата си и я вдигна рязко, като разплиска част от съдържанието й по пръстите си. Бош изчака момент, колебаейки се, после направи същото.
	Тримата мускетари допряха чашите си като саби, но мускетарският дух се бе изпарил.


>>	41

	Когато взе последния завой на „Удроу Уилсън Драйв“, Бош видя пред дома си паркирана кола. Някой го чакаше. Той изключи звука на „Смяна на караула“ в изпълнение на Камаси Уошингтън. Наближаваше шест и намеренията му бяха да се отърве от костюма, да вземе душ и да се преоблече в обичайните си дрехи, преди да се отправи към Долината и да посети Елизабет Клейтън в тъмницата, където я лекуваха.
	Когато влезе под навеса на страничния паркинг, видя кой е — Лусия Сото седеше на предното стълбище. Бош паркира и заобиколи отпред, вместо да се опита да я избегне, като влезе през страничната врата. Тя стана и изтупа праха от дънките си.
	— Отдавна ли ме чакаш? — попита Бош вместо поздрав.
	— Не — отговори тя. — Трябваше да реагирам на няколко имейла. Няма да е зле от време на време да метеш това стълбище, Хари. Адски е прашно.
	— Все забравям. Как приеха развоя в отдела?
	— О, нали се сещаш… все едно не се е случило нищо особено. Те винаги приемат така нещата — все едно какви са.
	— А какви са в случая?
	— Според мен добри. Винаги когато бивш детектив бива оправдан по обвинение в неправомерни действия, това е добро. Дори да става дума за Хари Бош.
	И се усмихна. Той обаче се намръщи, отключи вратата и я покани да влезе.
	— Заповядай. Бирата свърши, но имам малко много добър бърбън, който можем да споделим.
	— Звучи обещаващо.
	Бош мина пред нея и влезе в дневната, за да я направи малко по-подходяща за гостенка. Последните две нощи бе заспивал на дивана, докато уж бе гледал телевизия и се бе опитвал да разчисти мислите си от всичко свързано с текущите му задачи.
	Оправи възглавниците и взе ризата си, преметната през страничната облегалка. Тръгна към кухнята с нея.
	— Седни. Сега ще донеса чаши.
	— Защо не излезем на терасата? Там ми харесва, а отдавна не съм идвала.
	— Добре, идвам. В релсата на вратата има дръжка за метла, махни я.
	— Това е нещо ново.
	Той хвърли ризата в пералнята до вратата на кухнята, извади бутилката от хладилника, взе две чаши от рафта и тръгна към терасата.
	— Ами… имаше два взлома в квартала напоследък — опита се да обясни. — И в двата случая крадецът се изкатерил на дърво, за да стигне до покрива и оттам да се спусне на задната тераса, където хората обикновено не заключват вратите си.
	Посочи с бутилката съседната къща, която беше еркерна като неговата. Задната тераса се издаваше над каньона и изглеждаше недостъпна по друг начин освен отвътре. Но се виждаше, че покривът променя нещата.
	Сото кимна. Бош виждаше, че всичко това малко я интересува. Изобщо не бе дошла като представител на кварталния комитет на бдителните граждани.
	Отвори бутилката и наля две солидни дози. Подаде едната на Сото, но не се чукнаха. Като се имаше предвид как стояха нещата между тях в момента, това някак не изглеждаше естествено.
	— Е, разказа ли ви как го е направил? — попита Бош.
	— Кой? — не разбра Сото. — Кой какво да е направил?
	— Хайде сега!… Спенсър. Как е манипулирал кашона с веществените доказателства.
	— Спенсър все още не ни е казал нищо, Хари. Адвокатът му не му позволява да си отвори устата и заяви, че също така няма да даде и свидетелски показания. Твоят адвокат излъга съдията по време на предварителното запознаване.
	— Не, не е излъгал. Поне не и съдията. Прегледай стенограмата. Каза, че Спенсър е готов да застане пред съда. Това не беше лъжа. Но дали щеше да даде свидетелски показания, или щеше да се позове на Петата поправка, са две съвсем различни неща.
	— Това си е чисто увъртане, Хари. Никога не съм те виждала да се криеш зад думите.
	— Беше блъф, който сработи. Ако от това ще се почувстваш по-добре, ще ти призная, че нямах представа. Но истината излезе наяве, нали?
	— Излезе и ни даде заповед за претърсване. Нямаше нужда Спенсър да проговаря.
	Бош я изгледа остро. Изглежда, тя бе решила загадката.
	— Разкажи ми.
	— Отворихме шкафчето му за дрехи. Имал е цял кочан стикери за запечатване отпреди двайсет години — като онези, които са използвали някога. Трябвало е да бъдат унищожени, когато преминахме на червеното тиксо, дето се цепи при опит за отлепване. Но… някак си е успял да запази кочана със стари стикери.
	— Значи е разпечатал кашона, поставил е ДНК материал върху пижамата и го е запечатал с нови стикери.
	— Срязал долния капак, понеже на останалите стикери имало твоя подпис. И понеже неговите стикери били стари и жълти, всичко продължило да изглежда напълно редовно. Но аз не мисля, че това е бил единственият случай. Получихме заповед за претърсване и на къщата му и намерихме няколко разписки от заложна къща в Глендейл. Проверихме там и се оказа, че им е бил редовен клиент, като продавал най-вече украшения. Смятаме, че е тършувал из кашоните на решените случаи за ценни вещи за залагане. Вероятно е смятал, че понеже случаите са стари и разкрити, никой никога няма да се заинтересува от тях.
	— Така че когато Кронин попитал Спенсър може ли да сложи нещо в стар кашон, той му казал, че няма проблем.
	— Точно така.
	Бош кимна. Мистерията бе разгадана.
	— А семейство Кронин? — продължи той. — Предполагам, че ще пожертват единия, нали?
	— Най-вероятно — потвърди тя. — Тя ще се отърве, а той ще поеме удара. Ще му отнемат правата, но след това той ще я използва за фасада. И всички ще знаят, че наемат ли нея, всъщност наемат него.
	— И само толкова? Без присъда, без затвор? Та той се опита да използва закона, за да извади от затвора убиец! И то не какъв да е, а със смъртна присъда. Няма ли поне да го плеснат през ръцете?
	— Ами, последното, което чух, е, че още са в ареста, защото Хоутън ще им определи гаранцията чак утре. Както и да е, всичко още е в процес на преговори, Хари. Но Спенсър продължава да мълчи, а единственият, който говори, е Бордърс. Само че когато единственият ти свидетел е осъден на смърт убиец, това не е случай, който искаш да представиш на съдебните заседатели. Ще се признаят за виновни и може би Кронин ще влезе в затвора, без да е сигурно. Истината е, че много повече им се иска да заковат Спенсър, защото той е злоупотребил със служебното си положение. Така да се каже, предал е управлението.
	Бош кимна. Ясно му беше настроението срещу Спенсър.
	— Големите началници вече се задвижиха — продължи Сото. — В момента тече реорганизация на цялата процедура по изваждане и връщане на улики, така че никога повече да няма повторение на случилото се.
	Бош отиде до перилата и се подпря на лакти на тях. Имаше още поне час до залеза. Магистрала 101 долу в прохода бе задръстена в двете направления. Но почти не се чуваха клаксони. Шофьорите в Ел Ей изглеждаха примирени с влаченето из трафика и не прибягваха до безсилната какофония на клаксоните, на която Бош се бе наслушал в други градове. Винаги бе смятал, че терасата му дава уникален поглед върху тази особеност на тукашния трафик.
	Сото дойде при него и също опря лакти на перилата.
	— Не дойдох тук, за да разговаряме по случая.
	— Знам.
	Тя кимна. Беше дошъл моментът.
	— Един наистина добър детектив, който бе мой наставник, ме учеше винаги да следвам уликите. И точно това мислех, че правя в този случай. Но някак си бях манипулирана или взех грешен завой и се озовах в позиция, в която уликите ми казваха нещо, което сърцето ми трябваше да усети, че е грешно. Искрено съжалявам за това, Хари. И винаги ще съжалявам.
	— Благодаря, Лусия.
	Бош кимна. Знаеше, че тя много лесно може да обвини за всичко Тапскот. Той беше старшият в тяхното партньорство и той бе отговорен за вземането на крайното решение по случаите. Само че тя поемаше цялата вина върху себе си. Поемаше бремето, което изискваше кураж и бе по силите само на истински детектив. Трябваше да й се възхищава за това.
	Освен това как можеше да обвинява за нещо Сото, след като бе усетил в гласа на собствената си дъщеря безпокойство, че нещо може да е истина и че той може да е манипулирал случай в ущърб на невинен човек?
	— Значи… — Лусия го погледна въпросително. — Наред ли е пак всичко между нас, Хари?
	— Всичко е наред — успокои я Бош. — Но да знаеш колко ми се иска утре хората да прочетат вестника.
	— Майната им на онези, които след днешния ден все още таят съмнения.
	— И аз така мисля.
	Сото се изправи. Беше казала каквото бе дошла да каже и вече беше готова да си тръгне. Скоро и тя щеше да се включи в желязната лента на трафика долу.
	Сото изля остатъка от бърбъна си в чашата на Бош.
	— Е… ще тръгвам.
	— Окей. Благодаря ти, че дойде. Това беше важно за мен, Лусия.
	— Хари, ако някога имаш нужда от нещо или има нещо, което бих могла да направя за теб, знай, че съм ти в дълг. И благодаря за питието.
	Обърна се и тръгна към отворената плъзгаща се врата. Бош също се обърна, но приседна на перилата.
	— Всъщност… има нещо — обади се той. — Нещо, което можеш да направиш.
	Тя спря и се извърна към него.
	— Дейзи Клейтън — каза той.
	Тя поклати глава, че не го разбира.
	— Трябва ли името да ми е познато?
	Бош се изправи.
	— Не. Тя е жертва на убийство отпреди да постъпиш в отдела. Но ти си по неразрешените случаи. Искам да й изтеглиш досието и да поработиш по него.
	— Коя е тя?
	— Никоя. И на никого не му пука за нея. Точно заради това случаят още стои отворен.
	— Имах предвид коя е тя за теб?
	— Никога не съм я виждал. Била е само на петнайсет. Но има някой, който я е привлякъл, използвал я е и после я е захвърлил като парцал. Някой зъл. Не мога да работя по случая, защото касае Холивуд. Това е извън моята юрисдикция. Но е в твоята.
	— Знаеш ли за коя година става дума?
	— Две и девета.
	Сото кимна. Вече имаше сламка, за която да се хване.
	— Окей, Хари, Хващам се на работа.
	— Благодаря.
	— Ще ти се обадя, когато науча нещо.
	— Добре.
	— До скоро, Хари.
	— До скоро, Лусия.


>>	42

	След като се изкъпа и се преоблече, Бош отиде при дрешника до входната врата и свали огнеупорната касетка от полицата. Отключи я. В нея държеше стари документи от рода на актове за раждане и удостоверението си за уволняване от армията. Тук беше венчалната му халка, плюс двата медала „Пурпурно сърце“ и две застрахователни полици, в които дъщеря му фигурираше като наследница.
	Имаше и избледняла цветна снимка на Бош и майка му. Беше единствената й снимка, с която разполагаше, затова я държеше в касетката, вместо да я изложи на показ. Погледа я няколко секунди, но този път погледът му се задържа върху собственото му лице на осемгодишна възраст вместо върху лицето на майка му. Загледа се в надеждата по лицето на момчето и се запита къде ли е изчезнала тя.
	Остави снимката встрани и бръкна по-надълбоко, за да извади онова, което му трябваше.
	Беше стар чорап, натъпкан със завити на ролка и хванати с ластик банкноти. Без да изважда ролката от чорапа и да брои парите, Бош ги натъпка в страничния джоб на якето си. Тази ролка бе „земетръсния“ му фонд — повечето бяха банкноти по 20 и 50, събирани след последното голямо земетресение през 1994 година. Никой в Ел Ей не си представяше живот без пари в наличност, когато един ден неизбежното се случеше — банкоматите щяха да излязат от строя, а самите банки по правило бяха затворени в периоди на бедствия. Плащанията в брой щяха да се единствено възможните и Бош предвидливо се бе подготвял в продължение на над двайсет години. По негова груба преценка в чорапа трябваше да има минимум десет хиляди долара.
	Върна другите неща в сейфа, като погледна за последен път снимката. Нямаше никакъв спомен да е позирал, нито къде е направена. Но беше професионална фотография на бял — е, вече пожълтял — фон. Кой знае, може би Хари бе обикалял с нея, когато тя си бе правила снимки на лицето в усилията си да участва в някоя филмова масовка. И може би бе платила на фотографа малко повече за бърза снимка със сина й.
	Бош излезе и подкара надолу по северния склон в Долината. Веднага щом видя, че има сигнал на телефона, позвъни на мобилния на Бела. Очакваше, че тя вече си е тръгнала от работа и може би дори се е прибрала вкъщи. Но тя му отговори веднага.
	— Хари, смятах да ти се обадя, но си мислех, че си излязъл някъде да празнуваш.
	— О, имаш предвид случая ли? Не, няма да празнувам. Просто съм доволен, че се свърши.
	— Напълно те разбирам. Както и да е, щях да ти се обадя, за да ти кажа, че идентифицираха другия руснак по пръстовите отпечатъци. Онзи, дето ти наричаше Игор.
	— Да.
	— Ами, оказа се, че той наистина се казвал Игор. Господи, каква ли е вероятността за подобно съвпадение?
	— Сигурно не е толкова малка, ако си руснак.
	— Както и да е, Игор Голц… На трийсет и една. Според Интерпол е поредния член на братвата и дългогодишен съдружник на Случек. Запознали се в руски затвор и най-вероятно са пристигнали тук заедно.
	— Е, това, предполагам, слага край на случая с аптеката.
	— Днес оформях документацията. Ти сигурно се връщаш на работа утре, след като вече си приключил със заигравките със съда?
	— Да, наиграх се и съм отново на работа.
	— Извинявай за израза, знаеш какво искам да кажа. Ще се радвам да се върнеш.
	— Виж, обаждам ти се да те помоля за нещо. Онзи ден ми спомена, че си живяла сред наркомани, включително някой в семейството ти. Мога ли да те попитам кого имаше предвид?
	— Да. Сестра ми. Защо искаш да знаеш?
	— Тя добре ли е вече? Имам предвид… не е наркозависима?
	— Доколкото ни е известно. Не я виждаме особено често. След като се изчисти, не искаше да живее сред хората, които са я виждали… знаеш как.
	— Досещам се.
	— Тя крадеше като луда от родителите ми. И от мен също.
	— Да, би могло да се очаква.
	— Така че едновременно и я спасихме, и я загубихме. Но поне се надявам да е за добро. Тя живее в района на Залива и, както казах, надявам се да е чиста от четири години.
	— Е, това е страхотно. Но как я изчистихте?
	— Всъщност не го направихме ние. Беше рехабилитационна клиника.
	— Коя? Точно за това ти се обаждам. Трябва ми клиника, а нямам представа откъде да започна.
	— Ами… има страхотни, които струват цяло състояние, и такива, които са по-евтини. Получаваш според цената, що се отнася до комфорта, но сестра ми преди това бе живяла на улицата. Така че за нея мястото беше като в рая. Стая и легло, разбираш ме. Времето ти минава в лични сеанси с психолози. Ежедневно изследване на урината.
	— Къде беше? Как се казва?
	— „Началото“. Намира се в Канога Парк. Преди четири години струваше хиляда и двеста на седмица. Нямахме застраховка, така че се изръсихме яко. Сега със сигурност е повече. Покрай опиоидите не можеш да намериш легло в тези клиники.
	— Благодаря, Бела. Ще проверя как стоят нещата.
	— Утре ще дойдеш ли в управлението?
	— Разбира се.
	Бош караше към пивоварната. Вече виждаше дима от комина.
	Обади се на „Справки“ и го свързаха с „Началото“. След като на два пъти го караха да чака и си го прехвърляха един на друг, накрая все пак успя да говори с жена, която се представи за директор по приемането. Тя обясни, че клиниката е специализирана в третирането на зависимост към опиоиди и че не резервират легла, а работят на принципа „който дойде, влиза“. В момента имало три свободни легла от общо 42 в наличност.
	Бош се поинтересува за цената и научи, че седмичната такса за ол инклузив се е вдигнала с повече от 50% за четири години до 1880 долара, платими авансово с препоръчителна четириседмична терапия. Сети се за проповедта на Джери Едгар как кризата била с такъв мащаб, че било невъзможно да се ликвидира, понеже всички печелели от нея.
	Бош благодари на жената и затвори. След пет минути вече спираше на паркинга на Пътните светци. Този път отпред имаше повече мотоциклети, което го накара да се запита да не е попаднал на месечната сбирка на членовете на клуба. Преди да слезе от джипа се обади на Сиско да провери дали не е дошъл в лош момент.
	— Не, човече, излизам да те взема. Сряда, кой знае защо, тук винаги е специален ден. Убий ме, но не знам причината.
	Бош зачака, облегнат на джипа, и когато Сиско излезе, попита:
	— Как е тя?
	— Ами… сърдита — отговори Сиско. — Но това според мен е добър знак. Помня когато Мик Холър дойде да ме види… не знам… на четвъртия ми или пети ден. Казах му през вратата да си го завре отзад. Естествено, след седмица го молех да ми го навре на мен, само и само да уреди да ме пуснат.
	Бош се засмя.
	— Исках да те питам чувал ли си за клиника „Началото“ в Канога Парк?
	— Да, рехабилитационна е — потвърди Сиско. — Чувал съм за тях. Но на практика не знам нищо.
	— Казаха ми, че били добри. Постигали резултат. Струват по два бона на седмица, така че дано наистина са добри.
	— Това са си доста пари.
	— Когато приключиш с Елизабет тук, искам да я заведеш там и да направиш каквото може, за да я приемат. Там работят по реда на пристигането, но в момента имат свободни легла.
	— Мисля, че ще трябва да остане тук поне още един ден, а може би и два, преди да се изчисти и да може да направи следващата стъпка.
	— Добре. Когато е готова.
	Бош бръкна в джоба си и извади чорапа с ролката банкноти. Подаде го на Сиско.
	— Вземи това. Трябва да стигне за месец там. Може би и малко по-дълго, ако е нужно.
	Сиско неуверено взе парите.
	— Това в брой ли е? Даваш ми ги така?
	Сиско се огледа из двора и през оградата към улицата. Едва сега Бош се досети как би могло да изглежда това за някой, който ги наблюдава.
	— По дяволите, извинявай. Изобщо не помислих.
	Бош също се огледа. Не видя да ги следят, но пък ако някой ги следеше, едва ли щяха да го забележат.
	— Няма нищо — успокои го Сиско. — Каузата си заслужава.
	— Значи, ще го направиш за мен, нали? — каза Бош. — И без това си затънал до гуша в тази история.
	— Нямам нищо против. Правим нещо добро. Искаш ли да влезеш при нея?
	— Знаеш ли… Мисля, че не бива. Ако ще се нервира, като ме види, по-добре да не ме вижда. Не искам да ставам повод за раздразнение.
	— Сигурен ли си?
	— Ако засега нещата вървят добре, нека продължава така. На мен ми стига.
	Сиско подхвърли чорапа във въздуха и го улови.
	— Нека се досетя… — каза той. — Земетръсният фонд?
	— Да — потвърди Бош. — Реших да го използвам за добро.
	— Ами ако е на кутсуз? Даваш парите и току-виж утре ни ударило яката.
	— Е, никой не знае. Сега трябва да тръгвам. Благодаря, Сиско.
	— Не, аз ти благодаря. А някой ден може и тя да ти благодари.
	— Това не е необходимо сега, няма да е необходимо и в бъдеще. Но ме дръж в течение как ще се развият нещата в клиниката, ако успееш да я вкараш там.
	— Обещавам.
	Преди да потегли, Бош потърси с телефона си в Гугъл адреса на „Началото“ и мина покрай клиниката. Личеше, че някога сградата е била „Холидей Ин“ или друг хотел от средна класа. Сега беше боядисана в чисто бяло. Изглеждаше чиста и поддържана… поне отвън.
	Потегли към дома си. Почти през целия път мислеше за решението си да не се вижда с Елизабет Клейтън. Не беше сигурен означава ли това нещо и какво изобщо прави. Тя беше в капана на нужда от помощ, а той на свой ред имаше нужда да помогне някому, независимо дали помощта му бе добре дошла. Беше сигурен, че ако отиде на психиатър — може би при психиатърката в ЛАПУ, познаваше я от години, — в действията му ще бъдат разшифровани дълбоко заложени мотиви. А парите…? Той разполагаше със средства за много специални цели, така че общото му финансовото състояние нямаше да бъде повлияно в никаква степен. Следователно не можеше да става дума за никаква жертва.
	Имаше период в живота му, когато Бош, още хлапе, мечтаеше да избяга от приюти за деца и домове на приемни родители, бе обсебен от великите изследователи, открили далечни земи и нови култури. Хора, зарязали уюта на домовете си, за да открият нещо ново и да се изправят срещу нещо старо, като например робството. И докато бе пътувал от едно чуждо легло към следващото, единственото, с което не се бе разделял, бе една книга за шотландския мисионер и изследовател Дейвид Ливингстън, който бе направил и двете. Бош не си спомняше заглавието на книгата, но помнеше много от идеите, изложени от този велик мъж. С времето те се бяха циментирали във фундамента на собствения му мироглед, оформил го впоследствие като детектив и човек.
	Ливингстън бе казал, че съчувствието не може да замести действието. Това бе основополагаща тухла в стената на Бош. Той се бе изградил като човек на действието и в момент, когато почтеността на целия му трудов живот бе поставена под съмнение от един осъден на смърт, бе избрал да трансформира съчувствието си към Елизабет Клейтън в действие. Сам той добре разбираше първопричината за това, но не беше сигурен дали тя се вижда и от някой друг. Другите щяха да видят други мотиви. Сигурно това се отнасяше и до Елизабет. Затова бе предпочел да не я вижда.
	Знаеше, че е направил каквото трябва да се направи и че вероятно никога повече няма да я види отново.
	Прибра се още преди девет, но бе изтощен и очакваше с нетърпение да си легне и да се наспи истински за първи път от три нощи. Влезе, увери се, че е заключил всички врати, и сложи дръжката за метла в релсата на плъзгащата се врата за верандата.
	Съблече се и се тръшна в леглото, готов да се отдаде на съня и може би на възстановяването. Когато се обърна към часовника, за да изключи алармата, която бе нагласена както обикновено за шест сутринта, видя на нощното си шкафче сгънат плик. Разгъна го и видя, че е адресиран до него в СФПУ.
	Помисли си разтревожено, че някой е проникнал в дома му, за да остави плика, но след това си спомни, че сам го бе оставил тук преди три вечери. Съвсем беше забравил за него, а не бе лягал в леглото си оттогава.
	Реши, че писмото може да изкача до сутринта. Изключи алармата, изгаси лампата и завря глава между две възглавници.
	Издържа само трийсет секунди. Махна горната възглавница, посегна и отново светна лампата. Разпечата плика.
	В него имаше сгъната изрезка от вестник. Беше материал в „Сан Фернандо Сън“ отпреди почти година, съобщаващ за подновените усилия на управлението да открие какво се е случило с Есмералда Таварес. Бош сам бе дал интервюто на репортер за местния седмичник с надежда да получи от обществеността някаква обратна връзка с възможна информация. И наистина, бяха се получили няколко сигнала, но нищо, което да доведе до положително развитие. И сега, година по-късно… това писмо.
	Към изрезката имаше бял лист, сгънат на три. На него бе написано на ръка:
C>
M>	cursive
	Знам какво се е случило с Есме Таварес.
M$
C$
	Бележката завършваше с името Анджела и телефонен номер, започващ с код 818.
	Долината.
	Бош се пресегна за телефона.


>>	43

	Оказа се, че Анджела Мартинес, авторката на бележката до Бош, знае отлично какво се е случило с Есмералда Таварес, защото тя самата беше Есмералда Таварес.
	В сряда вечерта Бош се обади на номера в получената бележка и жената, която се представи като Анджела Мартинес, каза, че е готова да се срещне с него в девет следващата сутрин в дома си в Удланд Хилс.
	Блондинката, която отвори вратата на апартамента в жилищния блок, беше към трийсет и пет. Бош бе прекарал доста време през последните две години, разглеждайки снимки на тъмнокоси и тъмнооки Есме Таварес отпреди петнайсет години. Една нейна снимка, с леко нацупени устни, бе окачил в „килията“ си, за да помни винаги този случай. Беше избрал точно нацупената снимка, защото от опит знаеше, че начинът, по който хората свиват устни, не се променя много с времето. Жената, нарекла себе си Анджела, не се усмихваше, когато му отвори вратата, и той веднага разбра, че това е Есме.
	А тя пък веднага разбра, че той знае коя е.
	— Трябва да спрете да ме издирвате — бяха първите й думи.
	Седнаха в дневната и тя му разказа житейската си история. След като започна да говори, той можеше да попълни сам подробностите, преди да ги е изрекла, но я остави да се изприказва. Млада жена, хваната в примката на брак с по-възрастен и властен мъж, който редовно я малтретирал физически, обвързана с бебе, което всъщност не искала да има и което мъжът й желаел само като средство да я държи под контрол. Беше направила тежкия избор да напусне всичко, включително детето, и да изчезне.
	Бяха й помогнали и когато Бош започна да задава конкретни въпроси, се изясни, че помощта е дошла от любовник, който имала още по време на нещастния си брак и с когото живеели заедно вече от петнайсет години. Първоначално се изнесли и заживели заедно в Солт Лейк Сити. След десет години се върнали, защото и на двамата им липсвал градът, в който са израснали.
	В историята й имаше повече дупки, отколкото в рибарска мрежа, но Бош усети, че пропуските и несъответствията са в резултат от желанието й да се представи в по-добра светлина. Тя не показа вина за изоставянето на невръстната си дъщеричка — още бебе тогава, — нито се притесни от усилията на обществото да бъде намерена. Заяви, че нямала представа за всичко това, защото тогава живеела в Солт Лейк Сити.
	Обясни също, че изчезването й не било вследствие на желание да хвърли подозрението върху изоставения си съпруг. Каза само, че нямала алтернатива.
	— Ако се бях опитала просто да го напусна, той щеше да ме убие — обясни тя. — Признайте си, че и вие сте си мислили, че ме е убил.
	— Може и така да е било — каза Бош, — но това отчасти се дължеше на обстоятелствата около изчезването ви, особено с изоставянето на бебе.
	В крайна сметка Анджела Мартинес — някогашна Есмералда Таварес — беше твърдо убедена, че няма за какво да се извинява на никого. Нито на Бош, нито на полицията, нито на обществото. А най-малко от всичко на малката си дъщеря, която съпругът й бе дал за осиновяване само година след изчезването на жена му.
	— Знаете ли поне къде е? — попита Бош, който в момента просто не можеше да влезе в кожата на безпристрастен детектив.
	— Където и да е, сигурна съм, че е на по-добро място от онова, на което щеше да е, ако бях останала в онази къща на ужасите — отговори Мартинес. — Кой знае дали изобщо щеше да оживее. Аз на нейно място едва ли бих оцеляла.
	— Но откъде сте знаели, че той ще се откаже от нея след заминаването ви? Тя би могла още да живее в онази къща на ужасите.
	— Не! Бях сигурна, че той ще се откаже от нея. Той я искаше само за да ме задържи. Доказах му, че греши.
	Бош се замисли за изминалите години и за всички похабени усилия тази жена да бъде открита. Замисли се за детектив Валдес, сега началник на полицията, който бе обсебен от случая години наред. Разбираше, че на едно ниво този изход е добър — мистерията бе разгадана и Есме бе жива. Но нещо го човъркаше отвътре.
	— И все пак защо сега? — попита той. — Защо ми се обадихте точно сега?
	— С Албърт искаме да се оженим — каза тя. — Крайно време е. А мъжът ми така и не се разведе с мен… това показва колко доминиращ беше. Дори не направи опит да бъда обявена за мъртва. Но аз наех адвокат и сега той ще поеме нещата оттук нататък. Първата стъпка беше да се разкрие решението на мистерията, която бе ангажирала толкова много хора за толкова много време.
	И се усмихна, сякаш се гордееше с действията си, възбудена от знанието, че е опазила тайната толкова дълго.
	— Не ви ли е страх от бившия ви съпруг?
	— Вече не — твърдо заяви тя. — Тогава бях момиче. Той вече не ме плаши.
	И усмивката й се превърна в онова леко нацупване, така добре познато на Бош от стената на килията, в която работеше.
	— Е, мисля, че това е всичко, което ми е нужно, за да приключа случая — каза той и стана.
	— Само това ли ви трябваше? — като че ли се изненада тя.
	— Засега — отговори Бош. — Но ще ви се обадя, ако изникне още нещо.
	— Е, знаете къде да ме намерите — каза тя. — Най-сетне.
	Бош потегли към управлението. Чувстваше се тъпо. Връщаше се с разрешен случай, но нямаше причина да е в добро настроение. Много хора бяха прахосали толкова време, пари и емоции заради Есме Таварес. Както и се очакваше, Есме Таварес бе мъртва. Но пък Анджела Мартинес бе жива.
	Когато стигна СФПУ, реши да мине през детективското бюро на път за основния вътрешен коридор на сградата. Работните клетки вече бяха празни, но Бош долови гласове откъм стаята за оперативки. Вероятно детективите обядваха.
	Бош надникна през вратата на кабинета на началника на полицията и попита секретарката дали шефът има пет минути свободно време. Знаеше, че влезе ли при него, разговорът им ще продължи значително по-дълго. Секретарката влезе при шефа и се върна с разрешение.
	Както обикновено Валдес бе с униформа и седеше зад бюрото си. Държеше „Таймс“.
	— Тъкмо четях за теб, Хари — каза Валдес. — Доста добре са те оневинили. Поздравления.
	Бош седна срещу него.
	— Благодаря.
	Бе прочел репортажа още сутринта и бе останал удовлетворен. От друга страна обаче знаеше, че неделното издание на „Таймс“ се чете от повече хора, отколкото делничното в четвъртък.
	Това не го вълнуваше особено. Единственият човек, на когото най-много държеше да прочете последното развитие на историята, вече го бе видял онлайн. Мади дори му бе пратила есемес, в който казваше, че се гордее с него и че е щастлива от начина, по който бе приключил случаят „Бордърс“.
	— Така… — продължи Бош. — Не знам как точно да ти го кажа, така че ще ти го кажа простичко. Срещнах се с Есме Таварес. Тя е жива и здрава и живее в Удланд Хилс.
	Валдес едва не падна от стола.
	— Какво?!
	Бош му разказа историята, като започна с разпечатването на писмото предната вечер.
	— Господи! — потресено възкликна Валдес. — Смятах я за мъртва вече петнайсет години. Ще ти призная нещо — нямаш представа колко нощи едва съм се сдържал да не отида в онази къща, да вържа онзи задник за колата си и да го влача, докато не ми признае къде я е заровил.
	— Знам. И аз също.
	— Знаеш ли… бог ми е свидетел, че се бях влюбил в нея. Сещаш ли се, както става понякога с жертвите.
	— Да, отнася се и до мен. До днес.
	— Тя ли ти разказа историята, или…?
	Бош преразказа разговора, който бе провел сутринта с Анджела Мартинес. И докато разказваше, лицето на Валдес все повече потъмняваше от гняв. На няколко пъти той клатеше глава и вписваше нещо в бележника пред себе си.
	Когато Бош свърши, шефът прегледа бележките си, намръщи се и попита:
	— Прочете ли й ги?
	Бош знаеше, че го пита дали е информирал Мартинес за конституционните й права да има адвокат и да не се самообвини.
	Не — каза Бош. — Не мисля, че трябваше. Тя ме покани в къщата си и седяхме в собствената й дневна. Аз й се представих официално, макар тя, разбира се, да знаеше кой съм. Но това няма значение, шефе. Знам какво си мислиш, но никога не се получава така.
	— Това е измама! — възкликна Валдес. — За изтеклото време сме похарчили към половин милион долара за издирването й. Помня, че когато за първи път я обявиха официално за изчезнала, извънредните часове се лееха като от пожарен кран. Целият наличен състав бе впрегнат. И никога не сме се отказвали изцяло, което се доказва и от това, че те наехме да разследваш до дупка.
	— Виж, не искам да изглежда сякаш я защитавам, но тя е извършила морално престъпление, а не такова, което прокуратурата да може да използва. Избягала е от ситуация, която е смятала за крайно опасна за живота й. Нямало я е дълго преди да започнат свръхусилията да бъде открита. Може спокойно да заяви, че не е знаела за това или че е било прекалено опасно да се обади и да ни съобщи, че е добре. Пред нея има много възможни линии на защита. Прокуратурата няма да я докосне и с пръст.
	Началникът мълчеше. Облегна се на стола си и се загледа в хеликоптерчето, което висеше на нишка от тавана. Обичаше да казва, че това е въздушната ескадрила на малкото им управление.
	— Мамка му — въздъхна накрая. — Бих искал да можем да направим нещо.
	— Ще трябва да се примирим — каза Бош. — Била е в тежка ситуация. Направила е грешен избор, но хората не са безгрешни. Хората са егоисти. През цялото време сме си мислили, че е мъртва, че е чиста и невинна. За нас. И изведнъж разбираме, че е човек, който може да зареже бебе, за да се спаси.
	Бош се сети за Хосе Ескивел-младши, умрял с буза върху линолеума в задния коридор на семейната аптека. Запита се дали има наистина чисти и невинни.
	Валдес стана и отиде до дъската за вътрешни новини над ниската редичка кантонерки до дясната стена. Прелисти няколко графика за разпределения на дежурствата и след това разрови из налепените една връз друга листовки за издирвани престъпници, докато не намери бюлетина с надпис „ИЗДИРВА СЕ“ със снимката на Есме Таварес от 2002 година. Откъсна я от дъската и я смачка на топка. След това запрати топката към кошчето в края на редицата кантонерки.
	Не улучи.
	— Накъде отива този свят, Хари? — замислено попита Валдес.
	— Нямам представа — чистосърдечно си призна Бош. — Тази седмица приключих двойно убийство и случай отпреди петнайсет години с изчезнало момиче. И не се чувствам кой знае колко добре.
	Валдес се тръшна на стола.
	— Би трябвало да се чувстваш адски добре с аптеката. Та ти видя сметката на двама мръсници!
	Бош кимна. Но всъщност се чувстваше сякаш обикаля в кръг около пълната справедливост, до която не може да се докосне.
	Стана и попита:
	— Ще се обадиш ли на Карлос да му кажеш, че вече може да спи спокойно?
	Карлос Таварес беше съпругът на Есмералда, основен заподозрян от петнайсет години.
	— Майната му на Карлос — отсече Валдес. — Той е пълен задник. Ще го прочете във вестника.
	На вратата Бош се обърна и каза:
	— Ще гледам днес да напиша отчета.
	— Добре — каза Валдес. — После отиваме да пием.
	— Идеално.


>>	44

	Бош искаше да избегне детективското бюро. Не му се говореше повече. Бела Лурдес и останалите скоро щяха да научат, че Есме Таварес е жива и здрава, след което това щеше да се превърне в тема за обсъждане в управлението и в целия град. Но поне засега Бош бе говорил предостатъчно по тази тема.
	Излезе през главния вход на сградата и пресече улицата. Мина през двора на „Комунални услуги“ и влезе в ареста. Отключи килията си, плъзна здравата метална врата настрани и тя се удари тежко в касата. Също като своя началник, Бош отиде при снимката на Есме Таварес и посегна, за да я откъсне от стената. И спря. Реши да я остави на мястото й, за да я вижда и винаги да му напомня колко много е сгрешил по случая.
	Беше го заблудило бебето в люлката. Знаеше, че е това. Беше му се сторило против всички природни закони и това бе насочило и него, и останалите по погрешния път.
	Стоеше, гледаше снимката и размишляваше за иронията на седмицата. Елизабет Клейтън не можеше да дойде на себе си след загубата на детето си и бродеше по света като зомби, без да се интересува какво става с нея или до какво падение ще стигне. Есме Таварес бе зарязала бебе и никога не бе изпитала съжаление.
	Реалността на този свят бе тъмна и ужасяваща. Бош седна зад импровизираното си бюро, за да се залови за документите, които щяха да оформят тази мрачна реалност. Но се усети, че дори не му се започва.
	Поразсъждава над този факт за един дълъг момент и после стана. През средата на килията имаше пейка, която минаваше перпендикулярно на бюрото му. Използваше я основно като маса за снимки и папки, за да може да погледне на тежките случаи буквално от друг ъгъл, и често гледаше снимки от местопрестъпления, подредени една до друга по дължината на изподрасканата дървена пейка. Бяха му казали, че пейката била кръстена „трамплина“, защото през годините от нея бяха скочили в небитието няколко затворници: стъпвали на пейката, завързвали единия крачол на затворническите си панталони за решетката на вентилацията в тавана, а другия около шията си.
	След това скачали от пейката в черната бездна и слагали край на терзанията си.
	Бош стъпи на пейката. Посегна нагоре да се хване за равновесие.
	Бръкна в джоба си и извади телефона. Погледна екрана, вдигна го още по-нависоко, завъртя се на пейката и изчака в ъгълчето на индикацията да се появи сигналът. Влезе с палец в списъка на контактите си, превъртя почти до края и натисна номера, който търсеше.
	Лусия Сото му отговори веднага.
	— Хари? Какво става?
	— Изтегли ли случая, за който ти казах?
	— Дейзи Клейтън? Да. Още като дойдох на работа сутринта.
	— И?…
	— Прав беше, папката събираше прах. Никой не е работил по нея три, може би четири години, с изключение на задължителните годишни отчети по комплексната проверка, които повтарят дословно съдържанието от предната година. Нали знаеш формулировката: „Към момента няма използваеми улики“.
	— И?…
	— Мисля, че грешат. Видях това-онова. Има възможни подходи. Отписали са го като сериен извършител: някой минал през Холивуд, направил каквото направил и си продължил по пътя. Но аз не съм много сигурна, че е станало така. Разгледах снимките. Според мен я е познавал, както е познавал и мястото, където я е оставил. Познавал е района. Затова ще…
	— Лусия…
	— Какво, Хари?
	— Включи ме.
	— Какво искаш да кажеш?
	— Знаеш какво. Искам да участвам. Искам да го хванем.


>	Признателност
>	Бягащият

	Благодаря ви, че четете това специално издание на „Два вида истина“. Това есе е по повод факта, че „Два вида истина“ е двайсетият роман за Хари Бош в продължение на двайсет и пет години. Но докато си седя тук и гледам все още празния екран на компютъра, аз осъзнавам, че това би трябвало да бъде есе за късмета. Да стигна от там до тук — „там“ означава първия непубликуван ръкопис с името на Хари Бош в него — изискваше известен талант и със сигурност доста работа, но също така бе нужна и значителна доза късмет. Защото всичко започна с един-единствен миг на чиста проба щур късмет, късмет от онези, които ме обливат със студена пот, когато се замисля за това как биха могли да се развият нещата.
	Но да започна с началото. Израснал съм в Южна Флорида като ненаситен читател на криминални истории: истински престъпления, измислени престъпления, репортажи за престъпления във вестниците. И всичко това е резултат на един миг в живота ми, когато бях на шестнайсет. Тогава живеех във Форт Лодърдейл и работех като мияч на съдове в един ресторант на плажа. Веднъж, към полунощ, се прибирах с кола от работа по безлюдна улица и спрях на червен светофар. Седях, чаках светофара да превключи и се питах дали да не направя нарушение и да се прибера две минути по-рано. Защото беше късно, бях изморен и бях мръсен след осем часа висене пред горещата парна съдомиялна машина с индустриални размери. Трябваше да се изкъпя. Панталоните ми бяха мръсни и влажни от влагата и пръските. Пръстите ми върху волана ме боляха от съприкосновението със стотици натрупани една връз друга горещи чинии, излизащи след сушилнята.
	Огледах се, за да се уверя, че наблизо няма дебнещи в засада полицаи, които да ме глобят за пътното нарушение, което се готвех да направя. Не видях полиция, но видях един тичащ мъж. Беше 1973-та, няколко години преди Джеймс Фикс да публикува „Всичко за бягането“ и да сложи начало на съвременната фитнес революция с джогинга като универсален начин за прекарване на свободното време. Така че тичащ посред нощ по улицата мъж си беше необичайна гледка и аз съвсем естествено се загледах. Но не беше само това, че мъжът тичаше, а и фактът, че беше облечен с дебела трикотажна блуза върху сини дънки.
	Забравих за червената светлина. Приковах поглед в тичащия мъж. Докато го наблюдавах, той съблече трикотажната блуза, без да забавя ход. Отдолу беше по тениска. Събра на топка блузата около нещо, което държеше в ръката си, но което не можех да различа, защото той непрекъснато махаше с ръка. После захвърли блузата и онова, което бе в нея, в плета, покрай който бягаше, все така без да забавя темпо, и се качи по рампата на един от подвижните мостове над Бреговия канал. Скоро се скри от погледа ми.
	Забравих за прибирането у дома. Когато светна зелено, направих обратен завой и се приближих с фолксвагена си до плета. Слязох и пак се огледах. Бягащия мъж вече го нямаше и улиците отново бяха опустели. Отидох до мястото на плета, където бях запомнил, че бе хвърлил блузата си. Наведох се и я извадих. Тежеше. Разгънах я и видях черен револвер. Побиха ме студени тръпки. Никога не бях държал револвер. Изплаших се. Изпаднах в паника. Бързо върнах револвера, както си беше, на мястото, където го бях намерил.
	Докато се качвах в колата, паниката ми утихна и бе изместена от любопитство. На какво бях станал свидетел току-що? Кой беше бягащият? Подкарах към моста в посоката, в която го бяха видял да се насочва.
	Бях на само няколко пресечки от брега и бях в най-високата точка на моста, когато го видях пак. Човекът продължаваше да тича — към морето.
	Последвах го и една пресечка преди да стигне до плажната ивица мъжът внезапно зави надясно и изчезна в една странична улица. Настъпих педала на газта, за да го настигна. Взех десния завой точно когато мъжът се шмугна в отворената врата на бар „Папагала“. На външната стена бе нарисуван папагал, държащ халба бира, и имаше табела, на която пишеше, че барът предлага седем бири за долар (халбите бяха малки). А отпред имаше спрели мотоциклети „Харли Дейвидсън“. Беше бар за рокери.
	Минах покрай бара, без да спирам. Повечето от живущите или работещите в този район знаеха за „Папагала“. Това, естествено, бе от заведенията, които е най-благоразумно да избягваш, особено ако си на шестнайсет и във фолксваген.
	Понеже не бях сигурен какво да правя с онова, което бях видял, се върнах по моста. Когато стигнах до светофара, на който бях спрял, видях пред мен да мигат сини светлини. На само две пресечки от мен се провеждаше някаква полицейска операция.
	Този път, когато светофарът превключи на зелено, завих наляво и отбих в една вече затворена бензиностанция. Там имаше телефонна кабина. Слязох и се обадих вкъщи. Събудих баща си и го попитах какво да правя. Той ми каза да спра някой полицай, да го заведа при револвера и да му кажа, че знам къде е мъжът, който е захвърлил оръжието там.
	Така и направих. Това сложи началото на цяла одисея, която в известен смисъл продължава и до днес. Заведох полицията до револвера и после до „Папагала“. Прекарах ДЪЛГА нощ в участъка. Разпитваше ме един гаден детектив, който ми каза, че някакъв мъж бил застрелян при обир на две пресечки от кръстовището, на което бях забелязал бягащия. Вкараха ме в стая, където доведоха за опознаване неколцина мъже от „Папагала“. Само че никой от тях не приличаше на бягащия. Той се бе измъкнал.
	Детективът не беше доволен. И аз не бях доволен. Не беше доволен и баща ми, който чакаше в коридора пред детективското бюро и се питаше какво става с мен. Най-много ме беше яд, че не успях да зарадвам детектива. Той искаше да му посоча човека, скрил револвера, и така да му помогна бързо да разреши случая. Но аз не можех да го направя. Бягащият бе потънал вдън земя. Вероятно бе излязъл през задната врата на „Папагала“ и или бе запрашил кой знае накъде с някой „Харли“, или просто се бе покрил.
	Помня, че бях захласнат от видяното онази нощ и едновременно с това бях дълбоко разочарован. Бях се направил на детектив аматьор. Бях намерил оръжие, използвано за извършване на престъпление. Бях видял извършителя и го бях последвал до скривалището му. Но всичко това не бе довело до арест и въздаване на правосъдие. На всичко отгоре детективът беше изключително недоволен.
	След това започнах редовно да следя пресата. Всеки ден разгръщах „Форт Лодърдейл Нюз“ на страниците с местни новини, където се публикуваха материалите за престъпления. Търсех някакво развитие. Надявах се на новина за арест. Само че нищо такова не бе публикувано и никакъв детектив не ми се обади, за да ми каже, че са задържали заподозрян. Тази липса на правосъдие, на справедлив завършек, не спираше да ме безпокои.
	Но аз продължавах да чета и вкусът ми постепенно се промени към разкази за престъпления, които биваха разкривани и правосъдието възтържествуваше. Първоначално това бяха истории за реални престъпления, но в крайна сметка се прехвърлих на криминални романи. Плодовитият Джон Д. Макдоналд поставяше премеждията на Травис Макгий във Форт Лодърдейл, а героят му швартоваше плаващия си дом точно край курорта, където аз продължавах да мия чинии. После се натъкнах на Рос Макдоналд, Джозеф Уомбо и много други. Напълно се потопих в жанра и четях всичко, което ми попаднеше. Във всеки от тези романи престъпникът биваше идентифициран, залавян и изправян пред съда. Никой не успяваше да се измъкне.
	В крайна сметка редовното ми четене ме отведе пред олтара на Реймънд Чандлър. Когато прочетох „Дългото сбогуване“, бях 19-годишен колежанин. Последваха „Големият сън“ и всичко останало. Това бяха книги за безстрашен детектив, забъркващ се в случаи, където правосъдието бе сива зона — някои хора биваха изправяни пред съда, но други, с много по-тежки морални прегрешения, се измъкваха. И тези книги ми говореха по начин, който промени живота ми. Желанието да чета за престъпления премина в желание да пиша за тях. И се наложи да преустроя живота си.
	Но трябваше да минат много години от деня, когато бях осъзнал призванието си, до деня, в който въведох името „Хари Бош“ на клавиатурата на компютъра си. И ето ме днес, двайсет и пет години по-късно, да гледам как Хари се приближава към пенсиониране. Пътуването по този път бе удивително и изпълнено на всеки завой с моменти на чист късмет: литературният агент, който ме пое, редакторът, който пръв ме публикува, книжарниците, които харесаха Хари Бош — мога да продължавам до безкрай. Но най-големият споходил ме късмет бе онази нощ, когато погледнах наляво, за да видя чист ли е пътят и да направя нарушение, а вместо това забелязах бягащия мъж.
	Много години по-късно специално проверих и подозренията ми се потвърдиха — онова престъпление бе останало неразкрито. Няколко години след него детективът, с когото се бях запознал онази нощ и който бе поел разследването, почина. „Папагала“ още работи, но сега обслужва клиентела от плажуващи и млади професионалисти. Рокерите ги няма. Табелата „Седем за долар“ отдавна е свалена.
	И от бягащия няма следа. Превърна се завинаги в Измъкналия се. Може да е мъртъв, може и да е жив. А може и да е в затвора заради друго престъпление. Трудно ми е да го приема, но в известен смисъл трябва да съм му благодарен за Хари Бош и двайсетте книги за двайсет и петте години. Той беше големият ми късмет и аз не мога да отпразнувам дългия литературен живот на Хари Бош, без неохотно да му отдам дължимото.
	Майкъл Конъли, Лос Анджелис


>	За автора

	Майкъл Конъли е автор на вече трийсет романа, сред които бестселъри с номер 1 в списъка трилъри на „Ню Йорк Таймс“: „Късното шоу“, „От погрешната страна на раздялата“ и „Инсценировка“. Книгите му, които включват поредиците за Хари Бош и Адвоката с линкълна, са разпродадени в тиражи над шейсет милиона. Конъли е бивш журналист, спечелил е многобройни награди за репортажите и романите си и е изпълнителен продуцент на „Бош“ (в главната роля Тайтъс Уеливър). Прекарва времето си в Калифорния и Флорида.
