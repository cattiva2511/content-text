>	Първа книга

>>	I

	Щом се облече, Люси отиде до прозореца, но не видя Франк. Права зад голямата дантелена завеса, без мисъл в главата, тя хвърли блуждаещ поглед към бялата лента на пътя, който водеше до града и следваше на разстояние една миля брега покрай устието на реката.
	Пътят беше пуст, като се изключеха старият Бауи и кучето му. Бауи топлеше старите си, измъчвани от ревматизъм кокали, седнал на ниската стена, която заграждаше кейчето, а кучето спеше с глава между лапите си, проснато върху жаркия тротоар. Слънцето бе великолепно през този августовски следобед, поръсило канала с танцуващи люспи, позлатило Ардфилан с ослепителен блясък и превърнало покривите и високите комини на Порт Доран на отсрещния бряг в сияещ и мистериозен град. Самият път се разстилаше пред Люси посред блясъка на слънцето и кокетните вили, които се редяха от двете страни и губеха неизразимата си строгост в това море от златиста светлина.
	Тя познаваше добре този изглед: лъщящата вода, затворена в ръкавите на широкото устие, гористия хълм Ардмор, на който синкавата мъгла придаваше свежест, на запад — планинските клисури, спускащи се величествено на фона на светлото небе… но днес всичко това притежаваше неуловим чар, който, без самата Люси да знае защо, оказваше странно въздействие върху нея. Сезонът също въздействаше, защото въпреки горещината той създаваше първото и неясно впечатление за приближаващата есен: шумоленето на паднало листо, солената миризма на водораслите, идваща откъм брега, далечното грачене на гарвани в полето. Как обожаваше есента! От гърдите й се изтръгна въздишка на блаженство.
	Засенчвайки очи от ослепителната светлина, тя видя силуета на сина си, който на борда на „Орел“ помагаше — или пречеше — на Дейв, работещ на малкия катер, привързан към сивия кей на Бауи. „По-вероятно е да му пречи“ — каза си, потискайки майчината си нежност.
	После се обърна и заставайки пред дъбовия гардероб, разгледа лицето си с инстинктивната сериозност на жена, застанала пред огледало.
	Не беше едра, „една мъничка жена“, снизходително казваше за нея брат й Ричард, но в муселинената рокля нейният красив силует излъчваше младежка прелест. Тя изглеждаше смешно млада и девствена — по-скоро на шестнайсет, отколкото на двайсет и шест години, както казваше на шега Франк, когато изоставеше обичайната си сдържаност. Лицето й беше дребно, открито и живо, с естествена одухотвореност и гореща буйност, свежо на цвят и леко загоряло в края на това слънчево лято. Очите й — раздалечени и сини, дълбоко сини — бяха оградени с мрежица от по-тъмни линийки, поръсени със светли точици. Устата й имаше извити ъгли, а удължената линия на шията и на брадичката й придаваше гъвкавост и израз на откровеност, на нещо твърдо, енергично и горещо в искреността си.
	Тя сложи ръка върху тъмнокестенявата си коса, погледна се за минутка, после сгъна скромната памучна рокля, която бе носила през целия ден, и я постави в долната преграда на гардероба. След като направи последен бърз преглед на стаята, за да се убеди, че всичко е в ред — лъснатият линолеум, възглавницата върху люлеещото се кресло и бялата покривка, която висеше в права линия — тя поклати доволно глава и излезе.
	Приготви се по-късно от обикновено — петък бе денят, в който правеше сладкиши — но приятното ухание на нейната излъскана и идеално чиста къща, сместа на восък, сапун и терпентин, истинско благовоние за ноздрите й на домакиня, горда със своята вътрешна подредба, оправдаваше това забавяне на вечерния й тоалет.
	Тя изпитваше гордост от изрядността на своя дом, малко уединено жилище — човек ще каже от вежливост вила — така приятно разположено на границата на Ардфилан. Люси обичаше къщата и държеше да я види, че блести. Сега в кухнята, обръщайки се към отворената врата на слугинската стая, тя попита:
	— Готова ли сте, Нета?
	— За момент, госпожо Мур — отвърна със сподавен глас слугинята, като стискаше игла за коса в устните си. Тя довършваше закъснелия си тоалет пред малко кръгло огледало, окачено на стената над съдовете.
	— Господарят ви ще дойде всеки момент — продължи назидателно Люси. — Чух пристигането на влака. На ваше място бих сложила яйца на огъня… четири.
	— Да, госпожо Мур… — отвърна слугинята с известно снизхождение.
	— Но внимавайте, когато ги пържите на очи, Нета. Капка оцет във водата, за да ги стегнете. Не забравяйте!
	— Няма, госпожо Мур.
	Освободила устата си, слугинята потвърди, че подобно забравяне е невъзможно, и подир минутка подкрепи тази своя декларация, явявайки се с най-сериозен вид на прага на слугинската стая.
	Тя беше хубаво седемнайсетгодишно момиче, добродушно, чувствително, затворено и любезно; въпреки любезността си обаче изявяваше независимия характер на своята раса. Знаеща цената си и тази на своя упорит род, Нета не допускаше въпреки прилежността си в работата да бъде слугиня. Никаква принуда не можеше да изтръгне от устата й думите „господар“ или „господарка“. Тя поддържаше предполагаемо равенство със своите господари, като ги наричаше вежливо без сервилност „господин и госпожа Мур“. Дори при известни обстоятелства в нейното детинско отношение имаше леко превъзходство — като че ли съзнаваща теоретичния ранг на семейство Мур, тя подчертаваше своето лично достойнство и правоверност.
	Нета се усмихна и се оправда:
	— Откакто вдигам косата си, по-дълго време се обличам.
	„По-дълго време се обличате — помисли Люси, — откакто Дейв Бауи започна да ви гледа.“ И изрече гласно:
	— Отива ви. А харесва ли на Дейв?
	Нета поклати увенчаната си с кок глава — каква женска кокетност и нежност в този груб жест! — и чукна едно яйце върху ръба на тигана, отвръщайки просто: „Той“, после силно поруменя и погледна към шишето с оцет.
	Като наблюдаваше движенията на слугинята, Люси скри усмивката си и мигом си даде сметка за своето щастие. То съдържаше смешно задоволство, примесено с приятно чувство на сполука, усещане за бодрост и чистота, след като се бе облякла, както и впечатлението, че бе прекарала добре днешното си свободно време. Тя обичаше този момент преди завръщането на Франк — облечена, готова, свършила работата си, изчистила идеално къщата, тя го очакваше и това неизбежно предизвикваше у нея надежда. Люси прекоси тясното преддверие, отвори вратата и излезе на песъчливата алея. Малката четвъртита морава с масив от калцеолария, лобелия* и здравец — подбор, който тази година беше последна дума на цветарското изкуство — блестеше с цялата си красота в очите й на познавач. Тя откъсна внимателно една нахална трева, която пречеше на най-красивия здравец, и я захвърли с не по-малко внимание, после отиде да отвори портата.
	[* Видове декоративни растения. — Б.пр.]
	Сега пътят беше оживен, чуваше се шум от бързи стъпки; повдигайки очи, Люси видя насреща да идва синът й, а сянката му весело да се клати край него.
	— Мамо — извика той, като бързаше да й съобщи голямата новина, — работих на „Орел“ заедно с Дейв.
	— Невъзможно! — възкликна тя, преструвайки се, че не вярва.
	— Да — потвърди той с ентусиазма на осемгодишно момче към едно сериозно събитие. — Дейв ме накара да навивам въжето.
	— Господи, каква тежка работа! — рече майката, мислейки за луничките, които имаше то по носа си, един сплескан нос с прости пигменти, но за нея той и луничките притежаваха неотразимо очарование.
	Добре сложено за възрастта си момче, мислеше си тя често — нейната дума беше може би „елегантно“, — с кестенява коса и със светлокафявите очи на баща си. А другите момчета? Сигурно и те имаха качества, но… не такива като у Питър.
	— Мога ли да играя на топчета? — попита наивно той.
	— На топчета? — повтори тя, невярваща. — Откъде ги взе?
	Питър й се усмихна, показвайки празнини между никнещите си зъби, и усмивката му очарова Люси, после сведе ресници, които според нея бяха изящно черни върху свежото му като хубав плод лице.
	— Е, добре — започна той бавно, като търкаше върха на обувката си в стената, — те днес играеха и аз заех няколко от един приятел… После играх срещу него, разбираш ли, и спечелих… Тогава му върнах две… виждаш ли, мамо, ето така стана?
	— О, да, виждам — каза тя, сдържайки смеха си.
	Той сложи ръце отзад, изпъчи се и леко разкрачи крака, за да подчертае предимството си.
	— Съвсем правилно, нали? — Погледна косо към нея. — Така правят всички… или поне аз направих. Имам петнайсет за моето гърне. — Той й бе поискал неотдавна гърне с метален похлупак, в което събираше с грижливостта на скъперник мъничките си съкровища. — Ако ми позволиш да играя, мога да спечеля още.
	— Мисля обаче — каза тя с тон, който смекчаваше отказа, — че трябва първо да се съберем за чая. Татко ти ще бъде тук след минута.
	— Аха! — кимна той с разбиране, като че ли му бе съобщила нещо поверително, и добави непринудено: — Чудя се дали ще ми донесе нещо. Ти как смяташ?
	— Във всеки случай побързай да си измиеш ръцете. — За да докаже, че умее да се показва строга към него, тя добави: — Мръсни са! Срамота е.
	— Така е, когато човек работи на „Орел“ — обясни той, гледайки почернелите си и изпотени длани… — Тези възли на въжетата, те… — Той млъкна, после изведнъж заподсвирква, обърна се и се затича към алеята.
	Когато Питър влезе вкъщи, тя отново насочи поглед към пътя, откъдето очакваше да се зададе съпругът й. След няколко минути той наистина се появи, крачейки безгрижно към нея. Това наистина бе Франк с ленивата си походка и тя неволно цъкна с език — едновременно от вълнение и нетърпение. Изведнъж си помисли колко си подхождаха двамата като съпрузи.
	„Да — разсъждаваше тя, — действително добре направих, че взех Франк.“
	Като преценяваше щастието, рядката сполука, каквато беше тяхното сегашно положение, мисълта й я отнесе назад, към случайната им среща. Как се казваше онова място? А, да, „Кайл“, собственост на госпожици Роа. Тя нямаше да забрави никога нито него, нито госпожица Сара Роа, едната от сестрите, която само даваше напътствия при приготвянето на храната, и председателстваше сбирките по корсаж, гарниран с черен кехлибар. Тя наблюдаваше всичко, цялата „либерална маса“ — по израза й от съобщението в „Католически тръбач“, който препоръчваха и духовенството, и мирският елит.
	Да, „Кайл“ бе с безупречна изрядност, каквато не липсваше никога и на Ричард, и на Ева. Ричард познаваше винаги добре условностите, беше педантично точен още от първите години на своя семеен живот, преди да направи кариера като магистрат. От друга страна, той искаше нещо подходящо за своята мила Ева. Не се обезпокои, разбира се, за Люси — заведе я там в знак на братско покровителство. А може би, за да се грижи тя за детето, за Чарли? Защото след раждането Ева беше слаба, линееше.
	В действителност Ричард и Ева не разбраха — дали поради несъвместимостта или еднаквостта на характерите им, — но останали сираци, те се сближиха… И когато младият Мур започна да ухажва Люси, тогава…
	Тя срещна мъжа си в един семеен пансион… още в Ардбег, колко смешно! Не беше изискано, а по-скоро… по-скоро вулгарно. Впрочем с Франк се сближиха от противоположността на темпераментите си до такава степен, че им беше невъзможно да се изтръгнат един от друг, опиянени от нежния приятен следобед — подобен на онзи, когато сухите игли на бориките топлеха влажните й ръце сред Крейгморовата гора и когато от иглолистните се отделяше тежка миризма на смола, която удряше в главата. Под тях бе заливът, наоколо в папратите бръмчаха насекоми, а у нея избликна прилив на топло и сладко блаженство. Младият Мур не бе толкова несръчен колкото на масата.
	Ричард се показа строг и враждебен, намирайки смешен брака с дребния търговски пътник. Да, макар Мур да изповядваше без особена ревност същата религия като тяхната, Ричард не го харесваше. Едно е, казваше той, да си потомък на ирландци, принудени да се изселят поради глада, на селяни, пропъдени от две лоши реколти картофи, по времето, когато даваха репи на умиращите от глад и трупаха в празни коли труповете на агонизиращите край пътищата. Тези ирландци бяха дошли в Шотландия, за да създадат богато поколение от мелези, предимно моряци и земеделци, или в по-горните слоеве — букмейкъри и кръчмари. Ала бяха една нежелана и груба раса.
	Резултатът беше ясен, изходът бърз: Ричард и Люси не се разбираха вече по тази точка, както и по много други. И така, с Франк бяха заминали в онзи ден преди девет години.
	Ето защо сега стоеше тук и го чакаше на оградата, щастлива и влюбена, без срам и колебание.
	Той се приближаваше и тя размаха ръка, уморено, без съмнение, но все пак я размаха, жест, който се отличаваше ярко от резервираните маниери на епохата. През тази година, докато червеното знаме се развяваше още предпазливо по големите пътища, добронравните съпруги не посрещаха мъжете си по този дързък начин. Не беше прилично да се маха с ръце. На свой ред, вдигайки своята в отговор, той потвърди недвусмислено отношението си към общоприетите норми.
	— Здравей — извика тя усмихната, преди още да се бе приближил съвсем.
	— Здравей — отвърна той.
	Беше трийсетгодишен, едър, зле облечен и небрежната му походка го караше да изглежда леко прегърбен. Имаше светлокестенява коса, силен тен на лицето, очи е цвят на лешник и забележително бели зъби. Фигурата му изразяваше волност, походката му бе мудна, а безразличието на погледа бе примесено със странна сдържаност. Всичко това го правеше интересна личност, той като че ли претегляше вселената с безгрижие и намираше, че тя заслужава само иронично недоверие.
	— Закъсня — рече Люси живо, отбелязвайки със задоволство, повече заради него, отколкото за себе си ведрия му вид. — Мислех, че си изпуснал влака в четири и трийсет.
	— Мур не изпуска нищо — отвърна той незабавно — освен молитвите си. Човек може да разчита на Ф. Дж. Мур.
	— Нали не си забравил кърпите ми? — попита тя, крачейки по алеята редом с него.
	Той я погледна някак неуверено и потърка бавно бузата си.
	— Колко си труден, Франк — изохка тя.
	Той, разбира се, беше забравил. А бе обещал, че през деня ще мине през „Гоу“ — „Гоу“ беше познат на семейство Мур като образцов магазин в Глазгоу; всичко, което се продаваше там, беше добро. Цялото обзавеждане във вилата — от пианото до най-дребната цедка — беше доставено навремето в брой от всемогъщия господин Гоу.
	— А кутията сардели? — продължи обезсърчено Люси.
	— Ще ти ги донеса следващия петък.
	Тя направи гримаса — кърпите й бяха нужни, а той ги бе забравял цяла седмица. Такъв беше, забравяше всичко — рождения ден на жена си, този на Питър. Да, неведнъж бе признавал, че не знае тази важна дата.
	Влязоха в малката трапезария, която се намираше между салона и кухнята — за удобство трите помещения на партера бяха едно до друго. По искане на майка си Питър натисна звънеца и тримата седнаха на масата.
	— Е, какво правихте днес? — попита Мур, след като Нета, твърде заета, влетя като вятър и бързо излезе. — Нещо интересно от сутринта досега?
	— Нищо особено — отвърна Люси, подавайки му бавно печеното, — ако не се смята печалбата на топчета на твоя син.
	Мур погледна малкия, който се смееше.
	— Истински Шерлок е това момче — промърмори той, вглеждайки се в сервираното яйце.
	— Тази сутрин — продължи Люси — срещнах госпожица Хокинг в града.
	Той я погледна — на масата обикновено беше приведен — и каза насмешливо:
	— Тази малка Пинки! И какво ти каза?
	Разбирайки иронията, Люси поклати глава, без да желае да се присъедини към мнението му, и не благоволи да отговори.
	— Смешна личност — продължи той. — Не знам как да я възприемам. Твърде сложна е за мен тази Пинки. — С маниерен глас добави: — Да, смятам я за дразнеща. — Изпразвайки купата си, той завърши превзето: — Колкото по-малко посещаваме такива хора, толкова по-добре. Предпочитам да си стоя тук…
	— Франк, колко си смешен — отвърна му тя, както винаги спокойно.
	В същия момент се чуха силни удари по градинската врата и Питър извика:
	— Раздавачът!
	Майка му направи знак и той изтича към входа, откъдето след малко се върна с писмо и тържествен вик:
	— За теб е, мамо!
	Люси взе писмото, разгледа квадратния плик, почерка на адреса, пощенското клеймо върху червената марка, смръщи вежди и изправи леко глава. Накрая разряза грижливо плика с нож.
	— Така си и мислех — изрече бавно.
	Лицето на Мур доби дръзко изражение, той извади от джобчето на жилетката си клечка за зъби, извърна се и я загледа как чете писмото.
	— От Едуард предполагам — подхвърли иронично, понеже той беше обичайният им кореспондент. — Какво пише този път негово преосвещенство? За душите ни или за стомаха?
	Тя не отговори. Мърдайки беззвучно устни, с поглед, устремен в писмото, тя дори не го чуваше — винаги, когато четеше, Люси беше изцяло погълната от това.
	— Е, добре — настоя той, — госпожица О’Ригън има заушки или какво друго?
	Питър започна да се смее — той познаваше домашната прислужница на вуйчо Едуард и също от неприятен опит заушката. Но писмото не беше от Едуард.
	— От Ана е — каза най-после Люси, като остави листа и вдигна очи. — Тя пристига следващия четвъртък. Джо ще я докара тук с кола от Левънфорд.
	— Ана! — промърмори Мур и захвърли писмото, което прегледа набързо. — Идва Ана! За какво… Защо си я поканила?
	Люси изглеждаше недоволна… още повече пред сина им.
	— Ти забравяш, че е твоя братовчедка — отвърна тя. — Проява на най-обикновено гостоприемство е да я приемем за осем дни.
	— Гостоприемство… Много приказки за нищо!
	— Драги ми Франк — възпротиви се Люси с необорима логика, — много приказки ли бяха, когато Ана и баща й те приеха у тях, в Белфаст, и то за повече от три месеца.
	— Бях там по работа, ето защо трябваше да живея у тях — възрази той енергично. — Казвам ти, че не мога да понасям досаждането на Ана.
	— Добре, тя на мен ще досажда — отвърна Люси, запазвайки спокойствие пред неразумните му думи. — Не забравяй, че никога не съм виждала Ана. Искам да се запозная с нея.
	— По дяволите запознанството — извика той разгневен, — не я искам у дома, нито когото и да било от тази банда…
	Ето как той се отнасяше към семейството си!
	Тя се намръщи. Да, това бе черта в характера на Франк, това така противоположно на нейното желание, на нейния инстинкт за общуване — да избягва хората, да се държи настрани дори от роднините си. Люси се подразни. Подчинявайки се въпреки волята си на напора на своя буен темперамент, тя подхвърли с възмущение:
	— Какво лошо има, за бога, в това да приемем Ана? Ти прекарваш времето си в хулене на приятелите си, дори на братята си. Присмиваш се на Едуард, защото е свещеник, и не понасяш Джо, че има кръчма. Сега пък Ана!
	— Свещеник и кръчмар, отлична двойка! — отвърна той гневно. — Какво са направили някога за мен или за някой друг? Повтарям ти: не искам Ана тук!
	— Защо?
	— Не я искам и това е!
	— Чуден човек си — да държиш такъв тон!
	— Трябва да ме познаваш. Твой мъж съм, струва ми се! — отвърна той сърдито.
	Тя прехапа устни, като трепереше от възмущение. Почувства как малката слънчева стая се засенчва от облак единствено поради факта че раздавачът бе донесъл писмо от братовчедката на съпруга й. Но какво изобщо бе сторила тя? Беше поканила братовчедката Ана Галтън да прекара няколко дни у тях. Беше ли това някакво непростимо престъпление? Родена и израснала в Левънфорд, Ана беше заминала преди десет години за Ирландия заедно със своя баща, който, съдружник на къщата „Ленокс и Галтън“ — тази на Франк, — се беше установил тогава в Белфаст, за да ръководи износа на фирмата. Сега старият Галтън беше починал и Ана, дошла да уреди с Ленокс наследството на баща си, естествено бе решила да навести роднините си. В това нямаше нищо странно, след толкова години и след едно така продължително отсъствие. Тя бе прекарала вече петнайсетина дни при Джо в Левънфорд и щеше да отиде без съмнение в Порт Доран у Едуард. Защо да не дойде и в Ардфилан? Беше просто въпрос на учтивост.
	Нещо повече, когато преди няколко години Франк трябваше да отиде в Белфаст, за да ръководи агенцията, докато Галтън боледуваше, по време на първата атака на ангината пекторис, която го отнесе, неговата братовчедка го бе приела великолепно и го бе поканила да живее у тях в продължение на повече от три месеца. За Люси бе голямо облекчение да знае, че Франк е на сигурно място, защото, знаейки добре колко лесно той се оставяше да го мамят, тя се безпокоеше за него. Влажни завивки, лоша храна, неизрядни хотели — всички тези неудобства му бяха спестени. И ето че сега Франк протестираше срещу възможността да се отплати за оказаното му гостоприемство. Самата мисъл за това предизвикваше възмущението й, но тя стискаше зъби и сдържаше укорите, които бяха на върха на езика й.
	Настъпи минутно мълчание, после Мур стана бавно, малко смутен и вадейки от джоба си неизбежния зелен пакет, запали цигара. Стъпил върху постланата боядисана овча кожа и облегнат върху мрамора на камината, той пусна няколко кълба дим, като следеше Люси с крайчеца на окото си.
	— Малко се поскарахме днес — обади се той накрая свенливо.
	Неговият начин да се извини! Тя се усмихна искрено, възвръщайки бързо нормалното състояние на чувствата помежду им. Като избягваше всяка дума, която би дала повод за разпра, тя каза:
	— Трябва да съобщя нещо на господин Ленокс в тази връзка през някой от близките дни.
	— Какво има да му казваш? — попита той изненадан.
	— Ще видиш — и тя поклати по добре познатия му начин глава. — Ще го поканя на вечеря следващата седмица.
	Той не отговори. Тя стана и започна да разтребва масата, а той неволно насочи поглед към прозореца. Водата на залива беше спаднала и върху сухия и твърд пясък деца играеха на топчета. Питър се присъедини към тях и в прохладната вечер взе участие в играта с бърза стъпка и креслив глас, който се чуваше отдалеч. Мур го наблюдаваше безгрижно, радостен, че има син! Като дете той също играеше на топчета, а сега… Чудно как нещата идват, отминават. Но посещението на Ана… що за глупава идея… той не я желаеше в дома си. Вечерта бе чудесна… можеше да излезе и да окоси тревата. Не, помисли той, по-добре утре! Утре — тази дума играеше важна роля в живота на Мур. Той седна на дивана близо до прозореца. Пак зеленият пакет, още една цигара, чийто дим изкара през носа. Наблюдавайки светещия й край, той каза:
	— Ленокс ще дойде с цел.
	Тя спря за момент вдигането на покривката, за да помисли върху това съобщение, над което бе разсъждавала сама. Факт бе, че фирмата на Франк, същата, която внасяше ирландски продукти от осем години — с Ленокс като единствен собственик, — бе решила да разшири своята дейност, като внесе новия синтетичен продукт маргарин — ужасно наименование на една още по-отвратителна стока.
	Люси обаче не презираше резултата, нито изпитваше ужас от този нов заместител на маслото. Достатъчно бе, следвайки прогреса, Ленокс да си постави за цел да развие малкото ново предприятие. Тя одобряваше намерението му, защото в случая имаше амбиции заради Франк. Беше време вече той да напредне — и тя щеше да бъде причината.
	Тя не определяше често сегашното положение на Франк, може би защото не държеше на него — достатъчно бе да се каже, че той работи при Ленокс и Галтън, което създаваше впечатлението за доверен и необходим човек, с прилична заплата. Въпреки това обаче той беше само един скромен търговски пътник. Това не бе нито представително, нито справедливо. Тя желаеше за него нещо по-добро и значително. Искаше й се горещо той да напредне и вече имаше план в амбициозен план.
	Люси беше говорила на Франк за проекта си, но знаеше, че той ще се измъкне, ако поиска да размисли над него.
	— Разбира се, че ще обсъдя този въпрос, дай ми малко време — отвърна той. — Ще говоря с Ленокс утре.
	Но нито го бе обсъдил, нито бе говорил с Ленокс, тя беше сигурна, макар той да твърдеше често:
	— Знам си работата!
	Такъв беше Франк — колко пъти се бе присмивала Люси на колебанията му. Но сега, взирайки се в него, тя заяви:
	— Може би новият продукт ще ни донесе щастие, Франк. Макар да го ценя много — тя умишлено скриваше желанието под маската на насмешливост, — той не прилича по нищо на маслото и аз не бих го допуснала вкъщи.
	— Идеята обаче е знаменита, при това струва евтино. Няма по-убедителен аргумент в полза на успеха. Ленокс има добра клиентела, вярвам, че мога да продам доста… — Той се прозя. — Искам да умра богат, ако не ме обесят преди това. Човек може да примири и двете. Последни думи на милионер върху скамейката на обвиняемите: „Мои обични братя, невинен съм! Единственото ми престъпление е, че скъсах превръзката на очите си“.
	Той отново млъкна, загледан през прозореца към плажа, където Нета бе отишла да извика Питър за лягане и играеше сцена от пантомимата, изпълнявана всяка вечер, като го тласкаше гневно към къщи.
	При шума на стъпките по пясъка на алеята Люси излезе от стаята с пълен поднос в ръце. Мур остана неподвижен, поздрави сина си, когато той влезе запъхтян и целият потен, после зачака. Това чакане отразяваше в голяма степен характера му. Той винаги имаше вид, че чака нещо, малко нервен, тъжен, сякаш предчувстваше нещастие, което щеше да се стовари отгоре му. Именно това го караше понякога да поклаща глава въпросително към Люси, защото с безграничната си енергия тя не успяваше да разбере напълно държанието му. А често желаеше той да бъде по-жив, не така равнодушен към дребните неща на живота.
	Човек не можеше да се съмнява повече в неговата безгрижност, в тъжното му настроение, в скептицизма, в размекнатостта му… изобщо той беше странен, но не му липсваха способности. Знаеше например как да обели картоф, за да направи от кората му дълга и тънка гирлянда като от хартия, да измайстори свирка от върбово клонче, да открие миди по брега на Ардмор и да ги опече, да изкуси някой отшелник. Нямаше равен в служенето с клечка за зъби — в устата му тя придаваше вид на замислен. На моменти изпадаше в особено настроение. Хвалеха ли го, а това се случваше често, за великолепните му зъби, той казваше важно: „Такива са, защото като млад ги чистих с ряпа“. Или кой друг ако не Мур заедно с жена си в неделен тоалет ще се спре на един хвърлей от къщата си, за да помоли сериозно стария Бауи да му покаже пътя?
	— Извинете, господин Бауи — казваше той вежливо, — ще ми покажете ли къде живее господин Мур? — Когато смаяният старец, седемдесетгодишен, с предразположение към апоплексия, вдигаше парализирания си показалец, Франк приемаше съобщението със същата сериозност: — Благодаря, господин Бауи, ще вземете ли това? — Изваждаше кутия кибрит от джоба си и подаваше клечка на стария.
	След което вдигаше глава и се отдалечаваше, свирукайки, следван от пъргавата Люси.
	Той рядко беше весел. Друг път изпадаше в страшна меланхолия, седеше пред огъня, неподвижно свит, с увиснала долна устна, с черни мисли в главата и с очи, втренчени в подвижните пламъци.
	Не се сближаваше лесно. Правеше го само със странни люде: бракониера Джилстън, един кантонер, който трошеше камъни към Пайнт, стария Бауи, когото наричаше „бившия моряк“ и когото заплашваше да го научи да плете, въпреки че съвсем не владееше това изкуство. Изобщо ясно бе, че върху Мур, върху Ф. Дж. Мур, мечтател, майстор на върбови свирки, безкрайно тежеше меланхоличното предчувствие за някакво нещастие. Страхът често го караше да споделя тъжно: „Ще свърша зле — ако не ме направят лорд, то положително ще ме обесят“.
	Докато той седеше бездейно, Люси се върна и грабвайки живо работата си — една черна сатенена възглавница, върху която бродираше цветя, — седна до него на дивана.
	— Е — попита тя весело, — какво пише вестникът? Би могъл поне да съобщиш на своята нещастна жена тазвечерните новини.
	Франк придърпа отново вечерния вестник и бавно прегледа новините — чуваше се непрекъснато шумолене от обръщането на страниците. После се върна отначало, търсейки нещо наистина интересно. От време на време прочиташе някое антрефиле и добавяше своите коментари към него със скептична мъдрост: „Вярвайте, ако щете“; или: „Чуйте какво разправят вестниците“. Изслушваше обаче на драго сърце мнението на жена си и дори я разпитваше по различни въпроси. По нейна молба той й прочете статия върху женската мода за сезона. Люси се интересуваше от тоалети — очевидно много, защото преставаше да бродира и на моменти поклащаше глава с израз на одобрение и задоволство.
	Накрая, като свърши с вестника, той го смачка на топка и го пусна.
	— Вземи някоя книга — посъветва го тя след малко, късайки със зъби края на един копринен конец и вдявайки иглата си.
	Но той не обичаше много книгите, предпочиташе някой седмичник. Четеше обикновено „Малки случки“, не че го интересуваха много, но можеше да намери от време на време хубава история за някой клиент. Един ден Люси се скара енергично, когато Питър се затича към нея с един негов брой, питайки я за „дамите с изкуствени прасци“.
	Франк кръстоса ръце зад главата си и се отпусна на мекия диван.
	— По-лесно е нищо да не вършиш. Ще си почина малко.
	Той я гледаше внимателно, докато лека-полека стаята потъваше в здрач и у него с нарастващия мрак се пробуждаше крепкото чувство за тяхната интимност. Неочаквано от Люси се изтръгна лека въздишка.
	— Не виждам вече — каза тя, усмихвайки му се, и тази усмивка в здрача бе прелестна. — Ще трябва да запаля.
	— За какво ни е лампа? — попита той двусмислено. — Стига си работила. Достатъчно за тази вечер.
	Той протегна ръце и обхващайки раменете й, я притегли към себе си. Възглавничката, така разкошно украсена, падна от коленете й и без да се погрижи да я вдигне, тя се притисна към мъжа си, отпусната и доволна. Да, беше доволна и не отричаше щастието си. О, тя толкова обичаше своя Франк! Останаха така няколко минути, докато последните светлини на здрача се плъзнаха кротко в стаята. Малко по малко тя почувства ръката му да се провира нежно в корсажа й и да я милва… Това бе знак, малък уговорен знак между тях. Гърдите й се повдигнаха и горещо се прилепиха към него. Тя незабележимо се усмихна — почувствала неговото желание. Беше толкова естествено за Франк да я гали тук. Тя прошепна предизвикателно и дъхът й погали лицето му:
	— Ще трябва да се държиш прилично, когато Ана пристигне.
	Той като че ли искаше да каже нещо, но замълча, и нямаше как да го направи, тъй като тя залепи веднага топлите си устни на лицето му.
	— Обичам те, Франк — шепнеше Люси, — знаеш това, нали?


>>	II

	Следващия четвъртък в пет и половина бричката, идваща от Левънфорд, карана от Джо и натоварена със сестра му Поли, Ана и багажа й, спря, описвайки смела дъга пред къщата. На капрата Джо се чувстваше властелин, уверен в себе си, великолепен. Като смъкна от колата огромното си тяло, той погали малкото изнурено конче, потупа го дружелюбно по изпотените хълбоци и го похвали с цъкване на език. Отношението му към коня бе на професионалист. Впрочем Джо беше специалист във всичко, нямаше работа, която да не може да върши. Чудно всезнание на човек, който не четеше нищо, едва подписваше името си и изкълчваше с любезно незачитане английския на кралицата. Според него всичко беше „проста работа“ и нищо чудно, тъй като на собствения му език той беше един „добър майстор“. Беше и кръчмар — продаваше напитки и дори бе своего рода букмейкър. Още? Познаваха го и като човек, който предпазваше клиентите си от техните порочни инстинкти, като правеше хубава смес от стоката си с прясна шотландска вода. Що се отнася до „конете“, той питаеше благородно възхищение към конните надбягвания и дори в този момент личеше, че Джо обича красивия косъм на конската раса. Заврял палец под мишницата и вдигнал високо глава, той извика сърдечно другите:
	— Хей, вие горе, скачайте на земята. Оставете куфара, Франки ще го свали. От праха ми пресъхна гърлото!
	С достойно за него перчене той тръгна по алеята с походка, която сякаш говореше: „Нека тези, които отричат на ирландеца правото да нахлуе и завладее Шотландия, наблюдават представителността на Джоузеф Мур — те ще бъдат смаяни“.
	Той беше важен, по-скоро едър, отколкото огромен, с почтения търбух на кръчмар и всичката сърдечност на пълния човек, която светеше в малките му черни очи, потънали като зърна касис в дебелото му бледо и гладко лице. От широките му ноздри излизаха дребни влакънца. Зъбите, които показваше, щом повдигнеше горната си синя по края устна, блестяха еднакви, силни и правилни, сякаш бяха част от челото му с цвят на слонова кост. Върху кръглата му остригана глава, изострена към върха, бомбето стоеше пресметливо килнато встрани. Кафявият му сюртук беше смело разцепен, а обувките му в хармония със синия костюм имаха великолепен орехов цвят. Изобщо беше красив мъжага, не млад, разбира се — наближаваше петдесетте, — но неговата енергичност… о, енергичността на Джо нямаше граници. Човек, разбира се, можеше да добие впечатление за нея от силата на мускулите му, но многобройните влезли в историята случки показваха по-пълно способностите на Джо и пъргавината на неговия ум. Веднъж например, когато на един пиян ковач, който се кълнеше, че иска на всяка цена да пие шампанско, той сервира спокойно джинджифилова бира. Друг път, когато купи папагал — гарантиран певец — и когато установи, че той не може да издаде звук, го препарира веднага. Трети път, поканен на един църковен банкет, той пости цели два дни преди това, за да направи по-добра чест на разкошното угощение.
	Такъв беше неподражаемият Джо. Докато вървеше по алеята, след него пристъпваше сестра му Поли, с две години по-млада и клатеща се — нещо обяснимо поради огромната талия и очевидната ширина на фустата й. Тя не бе така едра като Джо, но беше по-пълна до такава степен, че сякаш се бе превила, което намаляваше чувствително ръста й. С двойната си брадичка под червендалестото кръгло като пълна месечина лице, с едрите си като неприлични близнаци гърди, с увисналия си корем, с меките си клатещи се прасци над ботите, които бяха завързани само наполовина, тя създаваше впечатлението, че законът за центъра на тежестта непрестанно я прегъва. Косите й се спускаха по гърба. Носеше натруфена рокля, която дразнеше погледа, но пък „струваше пари“. Колкото до цвета й, Поли го харесваше. Отгоре носеше кожена наметка, не съвсем подходяща за сезона, но „заради пътя с кола“, обясняваше, задъхвайки се.
	Като стигнаха до стълбището, тя изпухтя, а Джо натисна силно няколко пъти звънеца, за да извести за пристигането им. Радостна картина представляваше тази спокойна, одухотворена от здрава обич към живота двойка. Когато Нета отвори вратата, тя хвана Поли за ръката и учтиво извика:
	— Хайде, влизай! Не можеш да останеш тук като овен, вперил очи в касапина!
	— Жалко, че не мога и теб като Джо да метна на рамо — отвърна Поли на шегата й.
	Очевидно тя го обичаше и нейната сестринска обич бе примесена с възхищение. От пет години насам водеше домакинството му и през цялото време го ограждаше с безконечни ласки, към които я тласкаше великодушното й сърце.
	Джо й благодари с шеговито ощипване, после, обръщайки се, каза весело:
	— Ана, ела моето момиче. Защо си щръкнала там?
	В същия миг, все така жизнерадостен, той вече бе в преддверието и стискаше ръката на Люси. При редките им срещи той винаги бе твърде излиятелен. Като се преструваше, че играе на бокс с Питър, той извика брат си с гръмовен глас:
	— Франки, покажи се за малко, моето момче!
	Такъв си беше грубоват — дебелият Джо Мур…
	— Франки ще слезе след минута — побърза да заяви Люси. Беше го убедила с голяма мъка да се обръсне и преоблече, а самата тя, току-що свалила престилката си, още чувстваше топлината от работата в кухнята.
	— Радостна съм, че ви виждам — каза развълнувана. — Но Ана… къде е Ана? — Блесналите й очи нетърпеливо затърсиха зад Джо.
	— Ана! — повика я Джо и бутна шапката си към тила.
	При повикването му Ана се приближи някак нехайно, със спокойна и бавна походка. Брюнетка, висока, скромно облечена, с елегантна осанка, тя не изглеждаше трийсетгодишна. На бледото й лице изпъкваха големи, тъмни, почти безизразни очи. В погледа й имаше нещо неуловимо, безразлично, устните й бяха издадени напред и пълни и изобщо в цялата й физиономия, полуусмихната, полунадменна, имаше нещо странно, двусмислено, едновременно враждебно и предпазливо.
	— Пристигнахте най-после, Ана — усмихна се Люси и й подаде ръка. — Доволна съм… очарована съм, че дойдохте.
	— Благодаря — отвърна любезно Ана.
	Гласът й бе овладян, премерен. Видът на Ана, подсилен от нейния произход и среда, достави на Люси неочаквано удоволствие. „Тя ми харесва — помисли си, — радвам се, че я поканих.“
	— Не ви се сърдя, че ме отървавате от нея — намеси се Поли, разтърсвайки радостно перата си — тя имаше на шапката си сини щраусови пера. — Честна дума, доволна съм. Тя пречеше на брат ми да работи от петнайсетина дни насам… А той е сериозен мъж, на ръце със сестра, която умира от глад.
	Питър, сложил кепе, както го изискваше етикетът, изведнъж се засмя високо, после се изчерви — бяха му казали да се представи, но да не се обажда.
	— Добре, добре — извика Джо, удряйки се по бедрото. — Всички ще отидем до Мулингър.
	Той хвана детето за ръка и мина заедно с другите в столовата, елегантно наредена за чай и закуска. Гледката беше внушителна. Люси бе сложила на масата всичко най-хубаво, каквото притежаваше: най-красивата си покривка, най-лъскавите си ножове, сребърния си поднос за бисквити, който имаше от майка си и който Ричард бе искал, но не бе получил. Извадила беше дори порцелановия сервиз — сватбен подарък, удивително запазен, недокосван от девет години. Върху масата бяха сервирани подбрани ястия: студено месо, палачинки, апетитна шунка… Безспорно приготвянето им бе изисквало доста труд от страна на Люси. Вярно, тонът на тези семейни събирания на моменти нараняваше нейното чувство за строго благоприличие. Но тя не обръщаше внимание на това. Това бе семейството на Франк и тя имаше естествен дълг и задължения към неговите членове.
	С поглед на познавач Джо обхвана масата.
	— Вярвайте ми, тук всичко е празно — рече той весело, разтегляйки жилетката си и поглаждайки многозначително корема си. — Тръгнахме толкова рано!
	При тези думи Поли, която разглеждаше с внимание снимките, играчките и порцелана върху етажерката, се обади:
	— Това жарещо слънце ми пресече апетита. Не съм добре — от аерофагията — обясни тя на Люси с вид на човек, който има право на собственост върху това неразположение. Тя специално притежаваше такова право или поне предпочиташе измежду няколко от най-мъчителните болести. — Сърцето ми е камък, твърдо тежи като канара. Както стоя, току каже „луп“ и ми се качва в гърлото. Ще ме отнесе някой близък ден!
	— Какво стана с моя брат? — извика Джо, сумтейки нетърпеливо. — Къде е? Отишъл е да гони псетата?
	В този миг Франк влезе с обичайния си израз на загрижен, стеснителен човек, придаван му от усилието да изглежда естествен и непринуден.
	— Добре ли е здравето, момче? — изрева Джо.
	Франк отвърна утвърдително без ентусиазъм, после спря пред Ана несръчно, колебливо, вдървен в най-новия си костюм и каза:
	— Значи върнахте се, Ана?
	— За бога, ето ме, Франк — отвърна тя с неуловима усмивка. — Човек ще каже, че не ме познавате.
	— Познах ви веднага — рече той със сподавен глас. — Никак не сте се изменили, откакто бях там.
	— Благодаря ви — добави тя бавно. Излъчваше приятно спокойствие и това бе най-отличителната черта на нейното държане.
	— Господин Ленокс може би ще закъснее — отбеляза Люси, нарушавайки краткото мълчание, което последва. — Но ние няма да го чакаме. Той каза, че след чая непременно ще дойде.
	На масата всички бяха в отлично настроение. Нета се появи с димящо ястие и Люси започна да налива чая, като уважи всички желания на поканените.
	— Надявам се, че ще ви хареса тук — обърна се тя любезно към Ана. — Питър е уредил пикник за вас и сме поканени да прекараме един ден у Едуард в Порт Доран. Нали ще останете известно време?
	„Не — замисли се Ана, — не вярвам.“
	— Никога не сте обичали много Ед, истина ли е, Ана? — попита Поли, задавяйки се с печеното.
	— Ед — рече Ана, представяйки си кротко негово преосвещенство, — човек не би намерил по-очарователен свещеник.
	— Бедната Ана, бедничката — възкликна Джо, дъвчейки весело и откривайки ирония там, където съвсем нямаше такава. — Толкова добър човек!
	Нямаше нищо смешно в тези думи, ала Джо изрева, Поли се засмя под нос и дори Франк се усмихна.
	Люси, която нищо не разбра, поруменя още повече и погледна Ана, поразена за момент от онова неуловимо нещо, съдържащо се в израза й. Но това трая миг и Ана все така спокойно каза:
	— Аз също не виждам нищо смешно.
	— Света Богородице — намеси се Джо с онзи тон, който придобиваше в мигове на вълнение, — тези яйца са също така вкусни, както и на пуйката… Аз ще си взема още две, Люси, и малко от студеното месо.
	Поли, прекалено любезна, побърза да поднесе чинията на брат си.
	— Доволна съм, Джо — каза тя, — да те видя в такова добро настроение.
	Тя се усмихна на Люси, като внимаваше да не размести зъбите си — едни великолепни зъбни протези, които Джо й бе направил като подарък.
	— Дай на мъжете достатъчно храна, ето моя принцип. На мъжа любовта минава през стомаха, а нищо не дава кръв така, както червеното месо. Това е рецептата, за да имаш гладки страни и да се бориш срещу старческата немощ. — Тя скръсти ръце на гърдите и произнесе смирено: — Това е истината на дядо Господ.
	Тя действително дълбоко вярваше в божествената истина. За жена с крехко здраве като нейното, доверието в провидението и стомашните промивки бяха изключително важни.
	— Е, как е маслото, младежо? — попита Джо, облизвайки мазнината върху ножа си, за да даде израз на интереса си от работите на своя брат.
	— Не върви зле — отвърна късо Франк, — но не е въпросът ти, който ще подобри нещата.
	Джо наведе грациозно остриганата си глава.
	— Знаете ли — подхвана Поли, чиято мисъл се насочваше винаги върху медицинските въпроси — какво правят сега с маслото? Чух онзи ден какво разказва жена, лекувала се в един от тези ултрамодерни санаториуми, където хранят само с масло. Тя ядяла килограми и килограми прясно масло, просто я тъпчели с масло, докато започнала да се поти от тлъстина. Накрая толкова се отвратила от него, че един ден хвърлила цялата буца през прозореца, казвам ви самата истина, и буцата паднала точно върху главата на главния лекар на санаториума. След два месеца починала — Господ прибрал душата й. Сигурно лекарят я е убил, за да си отмъсти. Започвам да си мисля, че дробовете ми са засегнати.
	— А, целувам ръцете ти — отвърна грациозно Джо — и големият пръст на крал Бил, но ми се струва, че е засегнат мозъкът ти.
	Оставяйки бързо и шумно вилицата и ножа, той започна да върти кръглата си глава с удивителна лекота.
	— Великолепно угощение, Франки! Моето момче, ти имаш чудесна жена.
	— Благодаря за сведението — отговори Франк с ясен и твърд тон, — не съм го искал.
	Но Джо не се обиди.
	— Ти си щастлив, драги, твърде щастлив. Аз, старши нещастен вдовец, ти завиждам. И толкова по-зле за десетте заповеди. Моята бедна Кейти — Бог да я прости — не би могла да приготви такова угощение като това тук.
	Люси се вълнуваше. Семейните събирания придобиваха обикновено непринуден характер, когато Франк забравяше студенината си, но този път беше различно. Тя чувстваше, че неговата скованост не го напуска въпреки всичките й усилия, а тя не бе свикнала да си причинява безпричинно мъка.
	Сбърчила чело, Люси попита:
	— Франк, ти защо не забавляваш братовчедка си?
	— Той е твърде мил — каза усмихнато Ана. — Само че още не вярва, че ме вижда отново.
	— Не вярва наистина! — укорително изрече Люси, гледайки Франк, който придърпа чинията си с кисело изражение. После, за да изглади впечатлението, се обърна любезно към Ана и попита: — Доволна ли сте, че идвате отново в Левънфорд?
	— И да, и не — отвърна тя безстрастно.
	— Иска да каже — обади се Поли, — че мрази този град.
	— Разбирам каква е работата — каза Люси, усмихвайки се на Ана. — Тя е оставила сърцето си в Ирландия.
	Настъпи малка пауза, през време на която Джо, Поли и самият Франк хвърлиха по един бърз поглед към Ана.
	— Може би да, може би не — отвърна тя иронично.
	Възцари се мълчание. Люси беше заинтригувана и това слисване не й хареса. Тя се приготви да каже нещо, когато Франк, който рядко се обаждаше, отмести стола си и предложи:
	— Да минем в салона, ако сме свършили?
	Всички станаха. Поли избърса влажните си страни с кърпа.
	— Винаги се изпотявам, когато ям — каза тя полугласно, а после високо: — Ако бързам, задушавам се.
	Тя продължи да говори и го доказа, като хлъцна, без да забележи, че Люси смръщи вежди, а Ана гледаше в празното пространство.
	Джо разкопча жилетката си, извади пура от джоба и запазвайки грижливо червения пръстен около нея, я запали с огниво. Поли, разхлаждайки се с ветрило, седна в креслото близо до прозореца, а Ана се измести на дивана. Франк седеше в своя любим ъгъл срещу камината, с поглед, зареян нанякъде, въртейки клечката за зъби и навъсен.
	Люси спря на прага, обгърнала с ръка раменете на Питър.
	— Ще ме извините, трябва да го сложа да легне.
	— Не, мамо — запротестира той, — много е рано още.
	— Оставете го да постои малко при нас — помоли Ана.
	— Но — добави Люси смутена — така е свикнал, седем часът е.
	Детето направи гримаса и измърмори:
	— Е, добре, чичо Джо ми обеща едно пени, а не съм го получил.
	— Пардон, пардон — провикна се Джо, — забравих.
	Той извади пурата от устата си и след дълго търсене с ефектен жест измъкна монетата от джоба си.
	— Кажи благодаря — рече сухо Люси. Искането на нейния син издаваше голяма според нея алчност. — Домакинът не иска пари от своя гост! — Тя тръгна притеснена и недоволна, без да знае защо. Спирайки се на площадката, тя смъмри сина си: — Не бива да правиш така, детето ми.
	— Извинявай, мамо — отвърна той с гримаса.
	Люси първо помисли, че трябва да повика Ана да й помогне да окъпят Питър… да, това би било добре. Край ваната тяхното приятелство би се затвърдило. Очевидно Ана беше твърде свенлива, за да го предложи сама… трябваше да разпръсне тази нейна резервираност, да й даде възможност да се почувства като у дома си.
	Размишлявайки по този повод, тя почти бе сложила сина си в леглото, когато се чу звънецът на входа — идваше господин Ленокс. Той имаше кантора в Глазгоу, но живееше също в Ардфилан, малко по-високо на хълма, и това бе голямо благоволение, което им оказваше — да „ги навести“, както назоваваше той случайните си посещения.
	Люси обичаше Ленокс въпреки неговата студенина и имаше сериозни основания да бъде внимателна към него. Безобиден, хитър, търпелив, той се ползваше с репутацията на широка душа — как иначе би могъл преди толкова време да образува това дружество с Галтън? Шотландец и ирландец в обща работа! По-лошо, отколкото християнин и евреин. Ала те бяха успели — Галтън имаше капиталите и клиентелата. Сега, когато Галтън бе починал, той се стремеше благоразумно, Люси знаеше това, да се издигне още по-високо… като развие вноса от Холандия на новия синтетичен продукт. Това предоставяше на Люси търсения случай. Тя не смяташе да започне атаката си още тази вечер, но щеше да подготви почвата за нея.
	Имайки съзнанието, че е третирала досега Ленокс с такт и виждайки вече да блестят светлинки на хоризонта, тя целуна Питър, пожела му лека нощ и отиде при гостите в салона.
	Когато влезе, Джо естествено беше развързал езика си. Вдигайки красноречиво ръка, той викаше буйно развълнуван:
	— Нека ни наричат проклети ирландци. Те не престават да ни повтарят, че не струваме нищо. Противореча ли им? Ни най-малко. Нека ни наблюдават. Ние ще опровергаем всички техни приказки. Нека попитат когото искат в Левънфорд за дебелия Джо Мур. Познават ме и още как. Не съм имал толкова възможности, колкото другите в семейството, но това не ми е попречило да се наредя и в същото време да скътам дори малко пари настрана. Още като дете започнах да продавам вестници и ето ме днес: ръководител на зеления футболен клуб и председател на АОН в страната. Това не е може би голямо нещо, но достатъчно, за да се живее прилично.
	— Човек може да се довери на Джо — обади се дебелата Поли, полузатворила очи.
	Ленокс гледаше поставената пред него чаша уиски. Той бе петдесетгодишен, среден на ръст, със сива брада, обичащ удобствата и самоуверен. Носеше сив костюм от доброкачествен вълнен плат, но с ужасна кройка, очите му вечно бяха премрежени, устата му беше малка, жилетката му от обикновено трико бе украсена винаги от куп тънко подострени моливи, докато ръцете му издуваха странно джобовете на панталоните. Фактът, че той не оставяше нито за миг моливите си, го характеризираше достатъчно. Физиономията му бе на зает човек — понякога имаше вид на изключително съсредоточен. Без да бъде блестящ, нито изящен, той проявяваше естествена проницателност. Такъв бе Ленокс — бавен, муден, хитър, прикрит!
	— Е-е — рече той със своя особен сух глас, — вие сте забележителен човек, няма никакво съмнение в това.
	Невъзможно бе да се съди по тона му дали това беше комплимент.
	— Вярно е, доста съм успял — поде Джо словоохотливо. — Вие сте яли в Шамрок бар на добрия Джон Джеймсън или другаде някъде на брега на Клайд. С това, което имам, аз не забравям бедните, бога ми! Бъркам в джоба си заради Свети Венсан де Пол, на Коледа, духовенството също не го забравям. Всеки път, когато малкият Пер Касиди събира доброволни пожертвувания, аз му слагам по една златна монета в ръката, за да му носи щастие. Нищо не ме задължава в случая, забележете, но аз го върша. Обикновена дребна любезност от моя страна.
	— Надувай здраво тръбата, Джо — каза Франк, гледайки в тавана и правейки лека гримаса.
	— Защо не, мойто момче? — изръмжа Джо. — Хубава ария е, няма съмнение.
	— Голямо сърце има моят Джо Мур — рече Поли и намести корсета си.
	Настана минутно мълчание, сетне Ленокс се извърна към Люси:
	— А как се развива шотландският елемент? — С този израз, намеквайки за брака им, понякога той й оказваше внимание.
	— Както обикновено — усмихна се тя. — Питър има малко хрема, но не е нищо сериозно.
	— Парче сланина върху гърдите — вметна Поли сънливо, — това запазва белите дробове.
	Никой, види се, не чу този съвет и тя се отпусна на стола.
	— А новият проект, господин Ленокс — попита Люси, целейки се бързо върху темата, — напредва ли?
	— Току-що им казах — поясни тихо той, — че живо ме интересува. Вчера ходих в Лайт, за да сключа споразумения с канторите.
	— Това ще бъде твърде крупно предприятие, за да го ръководите сам — каза тя, навеждайки се към него с израз на безкрайна молба.
	Ленокс гладеше острата си брада, най-отличителното на неговото лице, погълнат от изчисления.
	— Възможно — отговори той предпазливо. — Би могло да се окаже.
	Въпросът на Люси бе на върха на езика й, но преди да го зададе, Джо я прекъсна с думите:
	— А ти, Ана, какво правиш с парите? Твоят баща трябва да ти е оставил добро наследство.
	Тя го погледна весело и любопитно.
	— Господи, Джо! Както отбелязахте, съществува благотворителност, а също и духовенство. Но що се отнася до моите пари, аз бих могла да основа болница… за Поли. — Тя се изправи и хвърли поглед към Люси: — Уморена съм. Ще ме извините, че ставам, Люси. Но не се притеснявайте да ме придружавате.
	— Държа да дойда с вас — отвърна домакинята с готовност и също стана, възхитена повече, отколкото трябва, че Ана я назова с малкото й име. — Стаята ви е приготвена.
	И двете заедно напуснаха салона.
	— Господи — извика Поли, изправяйки се драматично развълнувана, — чухте ли я какво каза по повод на някаква болница?
	— Е, какво от това — отвърна Джо с успокояващ тон, като прокара ръка по дебелия си врат. — По` ми харесва, отколкото преди. От петнайсетина дни насам се разбираме чудесно.
	— Много добре — отвърна Поли, все още потръпвайки. — Смешно момиче, нали?
	След кратко мълчание Джо вдигна бавно глава и впи в брат си по-откровен от обикновено поглед.
	— Дали Люси е в течение… за нейно величество? — попита той с тон, от който следваше да се подразбират много неща, като кимаше с глава по посока на вратата, през която беше излязла Ана. Смутен и зачервен, Франк пъхна ръце в джобовете си.
	— Не — отвърна отбранително, — не е моментът за това сега.
	— Много вярно, драги, съвършено вярно. Няма никаква причина да разглеждаме това сега. Абсолютно никаква!
	— Трябва да кажа — намеси се Ленокс, разглеждайки предпазливо лулата си, — трябва да кажа, че ми се стори твърде разумна, когато ставаше въпрос за работата. Нещо, което е в нейна полза.
	— И вълкът никога не си мени козината — възкликна Поли по-поетично от обикновено. — И вие никога няма да промените Ана, това е ясно.
	— По-полека — каза Джо. — Ние сме хора и можем да бъдем канонизирани само след смъртта ни.
	Той още говореше, когато Люси се върна. Стори й се, че четиримата събеседници при влизането й си направиха знак с очи. Беше като странно проблясване, което я подразни, после то мигновено угасна.
	— Какво има? — попита тя с усмивка. — Би казал човек, че сте се замечтали. Приближете креслата.
	— Не, Люси — каза Джо с нотка на съжаление. — Късно е, трябва да си вървим.
	— О, не — запротестира тя живо, — твърде рано е. Можем да посвирим малко.
	Наистина Ленокс често я молеше за „някоя песен“. Често също така и Поли настояваше да пее — тя знаеше една трогателна балада, в която се примесваха тънко милосърдие и патриотизъм и която започваше така:
P>
	Един нещастен ирландски войник, един драгун католик
	пишеше… на майка си при светлика на лу-уната…
P$
	Но този път Джо поклати глава:
	— Принуден съм да се прибера, за да прегледам касата си.
	Той надигна туловището си.
	— Хайде, Поли.
	Ленокс пресуши чашата с уиски и погледна часовника си.
	— Отивам си и аз — рече той, — време е и за старци като мене.
	Люси запротестира, намирайки, че събралите се се разотиват много скоро, без да може обаче да спре гостите.
	— Тогава, господин Ленокс, следващата седмица ще дойдете на вечеря — настоя тя. — Обещавате ли?
	— Ще помисля — отвърна той.
	За него това означаваше формално „да“, Люси обаче остана с неясното впечатление, че той няма да дойде. Тя ги изпрати със съжаление до външната врата, където остана, облегната на ръката на Франк, докато Джо качи Поли в колата, запали фенерите и подкара своето зъзнещо конче. Когато те се загубиха в тъмнината, Ленокс пое с по-малко шум. Той обеща да дойде следната неделя на вечеря, което зарадва Люси. Но чувствайки, че сегашната вечеря не бе съвсем сполучлива, тя заяви след минутка:
	— Всичко… мина много добре, нали, Франк?
	— Можеше да бъде и по-зле.
	— Но Ана… струва ми се, че ще е нужно известно време да я опозная… Тя е много затворена, нали?
	— Не съм я канил аз да дойде, мила — рече той с рядка за него разгорещеност.
	Тя не отговори, само го загледа сериозно, с известно любопитство, после му се усмихна и той отговори на усмивката й.
	Останаха заслушани в сивото мълчание, което ги обгръщаше ведно с тъмнината.
	— Хубаво е така, заедно — каза тя неочаквано.
	В тишината до тях достигаше леката мелодия на флейта, идваща откъм двора на Бауи, където се събираха млади хора. От време на време буен смях заглушаваше музиката, когато някое момиче минаваше под огъня на закачливо веселите погледи. Долавяха се и сподавените думи на двойките — неясни силуети в мрака — и посред всичко това се чуваше тихият ромон на водата в устието, която прекосяваше стелещия се все по-гъст мрак.
	Златисти светлинни петна проблясваха по протежение на пътя и ускоряваха стъпките на падащата нощ. Вратите, оставени отворени, за да влиза вечерен хлад, се затваряха. Изведнъж откъм устието на реката блесна светлината на Линтънския фар — ослепителен метеор, който заслепяваше погледа и правеше след това тишината още по-дълбока, а мълчанието — по-пълно отпреди.
	Те не говореха — този час предразполагаше към всеобщ покой. Няма ни луна, ни звезден прах и затова нощта изглеждаше още по-непроницаема, спокойствието — още по-голямо. Невидим прилеп раздвижи с крилото си въздуха, натежал от миризмата на влажна трева. От далечно поле дойде мирис на прясно окосена трева, който предразполагаше към мечтание. Копнежът на тази вечер сякаш изведнъж обхвана душата на Люси и в пристъп на нежност тя се облегна на Франк. Те се караха, разбира се, обаче… нейната любов беше неоспорима. Като се притисна към него в знак на всеотдайност, тя обгърна с ръце раменете му.
	— Късно е, Франк — изрече полугласно, — да се прибираме.


>>	III

	Докато Люси закусваше заедно с Франк и детето — от внимание като домакиня към Ана, която още от вечерта бе казала, че е уморена, тя накара прислужницата да занесе закуската й в стаята, — пристигна телеграма от Ричард.
	Една телеграма беше вълнуващо събитие и докато разкъсваше плика — това бе в нейните права — Люси очакваше някакво нещастие. Оказа се обаче само досадна новина и във възклицанието й се смесиха гняв и облекчение.
	— Ама че неприятност! — извика тя с пламнали от раздразнение очи. — Още една беда! — С изопнати черти на лицето, с набръчкано чело тя изобразяваше почти детско отчаяние. — Погледни, Франк, каква беда! — повтори.
	Той прочете на висок глас текста върху листа, който тя държеше:
	„Мила Люси, моля те, ела за няколко дни, Ева е болна. Ричард.“
	Съпругът й я погледна за момент, повдигайки вежди.
	— Наистина досадно… „Мила Люси“! Великолепно!
	— Най-досадното, което може да се случи. Съгласна съм с теб! Особено след като Ана е тук. Какво, по дяволите, ще помисли тя?
	— Ама… ти възнамеряваш ли да ходиш?
	Тя взе телеграмата и я препрочете, размисляйки:
	— Няколко дни… до вторник може би… — И добави с въздишка: — Господи, мисля, че трябва да отида.
	— Как пък не! — възрази той. — Знаеш, че те злоупотребяват с теб. Ти получаваш новини от брат си само в такива случаи. Преди две години беше същото, нали? След като им услужи, пуснаха те като горещ картоф. Една картичка за Коледа като благодарност — това бе всичко, което ти дадоха.
	— Имам чувство за дълг, Франк — отвърна тя твърдо, изчервявайки се от тона му. — Не е важно какво прави Ричард, а аз какво правя. Ева е болна, а той е мой брат.
	— Много здраве на папата от мен! — извика съпругът й грубо. — Аз имам нужда от теб тук. Няма да ходиш!
	Тя не обърна внимание нито на острия му тон, нито на възражението му — не бе жена, която можеше да забрави задълженията си. Ричард, нейният брат, я бе повикал в момент на притеснение. Колкото и заета да беше, тя бе решила да изпълни дълга си.
	— В случая е шанс, че Ана е тук — каза тя. — Ще се грижи за теб.
	— Да се грижи? Не желая да се занимава с мен — запротестира буйно той.
	— Влакът в десет часа е удобен — мърмореше тя спокойно и това бе окончателно, като че ли бе казала: „Реших, Франк, а когато взема решение, ти знаеш…“
	Нито дума повече не бе произнесена, но като стана бързо и облече палтото си, той добави:
	— Твоята воля, твоята воля и само твоята воля! Един ден това ще ти струва скъпо…
	— Не че имам желание да отида, Франк — отвърна тя хладнокръвно. — Само до вторник.
	Той я загледа и постепенно усмивка озари намръщеното му лице, после поклати глава.
	— Щастие е, че те обичам, иначе не бих ти позволил да държиш така стегнати юздите.
	— Ето, така е добре — каза тя, оправяйки яката му.
	Целуна го нежно и отиде до прозореца, за да го проследи, докато изчезне от погледа й. Веднага след това със загрижен вид отиде до стаята на Ана и след като почука, влезе при гостенката.
	— Ядосана съм, Ана — извика тя полуразгневена, полуусмихната и седна на ръба на кревата, като обясни странността на положението си. — Ужасно е да вършиш подобно нещо, но не виждам как може да се избегне. Чувствам, че моят брат има нужда от мен.
	— Няма никакво значение — рече Ана и започна да реши косата си, която падаше върху жълтия й пеньоар, като в същото време заразглежда ноктите си. — Все едно ми е.
	— Не ви ли притеснява това?
	— Защо? — Тя престана да се реши, но не повдигна един немирен кичур.
	— Принудена съм — продължи Люси, поруменявайки леко поради слабото впечатление, което нейното съобщение направи — да замина за съжаление с влака в десет часа.
	— Както ви е угодно — каза Ана, повдигайки големите си кафяви очи на гладкото като слонова кост лице.
	Двете замълчаха, едната откровена, жива, пламенна, другата безгрижна, отпусната, тиха.
	— Вие ще се погрижите за Франк — подзе най-сетне Люси, ставайки. — Не го оставяйте да се отдава на лоши мисли.
	— Ние ще се разберем добре — рече Ана безгрижно, — с Франк се познаваме.
	Защо, слизайки, си мислеше Люси, Ана не възкликна: „Много съжалявам, че трябва да заминете, но разбирам, че сте задължена — вашата снаха е болна. Не се безпокойте за мене до завръщането ви“. Но не, Ана не каза това и пренебрегвайки очаквания отговор, бе издала своя характер. За момент Люси прехвърли в ума си този проблем с известна възбуда. Тя обичаше до такава степен да улавя ясно нещата, че се дразнеше, когато не намери отговор на загадката. Естествено е, каза си тя, да е притеснена от заминаването на своята домакиня, още повече че бе неизбежно. Решила, че е намерила отговора, тя прогони мисълта от главата си.
	Освободена от глупавите си разсъждения, тя сметна, че трябва да съобщи новината на сина си.
	— Питър! — повика го тя.
	Детето излезе от стаята си, като се обличаше. Бе по-удобно за майка му — а всъщност и за него — да не се засича с баща си на закуска. Тя го погледна, без да издава нежността си.
	— Днес Нета ще ти даде да ядеш — заяви тя, — а Ана ще бъде с тебе известно време. Аз ще отсъствам.
	— Защо, мамо? — попита то, вдигайки очи към нея.
	— Ще бъде доста забавно, нали? — отвърна тя уклончиво, оправяйки връзката му. — Ще ми обещаеш ли, че ще слушаш Ана?
	Питър се зарадва от идеята, намирайки в нея нещо интересно, и с едно наивно пресмятане, което тя намери забавно, каза:
	— Ако слушам, ще ми дадеш ли… — то се поколеба — едно, знаеш… — и то изрече думата… — за моята касичка…
	Разбира се, че ще му даде едно пени, това бе толкова малко. Не беше момче, което ще го похарчи за бонбони. Не, то пестеше парите си с похвално благоразумие, което не можеше да не радва майчиното й сърце.
	Тя му даде пенито — как можеше да му откаже? — заедно с дълга и нежна целувка. Нета на свой ред получи подробни препоръки. После Люси тръгна.
	Утрото бе свежо. С остър есенен въздух, който тя обожаваше, пътят до града, изминат пеша, бе истинско удоволствие. Ардфилан винаги й харесваше. Широките и чисти улици с млади липи, ясени и кестени имаха приятния вид на булеварди. Примамливи магазини предлагаха истински благороднически парад, издигайки гербове над вратите си. Да, това бе красив град, приличащ малко по своя план на английски Спа, ала без нищо търговско, горд чрез оправдания си снобизъм със своята култура и затвореното си общество. Той търпеше точно една шепа летовници и бе град, в който набабите на религията се оттегляха с парите си и вкусваха с изискана сдържаност добре заслужени удоволствия. В него царуваше атмосфера на ред и добър вкус, на нещо „отбрано“, си казваше тя, което я накара навремето да заяви:
	— Тук ще живеем, Франк. Все още не можем да изберем най-доброто, но и това ще стане един ден.
	Наистина тя имаше — може би поради сравнително по-ниското положение на семейството им — малко приятели в Ардфилан. Това бе обяснимо. В Пърт, където бе родена и където баща й изпълняваше дълго време службата на защитник в съда на графството, тя имаше сигурно социално положение. Беше позната, приемана, средата й беше от семейства със свободни професии. Ала щом се омъжи и влезе в тази ирландска фамилия, вече нямаше така определено положение, нито изтъкната среда. Това бе неизбежно, тя го признаваше, но то слабо я засягаше. Знаеше, че жената е тази, която трябва да издигне мъжа до своето равнище. Беше дала доказателства за това и бе убедена, че един ден ще ги изтъкне още по-добре, че ще осигури и на двамата по-сигурно положение и бъдеще.
	Седнала във влака, сега тя несъзнателно мислеше за годините на щастие в Ардфилан. Не можеше да отрече — въпреки поведението на брат си, който в началото й бе предсказал катастрофа, — че бе успяла в брака, и то по твърде забележителен начин. Семейството на Франк можеше да е малко простовато, но той, Франк, беше… беше Франк. По природа бе човек, способен да успее във всичко. Неуспех? Тя не познаваше тази дума. Може би здравият шотландски корен, от който произхождаше, й бе предал способността да урежда и организира, да ръководи щастливо темперамента и характера на своя мъж. За нея нямаше сериозни пречки по пътя — тя ги преодоляваше със завидна лекота. Беше се нагърбила с Франк и бе насочила съдбата му към светъл и сигурен хоризонт. Колко лесно бе това! Лесно, защото го обичаше. Да, без съмнение любовта й към Франк я ръководеше и тласкаше напред. Сам той го признаваше често с тънка ирония… Какъв бе впрочем неговият идиотски израз? А, да, „да сложиш морков под носа на магаре“, казваше той с присмех. Седнала в ъгъла на купето, тя се усмихна на тази смешна несправедливост.
	Тя обичаше Франк. Той й принадлежеше напълно, беше нейна творба, изработена така съвършено от любовта й, че тя изпитваше почти собственическия инстинкт на художник, току-що завършил произведението си. Нейният мъж бе станал очевидно такава част от нея самата, че тя лично се засягаше, когато атакуваха уязвимостта или когато обсъждаха недостатъците му.
	Ето защо в известен смисъл обичаше да съзерцава неговото щастие и да го излага на показ без лична суетност. Беше щастлива да противопоставя Ричард на собственото си очевидно щастие, благоденствие и уреденост. Ричард не пропускаше да изтъква своя както семеен, така и професионален успех. Неговите доста редки писма бяха изпълнени с Ева, „моята мила жена“, с Вера и Чарлс, неговите сладки деца, които се отличаваха непрекъснато в училище и сред хората, и с работи, неизменно важни, в които, противно на общото мнение, той тържествуваше пред съда на шерифа. Беше справедливо да му се опълчва. Ричард беше доволен и положително гледаше с очите на своята жена, толкова я обожаваше. Почитта му към самата Люси не бе никога така явна. Често с неизбежното превъзходство на единствен и по-възрастен брат и със снизхождение, което криеше известна подигравателност, той я изпращаше да си върви с една дума: „идеалистка“. Тя бе запомнила тази дума като предизвикателство… Каква щеше да е целта на живота й, откъде щеше да дойде истинската красота, ако не от честта и добродетелта или както по-интимно се изразяваше тя, от удовлетворението „добре да се действа“. Постоянството в любовта, очарованието на малките деца и техния смях, жертвоготовността, подчинението на Бога и на всички правила на провидението… отхвърлете всичко това, и вие ще потънете в пустинята на мрака. За себе си Люси предпочиташе светлината на слънцето и тук досега тя за нея беше топла и успокояваща.
	Влакът изсвири и я върна към действителността. Господи, бе стигнала вече в Ралстън! Тя се надигна бързо и слезе от влака.
	Ралстън, близка околност на Глазгоу, обитавана от хора, успели в живота, беше, макар Люси да не признаваше неговото превъзходство над Ардфилан, приятно място, подходящо за човек на закона като Ричард. Къщата му от червен песъчлив камък, заобиколена с добре поддържана градина от едната страна, с малък, но твърде елегантен цветарник, също издаваше благосъстоянието на Ричард и неговото социално положение.
	Това бе една чисто шотландска постройка. Макар името й да не бе шотландско. За да поддържа репутацията й, а може би и за да подбуди къщовния инстинкт у Ричард — впрочем значително развит — Ева кокетно я бе назовала „гнездо“. Трогателно щастие!
	Ева също бе от твърде издигнат род. Но въпреки това им достойнство не слугинята, а самият Ричард дойде да отвори вратата.
	— Люси! — извика той. — О, мила, знаех, че можем да разчитаме на теб.
	Това посрещане съдържаше непресторена сърдечност и облекчение. Той я отведе веднага в кабинета си и тук, под герба на Муровци, закачен на стената над бюрото, той загледа не така строго и с покровителствена надменност, както обикновено. Имаше сериозен вид със своите черни и лъскави коси и мустаци и с червените устни, които контрастираха на бледия тен на лицето му. Той сложи лявата си ръка отзад на гърба, издаде напред брадичка, а челото му се опъна, готово да се сбърчи и издаващо дистанция, която впрочем бе характерна за него.
	— Добре направи, че дойде, трогнат съм. Толкова се измъчих, че не мога да си гледам работата. — Той спря натъжен и обзет от меланхолия. — Ева… Ева е болна и болногледачката, тази ужасна и отвратителна жена, която дойде в събота, се скара с готвачката. Нетърпима сцена! Бедната ми жена!
	Разбира се, изпъдих и двете и останах при Ева на леглото, с децата на ръце и с една съвсем млада прислужница. Ужасно!
	Той нямаше вече тези важни, спокойни, точни, пропити с остро чувство за увереност маниери. Вместо тях изпъкваше вълнението на обидения гражданин, на обезпокоения баща, на верния съпруг.
	— Съжалявам, Ричард — промълви тя. — Какво й е на Ева?
	Лицето му се покри с тъмна червенина. Той вдигна глава.
	— Малко неразположение — процеди с мистериозен вид, който издаваше веднага интимния и деликатен характер на болестта. — Ще се вдигне на крака скоро, а във вторник ще дойде редовната болногледачка, която се грижи за нея и познава темперамента й. — Той й отправи умоляващ поглед.
	— Разбира се, ще ти помогна — заяви Люси искрено, — за това съм дошла.
	— Облекчен и дълбоко успокоен съм. — След кратко мълчание той добави загрижено: — Да отидем сега при Ева.
	Докато с тежката си стъпка Ричард я изпреварваше по дебелия килим на стълбището, тя се приготви за срещата. Истина бе, че Люси никога не се чувстваше спокойна с Ева, за която тя имаше своя особено изразителен епитет „малка“. Думата притежаваше многобройни нюанси, но освен всичко Ева беше дребна, имаше тънка талия, малки ръце и крака, бързи и пресилени движения. Грижеше се особено много за своя блед тен и за твърде фината си кожа. Косата й, парфюмирана и елегантно фризирана, имаше цвета на черен кехлибар. Орловият й нос бе тънък, очите — сиви, зъбите — бели, но за нейна голяма неприятност — нащърбени по краищата. Тя държеше на достойнството, скриваше своята естествена глупост, като навеждаше клепачи и се обличаше добре по последна мода. Беше отлична ученичка на този изящен свят, към който се стремеше страстно. Говорейки, произнасяше „дз“ вместо „дж“, имаше ясен смях, вървеше бавно и Ричард я обожаваше.
	Такава беше Ева, която Люси познаваше. Но този ден тя съвсем не изглеждаше така. Ева лежеше върху възглавниците необикновено бледа, линееща, с очевидни признаци на страдаща от любов.
	— Люси дойде, мила — продума Ричард с нисък, отговарящ на случая глас. Само лекото помръдване на клепачите издаваше, че жена му е жива. — Тя ще се грижи за тебе — каза той, за да я успокои.
	По-отпаднала от всеки друг път, Ева отвори очи и ги обърна — големи и пълни с мълчаливи упреци — към Ричард, после, без да произнесе дума, подаде с въздишка отпуснатата си ръка на Люси.
	— Скоро ще оздравеете, Ева — каза Люси, — не се тревожете.
	Ева се усмихна слабо… О, тази патетично красива усмивка би размекнала и мрамор.
	— Е, сега — каза Ричард тактично, изваждайки часовника си — мисля, че мога да отида в бюрото си. На тебе възлагам всичко, Люси… Ева, бедна моя Ева… Знам, че ще бдиш над нея.
	Той беше тръгнал, когато Ева прошепна:
	— Прегърни ме, Ричард… — Тя му протегна ръце с неочаквано страстно усилие. — Целуни ме, преди да заминеш.
	Люси се обърна. Ева бе вечно готова да ухапе и винаги изпитваше подозрителност към искреността на зълва си. Не че винаги бе патетична и обожаваше дантелените възглавници. Не, Ева можеше да бъде и жива, забавна, да поддържа великолепно къщата и да приготвя на Ричард изобилна и вкусна храна. Но нейният начин на поведение не бе същият като този на Люси. Не бе за Люси подобно подчинение като на малко кученце пред мъжа… Не, не, тя постигаше целите си чрез по-почтени и преки средства. Люси остана обърната с гръб, докато свърши съпружеската целувка, след което слезе заедно с Ричард и го изпрати до вратата.
	Веднага след това се залови за работа. Намери Чарлс и Вера в кухнята, спокойни под бдителното око на младата прислужница, която очевидно горещо желаеше да бъде полезна. Чарлс, деветгодишно момче, мълчаливо и мрачно обикновено, се усмихна любезно, а Вера, която бе на пет години, можеше да се гордее заради ленените си коси. Тя избърса сълзите си.
	Разбира се, денят не бе за Люси ден за почивка. В къщата цареше безпорядък — прислужницата въпреки доброто си желание не бе годна за нищо, а децата, колкото повече ги опознаваше, толкова повече й се струваха отчайващи… Колкото до Ева, тя бе една капризна болна. Люси обаче успя да се справи. Не че се виждаше с възторг в ролята си на ангел спасител — макар че, ако имаше криле, би обгърнала с тях алабастровото тяло на Ева, — но пък притежаваше вродена упоритост, чувство за дълг, както и убеждението, че изпълнява лоялно един договор.
	Връщайки се вечерта, натоварен с пакети и с угрижено лице, Ричард завари къщата си почистена, а стаите — потънали в успокояваща тишина. Изкачвайки се — за мъж с неговото тегло той проявяваше забележителна гъвкавост, — до стаята с екзотични бели кринове, символи на чистота, и кошница с черно грозде, създадено, за да отваря апетит, той остана известно време благоговейно при своята болна. Сетне, слизайки по-бавно, с разведрен вид, седна на масата в столовата за вечеря, която тук от куртоазия наричаха „дине“ в „гнездото“ — не можеше да се търпи простащина като „вечерен чай“.
	— Ева изглежда доволна — каза той с глас, който приличаше повече на обикновения негов тон на съдия — и естествено, доволен съм и аз.
	— Тя се нахрани добре — отбеляза Люси, поднасяйки му котлети с грах. — Пилешки бульон, компот, за който доста се постарах, и бисквити.
	— Тя кълве — каза Ричард, нахвърляйки се лакомо върху своя котлет — като птиче. Надявам се, че не си позволила на децата да капризничат. — Той спря изненадан: — Този грах, да си призная, е доста добър.
	Люси се усмихна. Бе си поставила за цел да покаже на брат си на какво е способна. Той, изглежда, също намери менюто по вкуса си, защото накрая каза, избърсвайки с кърпа червените си устни и лъщящите си мустаци:
	— Наистина, Люси, благодаря ти! Беше отлично, почти така добро, както би го направила Ева.
	Тя не отговори нищо, но реши, че Ева готви по-добре от нея — Ричард изглеждаше чудесно.
	— Знаеш ли — подзе той, гледайки я с нов интерес, — ако не бързаше толкова, можеше да намериш нещо по-подходящо.
	Неясни думи, но ясен намек — и тя поруменя силно. Да противопостави Франк на своята Ева!…
	— Ако ти си щастлив колкото и аз — заяви тя с възмущение, — всичко ще е идеално.
	Той се намръщи, но не пое хвърлената ръкавица, доказателство за сегашното му разположение. Някога те остро се караха.
	— Добре — рече той, като стана, — ще отида да видя Ева. Тя обича да съм близо до нея.
	Люси го изгледа как се отдалечава, стиснала устни, после с бърз жест махна покривката. Някак възбудено помогна на прислужницата да измие съдовете и веднага след това си легна.
	Предпочиташе да си е у дома и да ръководи своето домакинство — впечатлението бе твърде силно тази вечер и се затвърди през следващите два дни. Наблюдаван отблизо след една дълга раздяла, Ричард изглеждаше по-голям егоист, командван повече от всеки друг път от жена си. Съвземайки се бързо, Ева си възвръщаше малко по малко своите превзети маниери, кокетния си вид. Тя използваше до краен предел привилегиите на своето положение, за да капризничи — и по отношение на своя режим, и към тена, и към цветята си. Само споменът за гостоприемството, което й бе оказал Ричард след смъртта на баща им, който не беше оставил голямо наследство — а и брат й нямаше друг избор, — накара Люси да не съжалява за оказаната от нейна страна помощ сега. Тя дори още тогава, признателна за гостоприемството, му бе направила услуги. Беше ли възможно, както това загатваше Франк, сега Ричард просто да злоупотребява с нея? При тази мисъл тя смръщи рязко вежди.
	От друга страна, тя си представяше на моменти с безпокойство своя собствен дом. Дали слушаше Питър? Спазваше ли Нета нейните препоръки? А Ана? Бдеше ли Нета над нея? И после Франк, да, преди всичко Франк. Не му ли липсваше нещо? Беше ли превъзмогнал лошото си настроение, за да се занимава със своята братовчедка и гостенка? Усети с внезапно вълнение, че нейният собствен дом беше за нея прекрасно място. Странно нещо, след спокойствието, с което беше излязла от къщи, сега изпитваше страшно нетърпение час по-скоро да се върне.
	Посрещна вторника с истинско облекчение. В навечерието на заминаването й пристигна новата готвачка, повод в очите на Ричард за мрачно подозрение. После, макар да беше много късно, се яви стегната от глава до пети болногледачката. След обяда Люси, облечена за път, влезе за последен път в стаята на Ева. Тя бе изкачвала много пъти това стълбище, носейки ядене през тези няколко дни, прекарани в „гнездото“.
	— Е — каза тя, за да приключи с подходяща скромност, — ако мога да бъда с нещо полезна…
	Ева се усмихна любезно и се изправи на леглото си, весела, но все още изнежена, поне по думите на Ричард.
	— Прегърнете леля си Люси, деца — каза тя, — и пратете поздрави на Питър.
	Чарлс и Вера, които стояха встрани до леглото й долепени и вдървени като пред фотограф, се приближиха послушно.
	— Ще ви се обадим за Коледа — каза Ричард.
	Той си беше дошъл по-рано от работа. После стисна горещо ръка на сестра си — едно мъжко ръкостискане за благодарност — и я изпрати до градинската порта.
	Люси пое по пътя със смесени чувства — Ричард можеше да я изпрати поне до гарата, както и Ева да й засвидетелства повече признателност на раздяла. Но докато влакът я отнасяше далеч от Ралстън, нейното недоволство отстъпи пред горещото чувство на очакването — колко хубаво бе, когато човек се завръща у дома!
	Възползвайки се от билета, който Ричард не помисли дори да й заплати, тя мина през Глазгоу и си купи най-сетне дантелените кърпи. Господин Гоу имаше „точно това, което тя желаеше“, и под напора на чувството си за благородство тя, за да докаже, че дребнавостта не е в природата на Муровци, купи свирещ пумпал за Питър, тютюн за Франк, а за Ана — прелестен малък флакон парфюм „Флорида“. Тя се забави с покупките си, за да удължи очакването и да оживи по този начин приятната перспектива на завръщането.
	Поръча си също чай у Палток, рядко удоволствие. Не се бе отървала още от слабостта си към своето лакомство още от детинство — сладкишите с крем там бяха отлични и се топяха в устата от сладост. Що се отнася до другите пасти, знаеше от Франк, познавач в тази област, че Палток употребяваше само най-чисто масло.
	Седнала отпред на малката мраморна масичка, очарована от гледката на улицата, с леко поруменели страни, както винаги, когато пиеше горещ чай, дантелената й кърпичка, деликатно сложена върху коленете, тя бе изпълнена с чувство на пълнота и щастие.
	Бе извършила „това, което трябваше“, и удовлетворена от изпълнението на семейните си задължения, сега се връщаше при своя Франк. Знаеше, че е смешно омъжена жена от толкова години да изпитва горещо желание да види мъжа си. Но смешно или не, това беше факт, такава беше нейната природа. Изведнъж си спомни за друго събитие преди две години… или три, не беше важно кога, ала сцената бе още жива в паметта й: тя идваше откъм морския бряг, където бе прекарала няколко дни с Питър, и Франк я очакваше, сложил с непредвидено внимание цветя в нейната стая и бутилка шампанско и рози върху масичката. Бе го направил и тя бе възхитена. Припомняйки си това, Люси си представяше завръщането… Вечерният покой се спускаше върху устието, което потъмняваше, докато тя се приближаваше към къщи, и изведнъж с пристигането й блясва светлината на прозореца на салона отпред. Неповторима картина!
	Като потръпваше нетърпеливо, тя стана и плати. Трябваше да побърза, за да хване влака за Черинг Крос. Пристигна навреме на гарата и се настани в любимия си ъгъл, малко задъхана от бързане.


>>	IV

	Докато Люси следваше по здрач десния бряг на реката, която се разширяваше все повече, и се приближаваше към дома си с бързината, характерна за нашата епоха, Ана и Франк седяха от двете страни на камината в столовата. Те бяха пили чай, приборите стояха още на масата и сега двамата съзерцаваха замислени припламващия огън. Смешна идея — огън през август. Но при тази географска ширина вечерите бяха хладни, а нощните ветрове — остри. Лампата вече бе запалена и разстилаше приятна жълта светлина в стаята със спуснатите завеси. Върху лицата на двамата може би поради ефекта от това меко осветление се бе появило неопределено подобие в черти и изрази.
	Те бяха братовчеди наистина — майката на Мур беше сестра на бащата на Ана, което обясняваше тази тънка и бегла прилика. Но в този момент сходството им беше по-дълбоко, пламенно — то издаваше общ селски произход, вярно, изтънчен чрез едно преуспяло поколение, ала все още проявяващ се, макар и по-слабо. Въпреки разликата на характерите двамата си приличаха, бяха не само от една кръв, но и от един вид.
	Докато седяха смълчани, откъм кухнята се чу смътен и пресеклив шум, примесен с остри изблици на смях. Той показваше, че Питър се забавлява с Нета, докато се накани да се съблече, за да си легне. След продължителното ехо, люлеейки се леко на стола и изпускайки вечните кълба дим, Мур се обади:
	— Отдавна е време момчето да си легне.
	Като отмести очи от огъня, Ана го погледна с лека усмивка.
	— Оставете го да се позабавлява, това е хубаво нещо, Франк. Впрочем той е доста мъдър, а и за Нета е добре да се посмее малко — тя е добра прислужница.
	— За бога — промърмори Франк, поглеждайки към вратата, — добре, че не ви чу да казвате „прислужница“, ще ни напусне веднага. Нейното семейство е твърде уважавано и почтено. Гордее се с духовното си попечителство, както ми каза Люси.
	Последва кратко мълчание. После, може би защото произнесе името на жена си, той се вторачи в камината, този храм от черен мрамор, чиято импозантна фасада беше украсена с часовников циферблат, и отбеляза замислено:
	— Тя ще бъде тук след по-малко от час… искам да кажа, Люси.
	— Знам за кого мислите — отвърна Ана с особена усмивка. — Безполезно е да го казвам — вие погледнахте часовника поне дузина пъти от десет минути насам.
	Той наведе глава в знак на протест със залепналата върху устната му догаряща цигара, при което изтърси пепелта й в огъня.
	— Защото вие сте — добави тя с непринуден тон, — вие, Франк, сте, не го отричайте, съпруг в пълния смисъл на думата. Ето вече три вечери вие не правите нищо друго, освен да дремете и изтърквате дъното на панталоните си върху стола, питайки се кога ще се върне тя.
	— Е, добре, но… — измънка той стеснително.
	— Чете се от цялата ви фигура.
	— От цялата ми фигура? — отвърна той като ехо.
	— Затова, предполагам, вие почти не ми говорите, откакто съм пристигнала — настоя тя с дразнещата си ирония. — Не искате една чума като Ана Галтън да смути вашия малък и тих семеен кът.
	Определението, което тя самата си даде, докосна някаква скрита струна у него и го извади от летаргията. Той изведнъж се изправи.
	— Ана, разбирахме се много добре през тези няколко дни. Мисля, че сме най-добрите приятели на света.
	— Франк, признайте си. Вие не държахте да ме видите тук, нали?
	— Никак — промълви той. — Ала никой не бе по-наскърбен от мен, когато вие… когато ви се случи онази малка неприятност…
	— Малка неприятност? — изгледа го тя с леко насмешливия поглед на големите си очи. — Защо не наричате нещата с имената им? Защо не кажете съвсем ясно: „Когато имахте дете“?
	Той трепна при тези думи, произнесени така спокойно в собствения му дом. Макар подхвърлена без горчивина, с пресметнато равнодушие, тя смело назова причината, която го караше да се противи на идването на Ана. Тя му припомни неговата драма — една банална история, която бе развълнувала преди пет години семейството в Белфаст. Всъщност, да, откриването на нейното състояние — той подозираше, че то бе довършило стария Галтън — стана приблизително в момента на неговото пребиваване. Епизодът не бе приятен естествено. Ала беше факт, мъчителен за нея поради спомена за незаконороденото дете, което бе изоставено от бащата, чието име тя упорито отказваше да съобщи. Такава бе Ана. Явно под нейната любезна външност се криеше непроницаема и буйна природа. Макар Ана да не извикваше състрадание, той бе изпитал към нея трудно определима симпатия. Тя бе понесла всичко — и гнева на баща си, и общото вълнение — с упорито мълчание, което бе събудило у него възторг и уважение.
	— Както и да се погледне на това, Ана — каза той, гледайки я неловко, — аз изпитах мъка и ви съжалих, когато научих, че детето е починало. Защо не се омъжихте още в началото, за да избегнете всичко това?
	— За това бяха нужни двама души — отвърна тя откровено. — А и аз не съм създадена за свещените закони на брака. Наблюдавам вашето дребнаво съществуване, Франк, и се убеждавам, че обичам нещо, което по-малко мирише на „кухня“. Впрочем през последните години преживях и прекрасни моменти.
	В непринудения й тон нямаше нищо пресилено, в независимостта й — нищо престорено, което да напомня поза.
	— Знаете ли, Франк — продължи тя все със същата любезна усмивка, — бих желала да ви пробудя малко… Прекарахме заедно три вечери в тази къща и ми обърнахте внимание не повече, отколкото заслужава чувал брашно. А аз съм много по-интересна от една попара. Защо не се оживите? Вие спите, приятелю, прекарвате живота си в сънища и мечтания.
	— Не съм мечтал за красива вила — изрече той, отправяйки й въпросителен поглед. Това не бе обичайният маниер на разговор, но той държеше да се защити. — Моят вътрешен комфорт, доброто ми положение не са мечти.
	— О! Не говоря за работа — оставете я настрана за момент. Вие винаги сте ми били симпатичен, Франк, и не ми се иска да ви виждам да живуркате постарому. Имате склонност да се подценявате. За бога, неотдавна в Левънфорд си помислих, че ме ухажвате.
	— Ами — отвърна той, без да се замисля, — надали.
	Тя започна да се смее.
	— Аз обаче, Франк, имам желанието да ви пораздрусам. Навярно Люси ви е направила такъв — за да й принадлежите изцяло. Заминавайки, тя ме помоли да бдя над вас, като че ли вие сте някакво красиво украшение от порцелан, което тя не иска да й се счупи. О, разбрах го още щом влязох тук.
	— Върша онова, което ми харесва — отвърна той, защитавайки се.
	— Наистина, Франк, едно хубаво момче като вас би трябвало да се радва малко повече на живота. Вие ще остареете преждевременно, ако не помислите върху това.
	Той гледаше втренчено огъня, равнодушен към думите й, преценявайки собствената си сложна личност. Може би наистина беше особен тип, допускаше това. Той разбираше добре какво иска да каже тя, опитвайки се да го раздвижи, но това не го интересуваше. Някога, разбира се, той имаше прищевки… Кой не е имал такива? Но те бяха повечето преходни и без щастливи резултати.
	— Аз си се харесвам такъв, какъвто съм — каза най-сетне.
	— Защо не завържете връзки? — продължи тя весело и с лека насмешливост. — Заобиколете се с приятели и дори си купете един от тези нови велосипеди и се разходете. Или се сдобийте с куче, едно хубаво ръмжащо куче.
	Той я изгледа изпитателно — подиграваше ли се тя с него? Изражението й бе спокойно и любезно. Той поклати глава и хвърли цигарата.
	— Това не е в моя жанр, Ана. Не обичам да ми досаждат.
	Тя се засмя още по-силно — за нея нещо рядко — и той, вдигайки живо очи, й отговори с усмивка на симпатия.
	— Е, добре, ако не искате да карате велосипед, бъдете по-мил към братовчедка си, докато тя е тук — извика Ана. — Или пък не я оставяйте да скучае и да бъде нещастна! Дори в Левънфорд Джо от време на време ми доставяше някои развлечения. Макар и дебел, да не говорим за друго, той намираше време за това. А вие, Франк, забавлявате една жена, като седите на стола и мислите за своята съпруга.
	Той се зачерви, малко смутен, готов да се извини. Не бе преценявал нещата под този ъгъл и каза с известно угризение:
	— Може би тези дни съм малко вцепенен… — Той се поколеба, после в пристъп на ентусиазъм добави: — Ще сторя всичко възможно, за да направя живота ви по-весел.
	— Ето — това е друго — отвърна тя, като че ли бяха подписали договор. — Разчитам на вас.
	— Добре — съгласи се той и кръстосал крака, се скри зад дима на нова цигара. През следващите няколко минути се чуваше единствено тиктакането на стенния часовник.
	Докато го наблюдаваше, без да се издава, а огънят осветяваше хубавата му черна коса, овалните му страни и очите с дългите мигли, тя бе добила странно загадъчен вид. Но всъщност не беше такава, макар да бе надарена с известна ловкост — мислите й бяха скромни, обагрени от скептицизъм и природна ироничност. Но тези свои мисли тя изказваше рядко. Пазеше един вид отбранително мълчание — нито лукаво, нито тъжно, дължащо се отчасти на злощастната й авантюра. Поддала се в момент на слабост на ирландския си темперамент, тя бе изгубила девствеността си на една влажна ливада по време на светски бал. Нейният любовник, намирайки неочаквано повече привлекателност в Америка, отколкото в отговорността си към нея, я бе изоставил. Тя не се оплака и запази мълчание, признавайки в себе си тежестта на своето страдание, решена да не се отказва от бъдещето, да се наслаждава на живота и да върви насреща му, без да проявява сантименталност.
	В известни отношения тя изглеждаше по-възрастна, отколкото бе в действителност. Беше й останало нещо от селската грубост под изтънчената външност, ала бе привлекателна, имаше силно излъчване, притежаваше много сексапил.
	Седнала срещу Мур, на нея й хрумна — не от извратеност, по-скоро от предизвикателство и ирония — да го поразтърси малко, да го извади от семейната му инерция. Франк винаги й бе харесвал подобно на повечето мъже, а, от друга страна, бе неизбежно тя да не изпита антипатия към Люси, чийто идеализъм и чувство за собственост силно я дразнеха. Щеше да е доста забавно да постави прът в колелата, които се въртяха така безметежно.
	— Великолепно! — възкликна тя неочаквано с леко насмешлив тон. — Какви хубави мигове прекарваме сега!
	— Моля? — Той повдигна очи, изненадан от думите и от внезапната й веселост.
	— Уморихте се да ме развличате — констатира. — Такива усилия заслужават чаша бира. — Тя отиде към бюфета. — Вие ще изпиете една, надявам се, и аз също. Моята херинга по време на чая беше много солена и както би казал Джо, това поражда жажда за забавления.
	— Не държа много на бирата — каза той, гледайки я да вади бутилка от бюфета. — Не пия в такъв час. — Искаше да каже, че в действителност Люси не обича той да пие вечер.
	В отговор тя се наведе, погледна го през рамо, отвори бутилката, напълни две чаши и му подаде едната:
	— Хайде, Франк, това ще ви развесели. Да пием за нашето по-сърдечно приятелство!
	Изненадан, той отпи глътка и остави чашата върху камината. В този миг дотича Питър.
	— Чухте ли ме, татко? — попита запъхтяно детето. — Бих се с Нета и спечелих.
	Това не бе вярно — в разгара на тупаницата той бе позорно изгонен от кухнята със счупена лъжица, но на него му бе необходимо да си създаде ореол на победител. Подскачайки на един крак, той попита невинно:
	— Мога ли да остана малко повече, татко?
	— Вече минава седем часът, моето момче — отвърна Мур, не намирайки какво друго да добави. Строгостта не беше по вкуса му и само мисълта, че трябва да я покаже, мъчително го смущаваше.
	— Позволете ми да почакам мама — помоли детето. — Сигурен съм, че ще ми донесе подарък, напълно съм сигурен.
	— Позволете му да остане — каза Ана, — няма нищо лошо в това.
	— Екстра! — извика Питър, смятайки работата за уредена, и като взе Андерсеновите приказки, отвори ги върху полицата на камината и застана пред тях, изразявайки шумно радостта си. Той бе малко по-буен от обикновено след заминаването на майка му, а коленете и ушите му не бяха вече така чисти. — Смятам да прочета „Огниво“ — каза високо и след това, като намери страницата, облегна лакът, подпря с ръка брадичката си и започна да чете.
	В стаята отново се възцари мълчание, което изведнъж бе прекъснато от ясен и лек шум по пясъка в градината. Отключи се, чуха се бързи стъпки в преддверието, вратата се отвори и Люси надникна в столовата, спирайки се на прага с пакети в ръце, със светнали очи и радостно лице. Цялата й тънка фигура трептеше от детинска възбуда. Изпълваха я свежест, ентусиазъм и добро настроение, идващи от радостта й, че се връща вкъщи.
	— Пристигам — извика тя, — пристигам! Добър вечер на всички!
	— Люси — каза Мур, като се обърна.
	Той очакваше нейното завръщане и показа смущение пред Ана; после, ставайки, остави несръчно чашата с бира, която държеше в ръка.
	Тя стоеше на вратата неподвижна, наблюдавайки сцената: каква картина на интимно щастие, създадена сигурно, за да я очарова!
	Франк и Ана, всеки в своето кресло от двете страни на огъня, с Питър между тях на килима. Нейната усмивка обаче бе колеблива. Защо не й отвърнаха те с радостен знак? И тази чаша? Тя не беше прекалено строга, но… бира след вечерния чай? Пред Ана също имаше чаша върху камината, забеляза тя. Ана пиеше бира с Франк? Изпитателният й поглед потърси далеч и мигновено откри двайсет подробности, които никой друг не би открил: повехнало цвете във вазата, петно върху покривката, мръсните колене на Питър, изцапания абажур, който тя поддържаше винаги чист. Въпреки волята й възторгът й намаля, тя почувства някакво смътно изумление.
	— Не изглеждате в много добро настроение — каза тя, запазвайки с голяма мъка усмивката си. — Мислех, че ще дойдете да ме посрещнете на гарата.
	— Не се сетих — промълви Мур.
	— Какво ми донесе, мамо? — извика високо Питър. — Дай да видя… бързо… бързо!
	Неподвижна, малко наскърбена, тя го остави да вземе своя пакет… дали и той не мислеше само за материалната облага, която можеше да му донесе нейното отсъствие?
	— Така, така — разкъсвай хартията и разхвърляй колкото можеш. — Тя направи усилие, раздвижи се и започна да сваля шапката и ръкавиците си. Не биваше да се показва смешна: една чаша бира вечер — нищо не е… И сетне, как би могъл Франк да стане, за да я прегърне пред Ана?
	— Във всеки случай — извика тя с престорена радост — радвам се, че сте станали добри приятели.
	— Винаги сме били такива — отвърна тихо Ана. После, без ни най-малко стеснение пред изненадания поглед на Люси, тя отпи глътка от бирата и кръстоса крака пред грейналия огън.
	— Разбирам — каза бавно Люси и без никаква причина настроението й се помрачи; добиваше впечатлението, че влизането й не предизвика спонтанна радост.
	— Радвам се да те видя у дома — проговори Франк, съзнавайки вината си, като поглади брада. — Чувствахме отсъствието ти.
	— Изглеждате наистина чудесно — каза тя със смях; но колко неискрен бе този смях! — Ела, Питър, време е да си лягаш.
	Беше съвършено глупаво, ала очите й внезапно се премрежиха и все още изпълнена с жадното очакване на това завръщане, но със сърце, стегнато от дълбока тъга, тя неочаквано се обърна и излезе от стаята.


>>	V

	На другата сутрин — бе ден, определен за посещение у Едуард — тя бе възвърнала равновесието си. Обичаше тази разходка: не беше задължително да отива, но бе случай да се облече с вкус и да покаже миловидността, интелигентността и прекрасното държание на своя син. Поради дружелюбния си характер тя използваше с готовност случая да посети семейството на своя съпруг, още повече че Франк беше небрежен в това отношение и дори открито се надсмиваше.
	Утрото беше чудесно, слънцето блестеше върху морската шир и във въздуха имаше още лятна мекота и спокойствие, което обещаваше наслада при краткото преминаване устието на реката.
	Обличайки Питър, тя му говореше да се държи добре.
	— Не забравяй да казваш винаги „заповядайте“ и „благодаря“ — повтаряше тя, закопчавайки палтото му. — Страхувам се да не би Ана да те е разглезила много. И най-вече нито дума за някого, иначе ще ти се разсърдя, да знаеш.
	През време на едно посещение преди две години тя бе страшно засрамена от наивния намек на своя син за цвета на носа на госпожица О’Ригън.
	Той обеща да бъде послушен, вежлив и възпитан и от възбуда при мисълта за пътуването непрекъснато скачаше, толкова много, че тя с мъка закопча зеленото му палто с кръгли метални копчета.
	— Дали Айлин още има онази жълта котка? И кой ще ни прекара през реката, Дейв или Енгъс? — викаше той от време на време. — Дано да има вълнение: обичам люшкането.
	— А-а, така ли? — каза Люси, като поклати глава, защото само при мисълта я заболяваше сърцето. — А твоята нещастна майка в такъв случай? Стой мирно.
	— Вземи един лимон за смучене — посъветва я Питър наивно.
	Тя го погледна отстрани, мислейки си, че се е метнал на баща си: при предишното преминаване я бяха увещавали да опита това предпазно средство и после цели седмици Франк не бе престанал да й напомня лошите последици. „Добре“ — каза тя най-сетне доволна, като го отдалечи малко от себе си; после след един последен преглед на ноктите и ушите, тя се зае със своя тоалет: най-красивия костюм, естествено, понеже не отиваше при бедни хора, тъмночервен вълнен костюм на бели точки, подобни на снежинки. Беше добре скроен, полата бе великолепна, а късото жакетче беше поръбено с кадифена лента в цвят на старо бордо. За шапка на главата — черно топче, от което кокетно висеше нещо като опашка на петел в същия тон. Черни кожени ръкавици, бродирани с бяло, кожена чанта „последна мода“, която се люлееше на метална верижка. За завършек — последно кокетство, разбира се — тя напръска с одеколон носната си кърпичка и въздъхна. Беше готова: елегантна, весела, скромна и доволна. Почука на отсрещната врата и влезе в стаята на Ана.
	— Готова ли сте?
	— Знаете ли — каза гостенката, седнала на ръба на леглото. — Нямам голямо желание да отивам там. Едуард не ми е много симпатичен, той е едно надуто момче. Вървете с Питър, аз ще остана да приготвя чая на Франк.
	Лицето на Люси помръкна несъзнателно.
	— Нета ще свърши прекрасно тази работа — отговори тя решително, — а вие сте специално поканена.
	— Но аз не държа на това — повтори Ана.
	— О, защо? Приятно е — настоя Люси, която очевидно не си обясняваше това поведение, — пътят е хубав.
	— Обичате другите да ви се подчиняват, нали, Люси? — Ана зададе този въпрос с очарователна усмивка.
	— Господи… — каза Люси, изчервявайки се, — може би.
	— Много добре — отвърна изведнъж гостенката, — ще дойда.
	Настъпи мълчание, после Люси слезе долу, без да прибави нещо повече.
	— Хубава ли съм, Нета? — попита тя, мислейки за друго, и се завъртя около себе си в средата на кухнята. Люси и прислужницата си доверяваха разни тайни.
	— Ако вие не сте, питам се коя ли ще бъде тогава — отвърна слугинята, сложила юмрук на хълбока с израз на одобрение.
	— Мамо, възхитителна си — каза непринудено Питър.
	Настъпи мълчание: чакаха Ана.
	— Добре ли мина всичко по време на моето отсъствие? — попита Люси, поглеждайки небрежно часовника си. Не знаеше защо постави този въпрос на Нета, колкото и достойна да беше за доверие — „истинско съкровище“, — но тези думи просто й се изтръгнаха.
	— О, добре, да, съвсем добре — рече Нета сговорчиво.
	В този момент вратата се отвори и Ана влезе, без да се извини за закъснението си, облечена толкова просто в тъмната си рокля, че Люси веднага намери своя тоалет твърде очебиещ.
	— Жалко, че Франк го няма — каза Ана, — щяхме да бъдем всички.
	— Но той е в кантората си, знаете — отвърна малко сухо Люси, минавайки в антрето.
	В действителност Франк я бе натоварил да го извини пред Едуард с една иронична формула, която тя бе решила да не повтаря.
	Излязоха и прекосиха пътя, тръгвайки към каменната скеля, която граничеше с оградата на Бауи; двете жени вървяха една до друга, а Питър тичаше отстрани до майка си, която за по-сигурно го държеше за ръка.
	— Оттук е по-кратко и по-приятно — каза Люси с увереността на отговорен водач, като ги накара да слязат на пристана, покрит с чисти борови дъски.
	Беше много по-удобно на Мурови да вземат малката моторна лодка на братя Бауи, отколкото да изминават пътя до вълнолома, за да се качат на малко посещаваното корабче. Впрочем братята Бауи бяха добри момчета. Дейв и Енгъс, близнаци, които продължаваха занаята на баща си, строяха сами своите лодки, наемаха весларски ладии и управляваха „Орел“, полулодка-полукатер, винаги непринудено любезни и услужливи.
	Този ден се случи Дейв, засмян под своята островърха шапка, докато управляваше големия кораб — „Орел“ бе за един моряк. Дейв беше строен момък, който носеше с елегантна небрежност лъскава мушама и се изчервяваше — сега, когато не се смееше — поради някаква мистериозна причина, свързана със семейство Мур.
	— Добре ли е татко ви, Дейв? — попита весело Люси.
	— Много добре, много добре — отвърна той, възвръщайки смеха си. — Нищо не би желал, казва, ако имаше крака. — Това бяха точните думи, с които старият моряк резюмираше своята недъгавост.
	— Е, добре, ако сте готови… — подхвърли той след кратко мълчание, като им помогна да прескочат невисоката желязна преграда и да стъпят на кърмата, където в тяхна чест беше сложена дълга кадифена възглавница.
	След това те се отдалечиха от брега. Въртящата се перка описваше крива и хвърляше пяна, която после изчезваше, разбивайки се в брега на бавни кръгове. Чайките ги следваха.
	Морето беше спокойно и гладко, над повърхността му се виеше прозрачна мъгла, която едва пропускаше мътната ослепителна светлина на слънцето. Въздухът трептеше над порещия нос на кораба и водата блестеше. За Люси, успокоена от този съвършен покой, пътуването сред такава мътна светлина беше великолепно; тя се отдаде на съзерцание на земята, която се отдалечаваше бавно, на устието, което се разширяваше, и на синкавите хълмове, които се издигаха зад нея: мистериозни, дърветата и къщите станаха джуджета, купчината слама се превърна в жълта точка, движещият се влак в тънка линия, извиваща се като змия под бял шлем.
	— Възхитително — каза тя кротко на Ана с приятелска усмивка.
	Другата, сложила ръце на коленете както винаги, съвършено неподвижна, с поглед, зареян далече, кимна в знак на съгласие. Думите на Люси, останали без отговор, прозвучаха глупаво и тя се изчерви, сякаш Ана бе отказала топлото приятелство, което й се предлагаше. Свъсила чело — не бе свикнала да не отвръщат на думите й, — тя погледна профила на Ана, раздразнена от тази апатия, после извърна пъргаво глава и започна да говори с Питър.
	Наближаваха Порт Доран. Детето се изправи и посочвайки с ръка, развълнувано извика:
	— Ето „Ратлин“.
	— Имаш право, Питър — продума неочаквано Ана, — с този кораб дойдох.
	— Клати се като платноходка — измърмори Дейв.
	Всички изгледаха ирландския пощенски кораб, който напускаше пристанището и навлизаше в канала, изпускайки стълб черен дим. После стигнаха до вълнолома и слязоха.
	Порт Доран е оживен град, чиято сила и чар произтичат от развитието на неговата спиртоварна, на рафинериите за захарна тръстика. Разположен е на хълма, който започва постепенно от брега. На половината път се намираше свещеническият дом „Сент Джоузеф“, сива постройка с островръх покрив, която се издигаше в близост до училището и църквата, всичко скромно и оградено от железен стобор с тип църковни украси.
	Тримата преминаха оградата, излязоха на каменната площадка и Люси натисна звънеца. След малко прислужница с дълги черни мигли и смирена усмивка отвори вратата и ги вкара в малка гола стая, в която имаше два стола и една маса, а върху стената портрет на папа Лъв ХІІІ и на пода изтъркан линолеум.
	— Защо Айлин не ми говори? — прошепна Питър, загледан в Ана, която бе втренчила непроницаем поглед в седналия на трона папа.
	— Шшт! — каза Люси. Тя беше с твърде изправен гръб и бе добила церемониален вид. — Айлин си знае работата. Ей сега ще го видиш.
	Едва беше свършила, когато една по-възрастна жена се приближи с провлачена стъпка. Това бе госпожица О’Ригън, икономката, висока слаба жена, бледа и пъпчива, с червеникава коса, със сини очи и повехнали гърди. Тя беше неизменно облечена в черно, обвила своята тънка фигура с дрехи, които не оставяха да се видят дори обувките й: със скръстени ръце, с приглушен глас, тя вдигаше очи само когато трябваше да ги насочи. На колана й се полюшваха броеница и връзка ключове, символи на нейната набожност и на нейните функции. Облеклото й беше безупречно, но поради това, че духовната й чистота й забраняваше интимни измивания, около нея се носеше остра миризма — дъх на святост може би, но несъмнено и на пот. Възрастта й беше спряла около четирийсетте години, тялото й бе постоянно подлагано на страдание и когато тя говореше за своето разклатено здраве, събеседниците й тайно допускаха, че понася без оплакване и със светостта на мъченица климактериума на една девственост.
	Макар да минаваше за умираща, тя живееше, но само за да служи на Бога и на своя отец Едуард Мур. Ако изоставеше своето отшелничество, тя можеше да живее, но Едуард… о, без Едуард тя щеше да загине.
	— Вие, и то с Питър… достоен наследник на Мурови! — шепнеше тя с глас, нюансиран от акцента й на ирландка от Корк. — Има точно устата на баща си.
	После тя се обърна към Ана и несъзнателно — такова беше впечатлението на Люси, показа обидно отношение:
	— А и госпожица Ана е тук, по-пълна… да, по-пълна.
	— Не бих могла да кажа същото за вас — отвърна кротко Ана.
	Трепет, най-вероятно предизвикан от гняв, премина през сухото тяло на О’Ригън, но стиснала устни, тя се обърна към Люси, за да й каже:
	— Наистина негово преосвещенство ви чака: аз ще ви отведа при него.
	Те я последваха по коридора, после по стълби до една врата, където тя спря, и навеждайки се, почука почтително.
	— Влез — обади се отвътре мек глас и тя ги въведе в голяма стая, комфортно мебелирана в червено кадифе, с бежово бюро и кръгла маса, едно приятно помещение, добре осветено от широк еркерен прозорец, гледащ към залива.
	Със скромно движение, полуреверанс-полуколеничене, към седналия в креслото човек пред отворения прозорец госпожица О’Ригън произнесе с покорен тон:
	— Ако негово преосвещенство желае…
	Отец Мур обърна глава и веднага стана. Той беше едър човек с широки плещи, прехвърлил трийсетте, с черна като сутана* коса. Главата му имаше формата на яйце, а лицето му жълтеникав цвят — с голям прав нос, с подвижна горна устна, изпъкнали светлосини очи, бялото на които бе леко напръскано с охрови точици. Нед Мур, грубият юноша от обикновено семейство, който бе влязъл в Стейрската семинария непохватен и срамежлив, беше сега свещеникът, който бе продължил науките си във Валядолид и бе посетил Рим. Заради растящите му добродетели Църквата го бе наградила с тези представителни отличия.
	[* Одеяние на католически свещеник. — Б.пр.]
	— О, Ана — извика той, подавайки едрата си бяла ръка, — щастлив съм, че ви виждам. След толкова години това е приятна изненада. Често съм мислил за вас и съм се питал какво ли правите, къде се изгубихте.
	— Много любезно от ваша страна, Едуард — отвърна тя, стискайки ръката му.
	— Със съжаление научих за смъртта на вашия баща. Надявам се, че ще понесете тази загуба. — После, обръщайки се: — А вие, Люси, колко добре изглеждате! Колкото до Питър, той е пораснал, естествено, виж ти… да, най-малко с два пръста.
	Той погали нежно детето по главата, приближавайки устата си до двете жени с милосърдието на прелат, докато в дъното на стаята госпожица О’Ригън, с кръстосани в серафимски жест ръце, наблюдаваше церемонията с пламнали очи.
	След тези любезности отец Мур покани икономката да участва в разговора и я попита дали обедът е готов.
	— Да, Ваше преосвещенство — отвърна тя, — приготвила съм ви чудесно меню: великолепна риба с извънредно крехко месо, после две птици, телешко с ориз и гъби. Най-сетне едно малко „антрьоме“, достойно за епископ.
	Той изслуша казаното като познавач с притворени очи, стисна леко устни и като изцъка в знак на одобрение, отвърна:
	— Добре, щом е готово, ние също сме готови.
	— Да, Ваше преосвещенство — промълви госпожица О’Ригън, възхитена от този афоризъм. — Веднага ще сложа масата.
	Смирено усмихната, тя изчезна като сянка.
	— Прекрасна жена — каза той, след като тя излезе, — истинска светица, но не е много здрава.
	— Има крехък вид — добави Люси, — но положително е чудесна готвачка.
	Тя предвкусваше с вълнение прекрасното меню на госпожица О’Ригън. Мур направи утвърдителен знак, после, след минута, прибави замислено:
	— Гръбначният й стълб е слаб. Била е на два пъти в Лурд. — След тържествено мълчание рече: — Няма чудо, но се чувства леко подобрение, надявам се.
	— Ще трябва да я изпратите пак, Едуард — каза Ана, гледайки през прозореца. — Може би ще има повече шанс третия път.
	— Смятам, че не е въпрос на шанс — отвърна Едуард, — ако се излекува, ще бъде чудо.
	— Това искам да кажа — добави Ана с най-естествен тон.
	Едуард смръщи вежди, но тъкмо в този момент гонгът иззвъня, ударен сигурно от Айлин, защото звукът беше оглушителен за слабите ръце на икономката.
	— Да слизаме тогава — каза той, отлагайки отговора си за по-късно.
	Хващайки грациозно Люси за ръка, той ги въведе в столовата, където върху снежнобяла покривка бяха наредени четири прибора. Той благослови трапезата, всички седнаха и сервирането започна:
	— Малко херес*? — запита Едуард и отвори бутилката.
	[* Прочуто испанско вино. — Б.пр.]
	Ана подаде небрежно чашата си в очакване той да я напълни.
	— Само наполовина, Едуард — извика Люси. Тя се чувстваше винаги като срамежливо момиче пред него, а и си мислеше, че госпожица О’Ригън би я укорила за най-малкото прекаляване от нейна страна. Но той настоя.
	Хересът с цвета на смола погали езика й, когато го вкуси, а и рибата също бе превъзходна! Сервираха я със силно подправен розов сос.
	— Аншоа — обясни той с пълна уста, — не е консервирана.
	Тя забеляза със задоволство, че Питър се държи добре.
	Донесоха му жълта лимонада, леко газирана, той бе привързал около врата си корава колосана кърпа. „Наистина — казваше си тя, — Едуард е олицетворение на добротата.“
	Прекрасен домакин: учтив, епикуреец, обясняващ всичко, попипващ леко с ръце предметите по масата, за да обслужва гостите си, както и себе си, с жестове на духовник, който пие виното с наслада, храни се елегантно, критикува внимателно и учтиво приготвеното, като движи изразително и нежно тежките клепачи на големите си очи.
	Посред всичко това Люси забеляза как погледът му се спира върху Ана и се задържа там с някакво нерешително любопитство.
	— Мисля си, Ана — каза той най-после с тънък, но проницателен намек, — за малката фраза, която изрекохте. Вярвам, че не беше от скептицизъм. Може би всички ние се заблуждаваме малко през нашата младост, но аз съм убеден, че не влагате в това никакво непочтително намерение.
	Изразът му бе безупречен, благосклонен и малко лукав.
	— Имате предвид въпроса за гръбначния стълб на госпожица О’Ригън? — попита тя почти наивно.
	— Не, Ана. Говоря по-общо, относно въпроса за чудото. Давам си сметка, че днес, когато се опитват да дадат научно обяснение на вселената, понякога е много трудно да се вярва на основни истини от нашата вяра. Добре, Лурд е за нас една опора. Тези свети води — той вдигна ръка — са чисти и благотворни.
	— Знам — каза кротко Ана, — че Поли е ходила веднъж там за астмата си, но не се е излекувала. Каза ми, че водата била страшно студена и нечиста. Впрочем, не е чудно при всичките тези хора, които се потапят.
	— Едно чудо, Ана — каза сухо Едуард, — предполага нещо повече от простото лекуване на астмата.
	— Но ако астмата на Поли бе излекувана, Едуард, щеше да бъде сигурно чудо. Искам да кажа, че не чувам да се говори за големи чудеса, станали там. Ако един човек с отрязан крак влезе в пещерата и излезе от нея с два крака, бих нарекла това нещо сериозно. — Положително нямаше и следа от сарказъм в нейния тон, който бе близък до апология, но негово преосвещенство се изчерви, оставайки резервиран. А и темата на разговора беше тъкмо навреме изместена от внасянето на двете птици, всъщност печени диви петли.
	— Най-хубавият момент за ядене на такъв дивеч е началото на септември — каза Едуард, използвайки случая, за да отклони вниманието.
	После поляха яденето с бургундско вино. Люси прие само половин чаша — страните й вече горяха, — но Ана не отказваше. Докато пиеше вино, Едуард, който бе оставил за момент теологията, представи истинското изкуство да се сервират хубави вина и фаталната грешка от резките промени на температурата. Във Валядолид — той обичаше да напомня за своето пребиваване в Испания — бе научил някои неща върху гроздобера и правенето на вино; говореше за гроздето, припомняйки си как си почивал под една лозница в двора на колежа и как зрелите чепки падали край него, така че трябвало само да посегне с ръка, за да опита топлите и сочни зърна. Чудни малки зърна, букети от златни бисери… прекрасни.
	Люси слушаше внимателно, но някаква странна идея се промъкваше в главата й; правеше й впечатление резервираността на Едуард към неговата братовчедка. Какво се криеше тук? Това я интригуваше и разваляше, така да се каже, удоволствието от този ден.
	Когато свършиха антрьомето, бисквити, гарнирани с череши и полети с крем, госпожица О’Ригън дойде лично, за да чуе преценката върху своя труд.
	Тя остана права на прага с обичайния си смирен вид, докато Едуард, излегнат в креслото си, верен на истинската си природа, въртеше между пръстите си дръжката на своята чаша и топлеше — с лека усмивка на доволство — на слънцето, което влизаше през прозореца, своето изнежено тяло.
	— Отлично — рече той, — превъзходно. — Мека усмивка се разля по лицето на икономката, но бързо изчезна, когато той добави: — Само една подробност: птиците можеха да постоят малко повече. Да, обичам дивия петел, когато е престоял.
	Тя сведе очи, изчервявайки се леко, и промълви:
	— Да, ваше преосвещенство, ще направя забележка на доставчика.
	В тона й нямаше свенливост, просто пълно примирение, като че ли, съжалявайки за некомпетентността на един чужденец, върху когото нямаше никаква власт, тя желаеше горещо да има възможността да отиде сама, за да му донесе глухари, които да престоят колкото трябва. „Всичко за Едуард“, това бе целта на живота й: защото тя обичаше Едуард; не можеше да става и дума за плътска любов, но духом беше винаги с него.
	— Извън това всичко беше отлично — довърши той нежно.
	— О, да, наистина — прибави убедително Люси.
	— Чудесно — любезно се обади Ана и Едуард с кимване на глава освободи икономката.
	Госпожица О’Ригън си излезе доволна, Едуард въздаде хвала Богу за отличния обяд, после отидоха в салона да пият кафе. Удобно настанени тук, те бяха в отлично настроение, докато Питър се бе заловил да търси жълтата котка. В началото разговорът не вървеше.
	— Ами Франк? — попита най-сетне Едуард. — Как е? Изпълнява ли… редовно сега задълженията си? — Той спря, загледа се внимателно в Люси и добави: — Мила моя, вашето влияние тук трябва да се почувства.
	— Франк не… не е твърде религиозен — отвърна тя бавно, с очи, приковани в пепелта, паднала върху сутана на нейния девер. Съзнавайки своята собствена нехайност — тя беше дълбоко привързана към религията, но схващаше, че нейната вяра не компенсира многобройните й грешки — Люси прибави: — Знам, че сърцето му е добро.
	— Сигурно, сигурно — съгласи се той, насочвайки за момент многозначително погледа си към Ана. — Може да изглежда насмешлив, както толкова други, но има вяра. Малко апатия, малко равнодушие, може би известен хлад, но основата е добра. А вие, Люси — промълви той, натискайки едни в други върховете на белите си пръсти, — вие обичате твърде много Франк, за да му позволите такова безгрижие.
	Тя се усмихна на начина, по който се изразява Едуард.
	Отличната храна, хересът и бургундското вино предразполагаха към сантименталности.
	— Разбира се от само себе си — каза тя, все така усмихната.
	— Вие умеете да го напътствате — забеляза весело Ана. — В това няма никакво съмнение.
	— Колкото до мене — заяви живо Едуард, — смятам, че не е лошо, дето Франк е малко нещо напътстван.
	Успокоен, той мина след това на материалните въпроси и попита:
	— Вървят ли добре работите му?
	— Великолепно. Има един проект… но повече няма да кажа… надявам се, че го очаква нещо добро.
	Той поклати глава, щастлив от благоприятната перспектива пред брат му.
	— Разбирате ли — продължи тя, възбудена от надеждите си за бъдещето, подтикната от обстоятелствата и засвидетелствания интерес от страна на Едуард, — ние искаме да напреднем в живота, да се издигнем. Трябва да се мисли за бъдещето. После има и друг въпрос — този за възпитанието на Питър. Той става голямо момче и аз не съм доволна от училището, в което учи сега.
	Изразът на лицето й очевидно показваше, че тя има надежди и воля да ги постигне. Едно беше сигурно: тя щеше да се стреми за това да се издигнат, Питър да стане личност.
	В отговор на един въпрос на Едуард тя призна, че не открива у сина си никакъв белег за духовно призвание и че нейното желание е Питър да следва медицина.
	— И това е хубаво — забеляза Едуард. — Има лекари на тялото, както ние сме лекари на душата.
	Тук Ана, която мълчаливо следеше разговора, се раздвижи и при въпросителния поглед на Едуард промълви усмихната:
	— Просто ми се доспа.
	Той пусна още едно кълбо дим от турската си цигара, смръщи леко вежди, но каза:
	— Ако направим една разходка из градината, ще ви мине.
	— Идете двамата — отвърна Ана, като се намести в креслото си и затвори очи, — аз ще остана да подремна.
	— Добре — съгласи се той не без известно раздразнение.
	Стана, като помогна на Люси да се изправи, взе баретата си от камината и откачи от закачалка зад вратата къса черна пелерина. Беше донесена от Испания стара дреха, но той я слагаше върху раменете си с такъв папски жест, че едва ли някога някое палто е загръщало така романтично човека, който го е носил. Сега Люси долавяше мотивите за почитанието на госпожица О’Ригън към Едуард.
	Те излязоха през френския прозорец на столовата и тръгнаха бавно по околовръстната алея на градината.
	Под влияние на раздразнението си той запази за момент известно мълчание, после изведнъж извика:
	— Какво мислите за нея… за Ана?
	— Не знам — каза тя с усмивка. — Харесва ми доста, но е малко… малко мистериозна, нали?
	— Мистериозна! — повтори той и отвори уста, за да отговори, но внезапно млъкна; тя очакваше някаква забележка, но не чу нищо.
	Настъпи дълго мълчание, през време на което Едуард възвърна спокойствието си; най-после, като минаваха точно за двайсети път пред скръстените ръце на цветната статуя, той се спря.
	— Това е моята хигиенична разходка — каза, — двайсет пъти — достатъчно за доброто функциониране на черния дроб. — После, както винаги, той й предложи да посетят църквата.
	Тя беше неговата гордост и щом влязоха вътре, той полугласно й обърна внимание върху готическите дъги на вратите и прозорците, върху архитектурата на престола и скулптурните дървени ангели на амвона, църквата беше построена от Пугин още преди Едуард да се е появил на света, но когато я наблюдаваше, човек не можеше да не изпита убеждението, че именно Едуард е начертал нейния план, че той я е изградил със собствените си ръце и сега лично я притежава.
	— Да, забележителна е — каза той накрая, гледайки сериозното лице на младата жена.
	Той я смяташе за скромно и наивно същество, може би немного интелигентно, но честно, уважаващо неговата мисия на духовник, а и хубава на вид жена… защото той ценеше изяществото на една добре сложена фигура.
	Те коленичиха и мълчаливо произнесоха молитвите си. Малко смутена от присъствието на свещеник, тя не можа да се отпусне напълно, а изказа само със своето набожно преклонение пред този мистериозен олтар някаква смътна благодарност за щастието, дадено й в живота. Те излязоха от църквата, взеха Питър, който играеше с Айлин, и се запътиха към училището. Едуард се гордееше и със своето училище. Когато минаваха по стаите, във всеки клас учениците ставаха при неговото влизане и произнасяха хорово: „Добър ден, отче“. Едуард им представяше своя племенник: „Добро момче“ — казваше той, слагайки ръка върху главата на детето с някаква внушителна гордост. Разбира се, облеклото на Питър правеше силно впечатление сред децата със закърпени престилки и пробити обувки и учителите не се скъпяха на комплименти към племенника на „негово преосвещенство“.
	На излизане от училището Люси бе стаила под привидното си равнодушие някаква вътрешна гордост. За нея благодарение на деликатното отбелязване превъзходството на нейния син това посещение беше кулминационната точка. Обаче, когато се раздели с Едуард и детето, за да направи посещение на вежливост на икономката в нейната стая, тя бе обзета въпреки удовлетворението си от известна нерешителност. Без да знае как, нещо разваляше задоволството й. Не, тя не можеше да се защити срещу впечатлението, че Ана интригуваше, и това беше съвършено чуждо на нейната пряма природа. Ана беше богата, красива, независима; всичко й позволяваше да се държи така. Но имаше нещо повече. Понякога свободното поведение създаваше илюзия за привидност, под която се разгъваха странни и неочаквани сили. Освен това как да си обясни тези обноски на Едуард към Ана и този странен блясък в очите на госпожица О’Ригън? Искаше й се да попита откровено Едуард, но той положително би й затворил устата в конкретния случай. Сега обаче, седнала в малката задушна стаичка на госпожица О’Ригън — тъй като последната проветряваше само когато сушеше фланелите на преосвещенството — Люси впери в икономката изпитателен поглед.
	— Негово преосвещенство ми съобщи — каза икономката, — че Питър ще дойде да прекара няколко дни при нас, когато госпожица Ана си отиде.
	— Точно така — отвърна Люси и след кратко мълчание неволно почти извика: — Госпожице О’Ригън, бихте ли ми казали едно нещо: защо не обичате Ана?
	— Ана? — повтори О’Ригън, дълбоко смутена от този неочакван въпрос.
	— Да, защо я мразите?
	Настъпи мълчание и госпожица О’Ригън поруменя.
	— Не мразя Ана — каза тя колебливо… — укорявам я.
	— Но защо?
	— Не знаете ли? Вашият мъж… не ви ли е казал…
	Тя запелтечи. Люси поклати отрицателно глава, любопитна, но смутена, малко притеснена при вида на икономката, която сложи пръст върху бледните си устни и с очевидно осуетено желание и страх процеди:
	— По-добре нищо да не се казва.
	— Защо? — попита Люси нетърпеливо.
	— Не знам… — изрече госпожица О’Ригън и като скръсти ръце, избъбри куп думи.
	Люси подскочи дълбоко развълнувана. Въпреки смешното стеснение на икономката нямаше нищо смешно в трагичния факт, който се разкри — преценен като такъв, очистен от всички религиозни условности, той бе вълнуващ: Ана имаше незаконородено дете.
	Обезпокоена и леко смутена, Люси гледаше, без да каже дума. Това бе последното, което беше очаквала. Никога не би попитала, ако подозираше такова ужасно нещо.
	— Това беше преди пет години — продължи бързо госпожица О’Ригън с деликатен жест на безпокойство, — но то, бедното, почина на три години.
	Очите на Люси се премрежиха от сълзи. Тя откриваше едно объркано, неприятно, вълнуващо и невероятно като измислица от роман събитие. Но въпреки всичко фактът беше налице и той развали изведнъж цялото й доволство от този следобед.
	— Но как?… — произнесе тя най-накрая. — От кого…
	Икономката се смути и наведе очи.
	— Не знам — отговори тя бързо, — никой не знае кой е бил бащата. Нищо не би изтръгнало от нея името му. Тя самата не позволява никакви предположения. Негово преосвещенство беше болен тогава… о! Смешна е тази Ана.
	— Но вероятно — настояваше Люси, — вероятно…
	Тя не можа да довърши, тъй като влезе Питър, последван от Едуард и Ана.
	— Ще закъснеем, мамо — извика детето. — Казахте на Дейв в четири часа.
	— Да, наистина — отвърна тя машинално.
	— По-скоро тогава, по-скоро. Ана спи, вие разговаряте, ще изтървем катера.
	След миг мълчание всички поеха към вестибюла.
	— Ще ви изпратя до вратата — каза Едуард, — защото имам да правя посещение на една стара и скъпа приятелка, госпожица Мак Тара.
	— Не пропускайте това заради нас — изрече Ана с усмивка. — Самото име е така очарователно.
	Той сърдечно се сбогува с тях, напомни на Питър да се върне за няколко дни в края на ваканцията. Госпожица О’Ригън също смирено им подаде ръка. Колкото до Айлин, тя натискаше носа на жълтата котка към прозореца на кухнята — гледка, на която Питър се смя през целия път.
	Люси не се смееше. Тя беше смутена, в лошо настроение, изпълнена с безпричинно безпокойство, сякаш тъжното разкритие на икономката я бе засегнало по някакъв начин. Не я потискаше определена скръб, не бе и обладана от закъсняло съчувствие към Ана… невъзможно й беше да я оплаква, щом тя не търсеше състрадание. Люси обърна очи към нея, но видя, че се е замислила. Отново се пробуди онова гневно раздразнение, необяснимо, но реално, някакво смътно чувство, което сама не можеше да определи. „Защо — мислеше тя с нараняващо учудване, — защо Франк не ми е казал никога за нещастието на Ана?“ Тази мисъл й беше неприятна, беше тежест, която я притисна неочаквано и я направи странно мълчалива.
	Думите на госпожица О’Ригън й се натрапваха и я смущаваха странно: „Вашият мъж… не ви ли е казал?…“ Този въпрос я пареше отвътре. Защо Франк не й беше казал нищо за тази история?


>>	VI

	Следващата събота беше определена за пикника, пожелан от Питър още преди пристигането на Ана, за който той настояваше сега с упоритостта на децата. Излетът не блазнеше много Люси; странно нещо, без да знае защо, тя нямаше желание да отива. Но Франк се беше нахвърлил на идеята с необичайно увлечение, замисляйки предварително различни чудновати възможности — от наемането на „лугр“*, за да прекоси устието, до пътуване с кола през хълма. Тя беше отговорила сухо, че ако трябва да се предприема такава екскурзия, могат да отидат просто с весларска лодка до горите на Ардмърския нос: беше наблизо, обясни тя, и там ще може да набере къпини, за да свари конфитюр.
	[* Малък кораб, с който прекосяват вътрешните реки на Англия. — Б.пр.]
	Люси беше в особено състояние на духа, докато шеташе в кухнята, запретнала ръкави, и приготвяше всичко за пикника: глупаво настроение, съзнаваше го, напълно глупаво, но от два дни то не я напускаше. Не беше споменала и дума на Франк за своето неотдавнашно откритие, но намираше, че той е трябвало отдавна да я предупреди. Защо не беше й казал? Тя не криеше нищо от него, принадлежеше му изцяло и с пълно право искаше и той да е такъв спрямо нея. Впрочем след посещението в Порт Доран тя му беше предоставила не един случай, за да поправи този пропуск — ту чрез някой намек, ту по друг начин, — в очакване, с надежда той да й направи тази закъсняла изповед… но Франк мълчеше. Това очевидно премълчаване я дразнеше силно.
	Вдигайки нетърпеливо глава, тя зърна през прозореца тримата — Ана, Франк и Питър, — които, застанали един до друг, разглеждаха грижливо разкопаната земя. Тя долови смеха на своя син, твърде възбуден от търсенето на червеи в дънера на ясена. На вечеря той взе да обяснява как смятал да надхитри пъстървата, която според мълвата живееше в горния басейн на Ардмор, риба с легендарна големина и с пословично дълголетие.
	Би могла да се усмихне на тази шутовщина, но не каза нищо. Показваше се раздразнена, кисела, мислеше за Ана, така затворена в себе си, не можеше да разбере тази Ана, която виждаше сега в нова и не непременно успокояваща светлина. Ако знаеше за нейното приключение, би ли й поверила къщата си, Питър и… Франк? Тук тя не можа да се освободи от известен вътрешен трепет. Ана и Франк бяха братовчеди, разбира се. Но да ги остави очевидно равнодушни един към друг и да ги свари на връщане в подчертано приятелство, пиейки заедно бира… Каква невероятна и отвращаваща вулгарност! Това не й харесваше. Под нежната кожа и равнодушния вид на Ана, изглежда, имаше нещо низко.
	— Трябва — каза си, спирайки се със свъсено от нерешителност чело, — трябва да бъда начисто в случая.
	Като начало след това неочаквано разкритие Ана се беше оказала най-малкото една особено почтена личност. А тя, Люси, без да подозира нищо, съвсем чистосърдечно я бе оставила насаме с мъжа си, когато той можеше с една дума да й обясни положението. Но тази дума не бе произнесена. Не можеше да се допусне, че той не знае. Едуард знаеше, както — тя беше сигурна в това — и Джо, Поли и дори Ленокс: Франк трябваше да знае. Толкова повече, че случката с Ана преди пет години съвпадаше приблизително с неговото пребиваване в Белфаст: той трябва да е бил свидетел на неприятностите й, да си е дал сметка… но не бе казал нищо.
	Тя се съвзе, направи едно нервно и рязко движение и наведе очи. Трябваше да довърши приготовленията за пикника, а беше размишлявала прекалено дълго върху този смущаващ отзвук от миналото. Взе хляба, наряза го на дълги филии, които намаза с масло. Върху част от тях сложи ябълково желе, приготвено от самата нея, на други — сладко от ревен, а от трети направи сандвичи с шунка, някои от тях без горчица заради Питър. Намаза с масло и опечените от вечерта банички, наряза пудинга на хубави меки парчета, взе голямо парче от кейка и пакет сухи бисквити от тенекиената кутия, която винаги беше пълна. Ръцете й, леко овлажнени, сега изглеждаха розови в сравнение с белите й лакти и бяха сръчни в движенията й. Въпреки бързината не забрави нищо, дори малкото пакетче сол за сварените яйца — и най-после кошницата, покрита с бяла кърпа; всичко беше готово. Едва тогава, смъквайки ръкавите си, тя изтича до вратата, макар че нямаше нужда толкова да бърза, и извика отсечено:
	— Готово! Готово!
	Те обърнаха глави и Питър с ликуващ жест се затича важно-важно да покаже на майка си своята метална кутия, пълна с червеи, като очакваше тя да се дръпне назад с отвращение. Но Люси гледаше съпруга си. Приближи се до него, сложи ръка върху рамото му и повтори:
	— Готова съм, Франк.
	— Прекрасно — каза той, малко изненадан от тази внезапна демонстрация.
	За няколко минути събраха вещите си и Люси даде последни нареждания на Нета, напомняйки й, че тя е отговорна за къщата и за всичко, което има в нея.
	Питър тръгна напред към оградата на Бауи, с въдицата на рамо и кофичката в ръка, придружен от баща си, който носеше кошницата с храна. Отзад вървяха Люси и Ана, първата носеше малка празна кошничка за къпините, които смяташе да набере в гората. Неочаквано тя се спря на брега.
	— А, госпожица Хокинг — каза тя радостно.
	Към тях идваше жена, следвана от куче, едър снажен дог, който се бе запъхтял и розовият му език висеше изплезен. Дамата — защото безспорно беше такава — бе красива и елегантна въпреки пълнотата си. Жена със закръглени части на Юнона и с правилно лице на статуя в хармония с нейните форми и възраст, главата й беше малка, чертите изписани, носът тънък и прав, челото гладко, сякаш бяла превръзка, очите морскосини, големи и бистри под тежките клепачи.
	Носеше добре ушито манто и рокля от сив плат, които въпреки строгостта си очертаваха съблазнително пълната й фигура. Блуза от плътна бяла коприна с висока яка и малки перлени копченца, елегантни обувки с токи и сиви кожени ръкавици, добре сгънат чадър, чиято тънка дръжка завършваше със слонова кост, допълваха нейния тоалет. Леко ексцентрична изглеждаше тази госпожица Хокинг. Наближавайки, тя се усмихваше, като гледаше Люси с големите си блестящи очи, набръчквайки едва-едва лицето си, което изглеждаше гладко и леко мъхесто под гъстите руси коси.
	— Надявам се, че няма да вали — извика тя и се засмя. Имаше сериозен глас въпреки звънливия смях и обноски, които правеха впечатление с лекотата си. — Вашият малък момък! — продължи тя, загледана в Питър. — Само как е облечен! Този малък шотландец! Изтравничетата и папратите са така възхитителни през есента… „Тъпча моята родна местност, покрита с изтравничета, и се наричам Макгрегър.“ Кога ще дойдете да ме видите? — Нейните фрази бяха нанизи от малки фрагменти, които се скачаха едни с други, но в тях човек можеше да намери и нишка здрав разум.
	— Скоро, надявам се — отвърна любезно Люси, после, като се обърна, я представи с няколко думи.
	— Обожавам децата — каза госпожица Хокинг на Ана, — особено момчетата.
	Тя, изглежда, имаше особен интерес към момчетата, не сериозното желание за общуване на една самотна и изолирана жена, а някакво едновременно по-интимно и по-живописно чувство.
	— Отиваме на пикник — каза Люси малко смутена, защото знаеше, че когато поиска, госпожица Хокинг може да бъде крайно разсъдлива.
	— Прогнозата е благоприятна — отговори тя с мечтателен израз, — синьо небе, синьо море. Не сте ли били на Капри? Великолепно място. Човек потъва като в пещера. Какви красиви мъже са тези „кондотиери“! — Замълча, вдигна глава и доби замислен вид. — Не бива да ви задържам. Вървете, вървете, приятно прекарване. Това време е необичайно за сезона. Трябва да си вървя. Чака ме работа. Важна.
	Споменаването на тази бърза работа сложи край на разговора и като задвижена от внезапна пружина, тя се поклони, погледна Люси с живата си усмивка, без върху гладкото й засмяно лице да се появи каквато и да е бръчица, и като се сбогува, се отдалечи с леки стъпки.
	— Господи — извика веднага Ана, — коя е тя?
	Тонът й накара Люси веднага да се изчерви, толкова повече, че чувстваше, че той е донякъде оправдан.
	— Една приятелка — отвърна сухо Люси, — много добра приятелка и очарователна жена.
	Думите прозвучаха странно в устата й и все пак уместно.
	— Прави впечатление на стара картина — каза Ана, приближавайки се към катера, който Мур с помощта на Дейв бе избрал и приготвил за тях. — Нейните прогнози не ми говорят нищо добро… с нейните момчета… тя би се разбрала добре с Ирода.
	— Стара картина — заяви Франк, повтаряйки думите, докато разглеждаше внимателно корабните „толета“*. Наполовина занесена и — с това куче, което влачи — сякаш надувано с велосипедна помпа.
	[* Дървена или желязна запънка на халката на ладийно весло. — Б.пр.]
	— Тя е ужасно дебела — намеси се и Питър, който искаше да се изкаже, — дебела като… — той потърси някой термин за сравнение — като кораб.
	Люси стисна устни и смръщи вежди. Тя имаше малко приятели в Ардфилан, където царуваше прекален снобизъм, и затова обичаше госпожица Хокинг, с която се бе запознала без никакви церемонии. Техните случайни срещи край реката, първата й усмивка към Питър, която бе прераснала в поздрав към Люси, дума, казана мимоходом, размяна на забележки върху времето бяха завършили с приятелски отношения между нея и госпожица Хокинг.
	Сега всяка знаеше историята на другата: на Люси бе известно, че едно време госпожица Хокинг, пристигайки от Англия, е „преподавала“ — предполагаше се музика — из съвсем „затворената“ институция за млади момичета в Редландс. Сега тя вече не правеше това. От няколко години и по неизтъкнати мотиви нейният ангажимент не бе подновен, но и не се беше върнала в Англия.
	Останала в Ардфилан, тя живееше тук сама, посвещавайки грижите си, както изглежда, на своето куче, на музиката и на елегантните удоволствия от живота, свойствени за жена с вкус и средства, осигуряващи независимостта й.
	И ето, поради приятелството й с тази може би ексцентрична, но привлекателна „лейди“ Франк и Ана се бяха съюзили срещу нея. Това я накара да излезе от кожата си, изведнъж гневът й от сутринта се възвърна и се разрази. Бяха вече в лодката и тя леко се намръщи, наблюдавайки своя мъж, който теглеше веслата с рядък за него излишък от енергия. „Той парадира — мислеше си тя, — парадира заради Ана.“ Беше се обръснал особено грижливо, беше облякъл новия си костюм. Дали не заради братовчедката? При това те бъбреха с един и същ тон, който й беше неприятен. Оставили на мира госпожица Хокинг, сега разнищваха посещението в Порт Доран, надсмивайки се над Едуард. Да, тя започваше да разбира по-ясно характера на Ана: безспорно това привидно спокойствие криеше ирония.
	— Аншоа — говореше Ана, правейки гримаси. — Но не консервирана.
	— При Ед всичко минава през стомаха — отвърна Франк по-грубо. — Хубаво ядене и бутилка вино, и работата е наред.
	— Гръбначният стълб на госпожица О’Ригън — изрече Ана с въздишка, потапяйки пръсти във водата, — почти чудо. Прелестно!
	— Тримесечната подписка ще се събира редовно идната седмица. Пликове ще се намерят зад църквата.
	— Интересна професия все пак, Франк — продължи тя с ведър глас, но с безизразна физиономия. — Малките тайни на изповедника. Красивата изповедница… „Колко пъти, мое дете, сте имали…“
	— Фин парфюм в тъмнината — обади се той.
	— Жокей клуб за отец Мур — прибави кротко тя. — Какъв прелестен човек! Изряден, скромен и благ. И после, приятел на госпожица Мак Тара.
	Обръщайки се, със затворени очи тя затананика: „Арфата, която някога прозвуча в двореца на Рара“.
	Облегнат на веслата, Франк избухна в толкова весел смях, че заклати лодката.
	Люси почувства как сърцето й бие чак в гърлото.
	Тя не бе набожна и нейната почит към религията бе въпрос на особено чувство, но това толкова грубо и непочтително… отношение, и то пред сина й! Колкото до Едуард… малко претенциозен, да, но Ана беше яла хляба му.
	— Стига! — извика тя сърдито. — Не мога да понасям това, нека се разбере веднъж завинаги!
	Отваряйки бавно очи, Ана й се усмихна.
	— Просто малка шега.
	— Такива шеги не ми харесват — каза Люси с поруменели страни.
	Мур повдигна рамене неспокойно; настъпи мъчително мълчание; после той отново взе да гребе, без да продума. Люси също млъкна: тя страдаше, когато виждаше такова изражение върху лицето на Франк, и това показваше колко го обича. Отпусна се едва когато стигнаха до брега; изпита облекчение, притеснението й изчезна, щом изтеглиха лодката върху камъните. Навлизайки в гората, те поеха по пътеката, която води към Ардмърския поток… След палещото слънце в открито море на сянка бе приятно хладно. Листата на дъбовете вече жълтееха, зелените кленове бяха покрити с червени петна, но дърветата пазеха още листата си, под които винаги свежите високи папрати стигаха до ушите на Питър, който крачеше сред тях.
	За него разходката бе отдавна очаквана и му изглеждаше като знаменито приключение; очите му светеха, а въдицата му, изработена най-икономично и продадена с печалба от господин Гоу за единайсет пени и три фардинга*, стърчеше над рамото му като пръта на първобитен рибар.
	[* Един фардинг съставя четвъртина от едно пени. — Б.пр.]
	Те тръгнаха по течението на потока. След дъжд той се спускаше към блатото като буйна кална вълна, но този ден течеше кристалночист в своето синьо като плочник легло. Влажен мъх покриваше стръмните брегове и над бълбукащата вода висяха дълги бледи пояси от папрати, подобно езиците на запъхтени животни. Миризмата на влажната трева се смесваше със сладникавия дъх на напечената от слънцето глина.
	Най-сетне стигнаха до блатото. Застанал на необходимото разстояние от брега — снишавайки гласа си, за да не подплаши пъстървата, Питър приготви въдицата си, освободи влакното на макарата, закачи на кукичката дълъг червей, който извади от кутията, клекна и хвърли стръвта във водата.
	Докато наблюдаваше сина си, толкова прилежен, лошото настроение на Люси се разсея и тя се почувства по-спокойна. Реакцията й одеве беше безсмислена, нелогична… глупаво въображение. Тя се обърна решително към Ана и попита:
	— На риболов ли ще останете, или ще дойдете да берем къпини?
	— Ще чакам да видя какво ще стане.
	— Да — каза Мур, — ей сега ще ти извадим от водата един кит.
	— Остани и ти, мамо — обади се Питър, — докато хванем поне една риба.
	— По-добре ще бъде, ако можеш да ме изненадаш, като се върна, дотогава сигурно ще уловиш две-три. — И с убедително кимване тя взе кошницата, като прибави: — Аз пък ще се постарая да ти намеря сочни барабонки.
	Така наричаха дивото френско грозде, което растеше тук-там между къпините.
	— Добре тогава — съгласи се Питър, който ги обичаше много.
	Като се отдалечи малко, тя се обърна, махна с ръка, после изчезна в гората.
	Край една ниска каменна ограда Люси намери къпини и започна да бере. Увиснали на оградата и огрени от слънцето, къпините блестяха като букети от гранати*, черни гроздове върху зелен фон.
	[* Тъмночервен скъпоценен камък. — Б.пр.]
	Пъхайки ръце между клоните, тя късаше кадифените плодове. Те се отделяха леко от крехката дръжка, но понякога някои по-зрели се сплескваха между пръстите й и ги боядисваха с тъмночервения си сок.
	Кошницата, която се люлееше на свивката на ръката й, започна да натежава. Люси бе обгърната от тишината в гората, тишина, която проникваше и в нея, нарушавана само от леко пробягващо шумолене — помръдването на някое листо, изпукване на клонче под крака й, гугукане на див гълъб, кацнал върху някоя бука. Малко по малко тя започна да се чувства самотна — и хвърляйки бегли погледи встрани, побърза да привърши беритбата. Изпита внезапно желание да намери другите, тяхната сърдечна компания и усмихвайки се на глупостта си, тръгна почти тичешком през храсталаците.
	Когато наближи блатото, тя тръгна по-бавно и извика.
	Никакъв отговор. Излизайки изведнъж от храсталака, Люси видя, че Питър е сам, и се спря, усмивката й изчезна.
	— Къде са другите? — извика тя с глас, чиято суровост криеше неочаквано безпокойство.
	Погълнато от риболова, детето поклати глава, без да откъсва очи от една бегла кафеникава сянка, която мърдаше пред него, по-тъмна от изпъкналия бряг.
	— Някъде натам сигурно — отговори то неясно.
	За момент тя замръзна, после направи усилие да се раздвижи и сложи кошницата си на земята. Събра бавно сухи клечки и запали огън, за да свари чай.
	След това отиде на брега и изтърка ръцете си със ситен пясък вместо сапун, все така угрижена. Пясъкът беше дребен, чист, загладен от бързото течение, а студената вода се пенеше като мляко около китките й. Изведнъж подскочи, стресната от неочаквано повикване. Те се връщаха, засмени, излизайки и двамата от храсталака така спокойни, като че ли тя не бе поискала да я придружат… спокойни, като че ли тя не съществуваше. У нея се пробуди инстинктът за собственост. Без да се издаде, с лице, студено като водата, тя бе обхваната от силна възбуда. Изпитваше смътно, неуловимо вълнение, което не можеше да се определи нито като ревност, нито като подозрение — и двете бяха еднакво глупави. Не че поведението на Франк й вдъхваше съмнение — това би било очевидно много смешно — но такова бе впечатлението, това явно съглашателство между тях, което я смущаваше и оскърбяваше едновременно.
	Тогава за първи път в живота си тя скри чувствата си. Изправяйки се, попита с пресилена усмивка и престорено спокойствие:
	— Къде бяхте?
	— Исках да покажа на Ана гледката, която се открива от другата страна — отговори той.
	Тя ги загледа втренчено: гледката… какъв банален предлог.
	— Можехме да я видим по-късно — каза тя някак си разгорещено.
	— Ама, Люси… — започна той, повдигайки вежди.
	Тя го прекъсна рязко насред думата, с искрящи очи, трепереща с цялото си тънко тяло.
	— Оставихте ме да събирам дърва и да паля огъня, след като съм брала къпини… Изобщо не помислихте за мен. — Тя се спря, едва сдържайки гнева си, пред смутения му поглед. — Но вече приготвих всичко — заключи тя, мъчейки се да се усмихне. — Хайде елате.
	Седнаха. Сандвичите бяха меки и пресни, жълтъкът на яйцата съвсем рохък, чаят горещ, а водата от потока му придаваше приятна сладост. Искри отскачаха от въглените с бяло-синкав оттенък и лек стълб дим се виеше спираловидно и милваше ноздрите с остър мирис. Но Люси нямаше апетит; тя не изпитваше никакво удоволствие, само си повтаряше, че тази вечер ще поговори с Франк… само с една дума, без да се сърди. В очакване на този момент тя го подканяше да се храни, като му избираше най-хубавите парчета.
	— Ти нищо не ядеш — каза Люси, хвърляйки му тревожен поглед. — Какво стана с твоя добър апетит?
	— Нищо му няма — отвърна той с раздразнение, — дай малко сладкиш и на Ана. Аз свърших вече.
	— Но — протестираше тя — ти обикновено се храниш така обилно, когато идваме тук.
	В отговор на всичко това той изпи чая си, стана и отиде да види улова. Не бяха хванали нищо и той извади въдицата от водата, като разгледа червея, окачен на края.
	— Мъртъв — промърмори, — без дори да извика едно „мамо“!
	Ана, която също бе станала, се изсмя късо на тази глупава шега — с онзи смях, който действаше на нервите на Люси.
	— Съжалявам, че си направих толкова труд да напълня кошницата — каза тя кисело. — Никой не пожела от плодовете, които съм набрала.
	— Ти поне си яла — каза сухо Мур, без да обръща глава.
	— Наистина, мамо — рече Питър, смеейки се с твърде убедителен вид, изтривайки пръстите си в тревата. — Днес ядох най-много, после татко, после Ана и ти най-малко.
	— Вземи кърпичката, мое дете — каза тя не без известна строгост, — и не се учи на лоши обноски.
	Така по странно рязък начин завърши техният обяд; след като чиниите, измити от Люси в течащата вода и избърсани от Франк — един вид молба за прошка, — бяха прибрани в кошницата, слязоха по брега на реката до морето.
	Следобедът вече изтичаше в размекваща горещина; мирисът на набраните къпини, смачкани от собствената си тежест, се отделяше като рядък парфюм: докато вървеше сред бръмченето на насекомите, Люси се чувстваше обзета от онази носталгия, онова почти болезнено желание, което често изпитваше — смътен стремеж към нещо, което трябваше да улови, да задържи с цялата си енергия.
	За да премине потока, стъпвайки на два плоски камъка, тя се обърна и хвана за ръка Франк. Ана можеше да ръмжи срещу изявяването на това право на собственост, ала малко я интересуваше. Тя беше влюбена и не го криеше. Прекосиха едно поле и обувките им пожълтяха от прашеца на златистите пъпки; после се усети мирис на солено в мекия въздух, разширеният поток, вече по-плитък, се разстла между пясъчните брегове. Камъчета по дъното се влачеха от кафеникавите морски водорасли, които се сплитаха, плавайки лениво; по стръмните брегове се издигаха над главите им остра трева и солена тръстика. След последния завой на потока те достигнаха брега на морето.
	Люси дишаше дълбоко соления въздух и рееше поглед над сините води на устието, където сред златната светлина бялото платно на един „кеч“ приличаше на нисколетяща чайка. Сега се чувстваше по-свободна, макар и не напълно в настроение, така както странното вълнение не я напускаше, дремещо и неуспокоено.
	По пътя назад, люляна от монотонното клатушкане на лодката, тя затвори очи и се престори, че спи; в действителност изпитваше особена умора, дължаща се на несъзнателното изразходване на нервна енергия. Останалите трима пееха в прекрасен хор, както й изглеждаше, и гласовете им се разстилаха, меки и глъхнещи, над спокойната вода, сливайки се с ритъма на веслата. Но тя нямаше сърце да се присъедини. Това бяха сантиментални песни, които пробуждаха у нея необяснима тъга… особено последната, изпята по настойчива молба на Питър, глупава детска приспивна песничка, която тя така често му бе тананикала:
P>
	Моят любим е далеч в океана, оттатък морската шир.
	Моят любим е далеч в океана, о, върнете ми моя любим.
P$
	Този досаден израз на любовта, звучащ в топлия и спокоен следобед, пробуждаше у нея остро като ужасна болка желание. Само здраво стиснатите й клепачи пречеха да не се търкулнат от очите й горещи сълзи.
	Когато стигнаха до вълнолома и Дейв дойде да им помогне да се качат, настъпи облекчение.
	— Да, великолепен ден — каза тя, усмихвайки се на свой ред на моряка, когото обичаше.
	Ала за нея кой знае защо това не беше хубав ден. Да, добре че се връщаше, дори добре, че виждаше веселото лице на Дейв, спокойно и здраво. Изведнъж й се стори, че е заминала много отдавна, и бе щастлива да се върне в своя чист и спретнат дом.
	Тя изкъпа Питър и го сложи да спи, после се преоблече и слезе долу. Увлечена в бродерията, тя изглеждаше спокойна, но вътрешно гореше от нетърпение Ана да се оттегли в стаята си. Тази вечер обаче тя се бавеше. Удари десет часът — без тя да се запрозява и да погледне стенния часовник. Най-после стана и каза „лека нощ“. Люси остана сама с мъжа си.
	Това беше очакваният случай, тя остави работата си и седна до него на дивана, на който той четеше вечерния вестник.
	— Франк — започна тя решително, — имам да ти кажа нещо за Ана.
	— Кажи, мила — промърмори той, без да вдигне глава, — слушам те.
	Люси въздъхна дълбоко. Преди да пристъпи към въпроса за миналото на Ана, искаше да даде на мъжа си последна възможност да проговори сам. Тя каза сериозно:
	— Ти познаваш Ана преди мене, нали, Франк?
	— Що за въпрос? — отвърна той непринудено. — Живеехме в един и същи град, Левънфорд, в течение на години. Играехме заедно на сляпа баба като деца.
	Тя стисна неволно устни.
	— Предполагам, че си я виждал често, когато беше в Белфаст.
	— Да, естествено.
	— Тогава защо — подзе тя още по-откровено, — защо не си ми казал нищо… за нейната история?
	Франк не вдигна глава, но тя забеляза, че той се втренчи внезапно във вестника и престана да потупва с пръсти коляното си.
	— Какво искаш да кажеш? — отговори той след известно мълчание.
	— Това, което казвам.
	Той се изправи бавно, обърна се към нея, без да проговори. Тогава, разбрала, че това мълчание е избягване на отговора, тя извика ненадейно с разтреперан глас:
	— Защо не си ми казал, че тя е имала дете?
	Това прозвуча като обвинение. С увиснала почти комично челюст той я загледа втренчено половин минута, преди да запелтечи:
	— Какво?… Ка… как научи това?
	— Не чрез тебе във всеки случай — отвърна тя разлютено и нервно, изтръгвайки всичко, което от два дни бе набирала в себе си, освобождавайки се от цялото емоционално напрежение на този следобед. — Трябваше да ме предупредиш, знаеш много добре. Да ме оставиш да поканя Ана тук, след като си знаел! И нещо по-лошо: да ме оставиш да й поверя къщата си, докато бях в Ралстън! Не е хубаво това, не го разбирам и това ме обижда. За бога, Франк, защо не ми каза?
	— Просто случайност — запротестира той, поруменявайки.
	— Не ме отегчавай.
	Той беше изненадан, че тя знае историята на Ана. Дали защото сам е имал намерението да й я разкаже? Да, той искаше да го стори, после, без да знае защо — поради свойствената му апатия, — не си направи труда. Не че беше възпиран от благородно и възвишено чувство, от гордост „да запази твърдо тайната на позора на Ана“. Не, той просто беше оставил нещата така. Един или два пъти беше помислил, после се поколеба и най-сетне пропусна да го направи. Съзнавайки всичко това, той се зачерви още по-силно и извика с нападателен тон:
	— Не ти съобщих, поради простата причина че това не те интересува. Ето обяснението. Щом държиш да го знаеш. Никога не е било твоя работа, никога.
	— Така ли? — изрече тя задавено. — Значи не ме интересува да зная каква жена приемам в къщата си? Защото ти обичаш да мълчиш, защото смяташ, че можеш да криеш нещо от жена си, трябва да допускаме в дома си лице, чиято репутация е най-малкото… непристойна.
	— Не се притеснявай — каза той, повишавайки гласа си. — Ана е моя братовчедка, не бива да се говори срещу нея, знаеш добре.
	— Ето нещо — отвърна тя със сдържана ярост, с очи, светещи от гняв, — за което аз не споделям твоите идеи. Позволи ми да ти го кажа направо. Ана не ми харесва: сега, когато я познавам и ми е известно каква е, не ми харесва. Разбираш ли? В лодката днес, за да ти дам пример, начинът, по който говореше за Едуард, беше направо отвратителен. Тя е дошла по моя покана. Може да завърши пребиваването си тук, но няма да търпя и най-малката глупост.
	— Глупост? — каза той с невярващ вид, ала руменината плъзна по лицето му. — Какво искаш да кажеш?
	Дребното й лице също се беше зачервило и тя му подхвърли с решителен тон, гледайки го в очите:
	— Като че ли не разбрах в Ардмор! — Иронията й беше хаплива. — Да види гледката! Защо не, „гледката“! — И се изсмя късо и студено.
	— Да, отидохме да се полюбуваме на гледката — измърмори той, — нищо повече. Какво мислиш, че сме правили, за бога?
	— Не викай така — каза тя с нисък глас. — Безполезно е да показваш на Ана как се отнасяш с жена си.
	Тя се спря трепереща и понеже го обичаше, потърси фраза, която би могла да го нарани най-дълбоко:
	— Ти тича след нея през целия ден и до вечерта се държа така спрямо мен, направи ми такава сцена… Трябваше да се засрамиш.
	— Казвам ти, че не тичам след нея. Какво лошо има в това, че съм се опитал да развлека братовчедка си? Не бях ли ти обещал да го направя?
	— Познавам те, Франк — каза тя бавно със стиснати устни, — и знам, че развличането не е по твоя вкус. Не си въобразявай, че ще ме измамиш и за минута. Нещо повече… обичам те. Аз ти помагам от девет години през лошите, както и през добрите дни. Нищо не съм скрила от теб… няма да те оставя да бъдеш смешен — при положението, в което сме. Ще направиш добре в бъдеще да не се занимаваш повече с Ана…
	— А, ето каква била работата — изръмжа той предизвикателно, — госпожата ми дава заповеди. Добре! Ще ти повторя: Ана не е тичала след мен — според твоя израз, — нито аз след нея. Знаеш, че нямах желание да я приемам тук, ти я покани. Да, ти: ти поиска да дойде, а сега й обръщаш гръб и ми заповядваш да сторя същото. Мисля, че си си загубила ума. Но понеже повдигаш този въпрос, позволи ми да ти кажа, че няма да се оставя да ме командваш. Ще се държа така към Ана, както ми харесва, и още повече сега, когато ти се отнасяш към мен така. — При тези думи той отново грабна вестника и го разгъна като преграда помежду им.
	Тя гледа в продължение на една минута този опънат лист, който той не четеше, разбира се. Беше уверена в това, пребледняла, с пламтящи очи, натъжена, наранена и разгневена. Ето резултата от нейния спокоен разговор с него, това предизвикателство, тази абсолютно неразумна съпротива, неговата откритост, неговия съвет, неговата предпазливост. Знаеше, че е постъпила добре, че намесата й е оправдана и на законното й предупреждение той бе противопоставил поток от укори. Никакво обяснение за постъпката му, никакво оправдание за мълчанието. Тази последна мисъл я прободе като острие от кинжал.
	Изведнъж Люси се изправи пред него и заяви твърдо:
	— Предупреждавам те, Франк. Ти си имал причина да скриеш от мен тази история, без да предполагаш колко ме нарани това. Но аз те обичам твърде много, за да ти позволя да вредиш на себе си. Не забравяй това; то ще ти обясни всичко, което ще направя оттук нататък.
	С високо вдигната глава, с очи, премрежени от неочаквани сълзи, тя бързо излезе от стаята.


>>	VII

	Тази нощ Люси спа лошо, сънят й бе неспокоен. Събуди се, спомни си разправията с Франк и главата й пламна от безумни идеи, които прехвръкваха като призраци през нейното състояние на вцепененост. Разбира се, беше свършило, но тя продължаваше да чувства тежест от мъчителното впечатление, че между тях се изправя бариера и че само искреното помирение би я премахнало. Още топла от съня, с тънка нощница, и сплетена коса, паднала върху рамото й, тя го наблюдаваше скришом, обзета внезапно от желание за помирение. Беше силно влюбена в него. Чувствайки го така близо до себе си, изпита силно желание да го прегърне и да му го каже. Обичаше изправената му глава, правата линия на носа му, отпечатъка на изящество, което го отделяше, струваше й се, от останалите членове на семейството — макар Едуард да го притежаваше също, само че в по-малка степен, — и не само от неговото семейство, казваше си тя, но от всички. Сърдечността му правеше от него едно-единствено същество: Франк… нейния Франк. Когато той се обърна и застана с лице срещу нея, тя се усмихна сдържано, като дебнеше дали ще й отговори.
	— Великолепна утрин — промълви тя.
	— Да, хубава — отвърна той.
	Изразът на Люси се промени, не от думите, а от тона, който означаваше равнодушие към времето и към нея, огорчението му не бе преминало още. Тя не показа лошото си настроение. Снощи й бе трудно да определи точно положението, но сега имаше причини да го направи, макар че не желаеше да подновяват спора. Колкото до напрежението между тях, то щеше да изчезне скоро, като се има предвид какво бе решила да стори за него през този ден…
	Тя почака няколко минути, питайки се дали да му предложи да донесе чаша чай, както правеше понякога в неделя, тъй като строгото възпитание на Нета не й позволяваше да влиза в стаята на женени… но той не даде да се разбере, че ще оцени подобно добро намерение. С бързо движение тя извади нежния си крак върху ръба на леглото. Тогава той се реши да заговори със свадлив тон:
	— Няма нужда да ставаш толкова рано.
	— Време е, Франк, имам много работа. Не забравяй, че господин Ленокс ще дойде тази вечер.
	Той се протегна, следейки движенията й, докато тя се обличаше, и най-сетне каза намръщено:
	— Когато забогатея, няма да ставам преди десет часа.
	— Още не си стигнал дотам — рече тя, оправяйки бързо прическата си с гръб към него. Не обичаше неговата ленивост.
	— Ще стане скоро, ако ти не ме провалиш преди това — измърмори той.
	— Не говори така, Франк — каза тя с тъжен глас, тонът му й причини особена болка, но тя я прикри и добави сериозно: — Почакай малко, и ще видиш какво ще кажа тази вечер на господин Ленокс — и без да довърши, тя излезе с израз, който искаше да каже: „Стани и ела с мен и Питър на църква“.
	Франк прие отново обиден вид: очевидно не убеждението го караше да ходи редовно на църква, а влиянието, което той усещаше сега повече от всеки друг път. „Няма да имам никога мир“ — мислеше си лениво. Изглежда, че щеше да е така, защото, докато се излежаваше, вратата се отвори и влезе Питър. Доловил настроението на баща си с един чистосърдечен поглед и възползвайки се от неделната утрин, той скочи върху голямото легло.
	— Сега ще си поиграем, татко — изрече заповеднически. — Искам да се позабавляваме.
	— Да разкажем някоя история? — попита Мур без ентусиазъм, гледайки детето — това бе заниманието, което най-малко го отегчаваше.
	— Не, играта с краля от крепостта.
	Франк изръмжа. Той, разбира се, обичаше сина си… да, смяташе, че го обича, но да го забавлява сега, тъкмо тази сутрин, след досадната история с Люси снощи? Защо отдаваше такова значение на идването на Ленокс?
	Не можеше да упрекне Люси в нищо, признаваше заслугите й и в действителност я обичаше много повече от сина си. Понякога обаче, стиснала малките си бели зъби, тя добиваше вид, който напълно му разваляше настроението. Чувстваше се като глупак. Но този път нямаше да отстъпи, не. Щеше да докаже веднъж завинаги, че е господар в къщата си.
	— Хайде, татко — извика отново Питър, — да играем на краля от крепостта.
	— Добре — отвърна Мур нетърпеливо, поразен от иронията в тези думи. — Не бъди досаден.
	Историческата игра започна. Бащата издигна на коленете си малкия с тананикане, последва внезапно и страшно падане, заразителен смях, полет на малка пижама на червено и синьо райе и престорено зашеметяване. Питър се смееше до сълзи, докато Мур изглеждаше, както винаги, по-малко чувствителен към очарованието на играта и изпитваше по-скоро досада, докато викаше „предавам се“.
	Отдолу се понесе приятна миризма на пържена сланина и се чу ясно гонгът за първата закуска под упоритите удари на Нета.
	— Бягай сега, детето ми, и се облечи — каза Мур. Протягайки се още веднъж, той също стана, облече се и последва сина си.
	Люси и Питър вече бяха на масата, но Ана още не беше дошла — ползвайки се с привилегията на гостенка, тя беше получила закуската си в леглото, както и правото — ако въобще отидеше — да чуе по-късната литургия.
	Тримата закусваха заедно. Приятната утринна светлина нахлуваше през прозореца и осветяваше чистото лице на Люси, озарявайки очите й, силата в точните движения на ръцете й, тази сила, с която се мъчеше да сближи техните три същества и да ги държи тясно свързани в топло и мистично единство. Това чувство на сплотеност й допадаше, защото засилваше спокойното доверие, с което тя гледаше на света. Сетне по пътя и в църквата с Питър между тях, свързващ ги с двете си протегнати ръце, тя изпита горещо вълнение и чувство за сигурност, което стегна гърлото й. Не беше ли по-добре, мислеше си тя, Ана да стане, да се облече прилично и да отиде на църква като отделно семейство, вместо да стои в леглото и да се присмива на религията? Ако такъв бе вкусът на Ана, нейният не бе такъв и докато е жива, не ще търпи подобен стил у Франк.
	След службата, щом стигнаха брега на морето, тя се спря и каза на мъжа си:
	— Разходи се с Питър до обяд, аз имам работа, трябва да приготвя всичко за довечера.
	— Не ми се ходи много — промълви той, — ще се прибера с теб.
	— Не, Франк — настоя тя, — искам да се разходите на въздух двамата, полезно е.
	— Ела, татко — извика Питър, теглейки го с всичка сила, — ще отидем за диви кестени в гората Джилсън.
	Франк не отговори, а Люси оправи връзката на Питър и остана за момент усмихнато загледана, докато двамата се отдалечаваха. Това бе усмивка на притежател, зад която се криеше нещо почти съдбовно. Какво бяха за нея тези две същества, Франк и синът на Франк. Сетне се завърна спокойна вкъщи.
	Тя наистина имаше много работа, канеше се да приготви отрано вечерята. Обедът щеше да бъде според думите й „надве-натри“, но затова пък вечерята щеше да го компенсира.
	Не че се приготвяше за чревоугодници. Не. Без да държи сметка за притесняващото присъствие на Ана в къщата й, тя бе решила да изпълни решително проекта, който отдавна зрееше в главата й. Затова именно бе поканила господин Ленокс и готвеше по този случай вечеря. Щеше да го притисне в удобния момент и хванат ненадейно, снизходителен и добре разположен от хубавото ядене, той положително щеше да се покаже благосклонен към молбата й.
	Положително! Да, действайки из кухнята си, тя чувстваше, че планът й ще бъде ефикасен. Отдавна бе разбрала, че Ленокс е добронамерен към нея, той приемаше винаги с готовност поканите й. Освен това не бе вече млад, бе загубил съдружника си, а имаше желание да разгърне работата си, като внесе и разпространи новия продукт. Получаваше се отлично стечение на благоприятни обстоятелства, нещо повече дори, рядък случай.
	От друга страна, тя бе убедена, че Франк имаше право на такъв шанс. Отдавна работеше като служител — с прилична заплата без съмнение, но със заплата все пак — и вече бе време да получи по-високо ниво. Нейната амбиция и нейното решение, тя бе убедена в това, щяха да й помогнат да осъществи плана си. Смяташе да предложи на Ленокс да даде на Франк част от печалбите. И защо не? Нищо по-естествено от това. От десет години насам Франк пътуваше за сметка на фирмата и бе готов, разбира се, да откупи своя дял. Сегашният им капитал бе скромен наистина — тя се изнервяше дори от стойността му, — но можеха да внесат лихвите на части. Или пък Ричард да му отпусне аванс… Какъв риск имаше в това? Същественото бе да заинтересува Ленокс, а тя имаше предчувствието, че тази вечер ще успее, като за случая използва целия си такт.
	Изведнъж настроението й се промени, галопиращите мисли усилиха вярата й.
	На обяда, който благодарение на несъмнените й качества на домакиня не бе приготвен надве-натри, както бе обявила, тя бе в странно щастливо разположение на духа. Сякаш не беше същата — завладяна бе от ентусиазъм, стремеше се да се хареса. Изричаше неочаквани духовитости и забавни забележки. С Ана бе подчертано любезна и блестящите й очи, впити през масата в гостенката, сякаш казваха: „Бъдете по-весела, ако можете“. Остроумията й изтръгнаха усмивки дори от Мур.
	— Какво се промени така изведнъж? — погледна я многозначително той.
	— Почакай и ще видиш.
	Това бе една от онези любими фрази, доказващи нейния талант да нарежда и да организира нещата, да смайва. Тя естествено не бе загадъчна, но в този момент не искаше да разкрие предварително скъпоценния си проект, за да не я критикуват и укоряват.
	— Можеш да бъдеш много смешна, когато искаш, мамо — казваше Питър.
	— Сигурно е получила пари — каза Ана на Франк — или пък се готви за нещо важно.
	— Ще бъдете изненадани — заключи Люси и това прозвуча почти като предизвикателство.
	Ставайки от масата, тя обяви, че иска да си почине, нещо, което нямаше навик да прави. Но бе решила вечерта да бъде в най-добрата си форма и затова се качи в стаята. През прозореца видя как Питър тича към кея, където Дейв работеше на катера „Орел“ въпреки неделната почивка. Тя инстинктивно се свъси. Отсъствието на Питър я караше да предполага, че Франк и Ана са останали долу сами. Толкова по-зле! С възбудения си дух, отдадена цяла на своя проект, тя прогонваше в момента всичко, което би могло да й попречи. Свали роклята си, легна на леглото и затвори очи.
	Уморена от безсънната нощ, Люси се събуди късно следобед. Слънцето огряваше с почти водоравен лъч незабравките, които красяха стената на стаята. Погледна часовника и се успокои — имаше достатъчно време. За момент остана изтръпнала, сякаш бе в някакъв недействителен свят — да се пробуди посред бял ден, в този час и сама. Размърда се, стана, облече се бавно и особено грижливо, направи с вкус прическата си. Освежена, успокоена, готова да стори най-доброто за Франк, тя слезе и заедно с Нета хвърли последен поглед върху масата, „където не липсваше дори лъжица за сол“, както убедително заяви слугинята.
	В шест часа на вратата се позвъни. Тя почака, за да се успокои, защото беше малко нервна, прегледа за последен път трапезарията, за да види дали всичко е на мястото си, и чак тогава се затича към вратата.
	— Влезте, господин Ленокс — извика тя възторжено, — знаех, че сте вие. Позволете да ви помогна. Добре изглеждате!
	Любезна усмивка повдигна мустаците му и разкри възжълти изкуствени зъби.
	— Хе, хе, не много зле — отвърна той вежливо, искайки да каже, че здравето му е отлично. — И мисля, че се чувствам още по-добре, като ви виждам.
	Тя му се усмихна на свой ред — началото бе чудесно.
	— Винаги сме се разбирали с вас — каза тя с тон на сдържана интимност, за която допринасяше малкото преддверие, сякаш умалено допълнително от широкото му палто, окачено тук.
	— Вярно, хе, хе, така е — съгласи се той, като разтриваше ръце. Наистина Ленокс обичаше посвоему Люси Мур. „Тя е свежа като роза — казваше си често, — истинско бижу.“ Той я хвана под ръка, докато го водеше към салона, където бяха другите.
	— Питър — извика тя бързо, — стани, детето ми, и отстъпи това кресло на господин Ленокс.
	— Благодаря, благодаря. Не държа да бъда близо до огъня, тук съм много добре.
	Тя го настани удобно, сетне дипломатично остави разговора да се завърти около банални теми… бе твърде деликатна, за да се хвърли веднага слепешката. Не, не, това не беше нейният стил. В шест и половина, когато всичко вървеше чудесно, Питър се държеше добре, Франк говореше любезно, а Ана мълчеше, тя стана.
	— Сега — заяви тя с подчертано усърдие — ще направя сама кафето. Знам как го обичате вие, господин Ленокс. — Страшно ласкателство, съзнаваше го, ала компромисът бе оправдан.
	В кухнята не направи нищо по-особено от друг път да приготви кафето; със страни, леко поруменели от огъня, удари гонга и влезе в столовата. Като добра домакиня ги посрещна на вратата.
	Вечерята, на която възлагаше толкова горещи надежди, започна в приятно настроение и дух на сърдечност. Менюто бе отлично — вкусен студен език и печена кокошка, прекрасна салата, торта с ардмърски черници, сирене. При вида на тази трапеза погледът на Ленокс се разнежи още повече и той затъкна кърпата над второто копче на жилетката си.
	— Малко пилешко, Ана? — попита Мур, разрязвайки птицата. И той й даде великолепно парче бяло месо. — Нож, който не реже, що за нож е! — процеди през зъби. Нищо не го отегчаваше така, както рязането на месо.
	— Дай от пилето и на господин Ленокс — каза Люси, — другото бяло месо.
	— Имам слабост към такъв език — каза Ленокс, докато размазваше горчицата с ножа си. — Опитайте, госпожо Мур.
	— Имам си всичко — отговори тя живо. Тази вечер очите й бяха само в чинията на нейния гост. — По-скоро се погрижете за себе си.
	— Нищо чудно, че обичам да идвам тук от време на време — каза той двусмислено, докато сърбаше шумно кафето си. Сетне избърса брадата си и се обърна към Ана: — Решихте ли кога ще заминете?
	Тя се усмихна. Беше ли забелязала прикритото предизвикателство на Люси? Досещайки се за това, което се подготвя, тя сякаш имаше намерение, спокойна и иронична, да се позабавлява малко тази вечер. Във всеки случай тонът й бе необикновено любезен, а и държанието й по-предизвикателно от всеки друг път.
	— Промяната ми се отразява чудесно — вдигна очи към него Ана.
	— Тя няма защо да бърза — намеси се Мур. — Може да остане колкото иска.
	Люси сложи чашата си на масата и го погледна изпитателно.
	— Нека оставим Ана свободна, Франк, може би има други планове.
	— О, никакви планове — отвърна тя весело и понеже наведе глава, черната й коса заблестя на светлината, естествено лъскава. — Впрочем никога не ги правя, върша това, което ми харесва.
	— Вие сте твърде модерна млада жена — рече любезно Ленокс.
	— Комплимент ли е това? — промълви тя сякаш на себе си.
	— Не бих казал, не — отговори той, поглеждайки косо под кърпата си. — Личи, че гледате на живота откъм веселата му страна.
	— По това именно се различаваме, Ана и аз — каза Люси, леко раздразнена от приятелството между Ленокс и Ана. — Обичам да имам цел, обичам да работя, за да я постигна. Не мога, струва ми се, да се оставя да ме носи течението.
	— Това обаче е толкова приятно — отвърна Ана с неизменната си неопределена усмивка и особеното си спокойствие да приема нещата, каквито са. — Ако се хвърлите напред с наведена глава, рискувате да я разбиете рано или късно в някоя стена. Какво ще кажете, Франк, обичате ли борбата заради победата?
	И тя се обърна към Мур, който гледаше в чинията си.
	— Не зная — отвърна той, видимо притеснен. — Мисля, както повечето хора. Не намирам работата по-забавна от друго нещо. Човек работи от нужда, не за удоволствие.
	Люси бе съсипана. Той беше луд, за да говори такива неща пред Ленокс, и то тази вечер!
	— Каква глупост, Франк! — извика тя, скривайки досадата си зад изкуствена усмивка. — Твоята работа те интересува много, никой не го знае по-добре от мене. Миналата вечер ми разказваше как те поглъща, какви великолепни възможности ти предлага.
	— Вие бихте могли да поставите на негово място Люси — каза кротко Ана. — Ще бъдете богато възнаграден за тази идея.
	Ленокс изведнъж започна да се смее, оставяйки празната си чаша.
	— Тя има право — обърна се неочаквано към Люси. — Вие сте надарена за търговска работа. Да, аз искрено мисля, че вие ще вършите работата на вашия мъж по-добре от него. — И прибави с шеговит тон: — Ако някога решите, остава само да ми се обадите.
	Тя почервеня, чувствайки, че заради някаква амбиция, повлечена от неуместната забележка на Ана, цялата й стратегия се обърна срещу самата нея. В момента, когато искаше да убеди Ленокс в безспорните качества на Франк, той ги омаловажи, за да възхвали така глупаво нейните собствени. Това бе непоносимо. Тя схвана веднага, че случаят й се изтръгва от ръцете. Даде си сметка, че не трябва да го изпуска, макар че може би щеше да бъде по-полезно да се откаже от разискването, за да го подхване след осем дни. Не, шансът й се бе представил сега, трябваше да го улови окончателно, преди да е изчезнал.
	Тя пое дълбоко дъх и събра всичкия си кураж, без да забележи лекия ироничен блясък в очите на Ана, която я наблюдаваше.
	— Именно по този повод искам да говоря с вас, господин Ленокс, във връзка с положението на Франк.
	— Неговото положение е добро — погледна я въпросително той.
	— Знам, че разширявате работата си — за миг се поколеба, после решително подзе, — и мисля, че ще имате нужда от някого… вероятно, за да ви помогне в допълнителните задачи, които ще наложи това разширяване.
	Настъпи дълго мълчание и тя почувства, че всички погледи бяха впити в нея, сетне Ана се намеси и извика:
	— Вие изпихте кафето си, господин Ленокс, дайте ми чашата си, за да ви дадат друга.
	— Е, е! — каза той колебливо. — Благодаря много.
	— Мислили ли сте върху това, господин Ленокс? — продължи твърдо Люси, вземайки чашата. — Представяте ли си какво би могло да донесе едно такова разширяване на дейността ви?
	— Господи — изрече Ленокс, вземайки внимателно парче бекон, — не съм сигурен, че работата ще нарасне, защото смятам да намаля за известно време сделките с Ирландия. — Той остави вилицата си и замълча. — Освен това вече не съм така млад…
	Люси се наведе и впи сериозен и умолителен поглед в него, като дишаше пресекливо, толкова беше неспокойна.
	— Затова именно помислих, че може би — тя леко заекваше, но продължаваше да говори открито — ще помогнете на Франк да напредне и ще му дадете определен процент от печалбата.
	Тя каза каквото имаше да казва и сега той я гледаше изпитателно, сетне промърмори:
	— Е, добре, добре, не се бойте, малка госпожо.
	Мур правеше отчаяни физиономии и беше почервенял от притеснение.
	— Сега не е моментът да обсъждаме такива въпроси — каза той, — нека завършим вечерята.
	— А не искате ли поне да опитате, господин Ленокс? — настоя Люси без вълнение, но чувстваше, че устните й пресъхват… — Сигурна съм, че няма да съжалявате. О, да, мога да ви уверя в това.
	Той не издържа настойчивия яркосин поглед на младата жена и се обърна към Ана, която продължаваше да се усмихва любопитно.
	— Как намирате това? — попита малко стеснително. — Да се поставя такъв въпрос на един гост.
	Ана го загледа с големите си очи по-скоро със симпатия заради неловкото му положение.
	— Убедена съм, че не искате да говорите по работа в момента — каза тя кротко, — на маса и особено в неделя.
	Люси направи импулсивно почти гневно движение, но се спря веднага. Стрелна с поглед братовчедката, но се овладя, и като не взе под внимание забележката, каза решително на Ленокс:
	— Ще ви бъде от полза да имате съдружник. А моят брат би внесъл всички суми, които са необходими.
	— Но, Франк — намеси се Ана, отворила широко очи от изненада, — не заявихте ли… искам да кажа… желаете ли… сигурно не ви харесва?
	Мур трепереше, страните му бяха червени.
	Кой мъж иска жена му да урежда кариерата му? И още повече пред Ана! Това го караше да се чувства ленив, неспособен, глупав. А тази сутрин именно той си бе обещал, че ще държи на достойнството си вкъщи. Хвърли недоволен поглед към Люси и измърмори тихо:
	— За мен това е нещо ново, не съм очаквал, че ще се разисква този въпрос.
	— Добре тогава, да го оставим за момент — каза Ленокс с кратък многозначителен смях, — да го отместим настрани, а по-късно може би ще размислим по него.
	Люси пребледня и затрепери. Инстинктът й подсказваше, че Ана ще й попречи, и тази мисъл я накара да се бори настървено.
	— Защо да не го уредим веднага? — каза тя с изтънял глас. — Нито вечерята, нито неделята пречат да кажете „да“ или „не“.
	— Е — погледна я той живо, — може би е добре, дете, че поставихте искането си именно тази вечер.
	Тя трепна при този суров отговор, макар да съзнаваше, че беше точен. Сигурна беше, че без намесата на Ана той никога не би се осмелил на подобен тон. С усилие запази самообладание.
	— Вие ни познавате отдавна, господин Ленокс — продължи тя със спокоен глас и пресилена усмивка. — Вече десет години Франк работи за вас. Това заслужава внимание. Помислете, моля ви.
	Той остави вилицата и поглади къдравата си брада, явно смутен:
	— Съвсем не е въпрос за „да“ или „не“, има нещо друго. Не съм привърженик на бързи и резки промени.
	Ана отново се намеси разумно:
	— Ако предприемете промяна, няма ли да е добре да поверите на Франк агенцията в Белфаст? Той отбеляза значителен успех, когато дойде тук, а служителят, който е сега там, не прави чудеса.
	Люси вдигна енергично глава — това вече бе прекалено! Намесвайки се по този начин, Ана се противопоставяше на крайния резултат — да накара Ленокс да даде на Франк един нищо и никакъв аванс. Ала да му предостави агенция, която струваше малко повече от сегашното му състояние… това бе лудост.
	Люси изпитваше желание да изкрещи някоя нараняваща дума, да извърши нещо, което би счупило стъклата, образно казано. Какво я засягаше Ана, защо се месеше по такъв непростим, глупав начин? Тя не можеше да се сдържа повече. Отмести погледа си от Ленокс, впи го сурово в Ана и каза с треперещ глас:
	— Струва ми се, че това не ви интересува, Ана. Не държа непременно да отида в Ирландия.
	— Това е страна с особен чар — отвърна тя любезно. — Там вали много, но така се поддържа зеленината. Трябва да видите детелината…
	Нейната чистосърдечност бе дяволска.
	— Сигурно не би ни се понравило — отвърна Люси с треперещ глас, тласкана от нуждата да нанесе на свой ред удар. — Но може да е подходяща за вас. Вие сте се развличали добре там. Вероятно имате основание да обичате тази страна?
	— Да… възможно е да имам — рече Ана замислено.
	— Може би някоя съвсем лична причина?
	— Кой знае — отвърна, без да мигне.
	Настъпи известно неудобство. Ленокс гледаше в тавана, а Мур наблюдаваше с мрачен израз огъня. Хармонията бе нарушена.
	— Вижте — подзе най-сетне Ленокс, който бе имал време да събере мислите си. — Аз имам свой начин на работа. Да познаваш всички, значи да не познаваш никого — също като търговията на едро.
	Последва дълго мълчание и Люси почувства как сърцето й бие болезнено. Търговия на едро! Преди малко тя бе уверена, че той е на път да отстъпи. А сега поради непоправимата намеса на Ана той бе станал изведнъж враждебен и би могъл да остане трудно досегаем в течение на месеци. Имаше за какво да бъде разгневена. Работата беше спъната, прекъсната, провалена, и то заради Ана!
	— Дай ми кафе — каза Мур навъсен.
	Не без колебание Люси протегна ръка — суровостта и скритият гняв на думите му я нараниха. Като че ли на нея трябваше да се сърди! Възцари се мъчителна тишина. Тя толкова страдаше от любовта си, че лицето й се опъна и зачерви.
	— Дейв ме докара с „Орел“ — обади се най-сетне Питър, който нямаше дори представа за напрежението. Никой не обърна внимание на думите му.
	— Защо — попита Мур — Нета е подсладила толкова тортата? Направо я е развалила.
	— Аз правих тортата — каза студено Люси.
	— Според мен е прекрасна — побърза да каже Ленокс, — чудесна е!
	Мур, който не се съмняваше в това, остана смутен — обикновено Нета правеше тортите. Без да каже дума, Ана отхапа бисквита, като че ли се забавляваше безкрайно.
	Мълчанието продължи, ала Ленокс оправи гласа си и каза спокойно, побутвайки чинията си:
	— Във всеки случай ще взема на драго сърце още едно парче, тортата е забележителна.
	— Приятно е да се констатира, че имате добър апетит — забеляза Ана вежливо, както би казала Поли.
	Сервираха му второ парче и той завърши последен с израз на човек, вечерял много добре. Люси го наблюдаваше и чувстваше колко разположен е към нея. Помисли си с горчивина какво щеше да получи, ако Ана не се бе намесила по този непоносим начин. Тя се ядосваше, а пръстите й дробяха нервно в чинията парчето торта, от което не бе вкусила. Известно време останаха мълчаливи, сетне Ленокс се раздвижи.
	— Време е да тръгвам — каза той, — дойдох рано, за да си тръгна рано.
	Тя не се възпротиви и докато всички ставаха, почувства, че това е само претекст.
	— Ще ви придружа — каза Мур.
	— Аз също ще взема малко въздух — обади се Ана, — вечерта е великолепна.
	Този път вече Люси почувства как кръвта й се качи в главата, усети, че Ленокс я гледа, и я обхвана дива ярост. Не можеше да ги придружи — беше почивен ден на Нета, трябваше да приспи Питър. С премрежени зачервени очи тя ги съпроводи до преддверието.
	— Лека нощ и хиляди благодарности — каза Ленокс, стискайки й сърдечно ръка, както винаги.
	Тя остана на прага, сгорещеното й лице усети свежестта на въздуха, погледа ги как слизат по алеята, след което с неволна въздишка, която сякаш излизаше от дълбочината на цялото й същество, се върна вкъщи.
	Ето всичко, което бе постигнала — едно нищо. А Франк… чувстваше горчива обида от поведението му. Тя бе държала на неговата сделка повече от всеки друг, вече я бе видяла осъществена в мислите си, а той й бе говорил така грубо. И Ана… да се намеси по такъв подозрителен, толкова отвратителен начин. В действията й имаше такава очевидна преднамереност, че я заподозря веднага. Ах, тази Ана! Сама в празната стая, Люси опря челото си до студения мрамор на камината и извика в паметта си образа на тази жена. Как я ненавиждаше! Нейното равнодушие и спокойствие, нейният загадъчен поглед, преследващ Франк! Сладникавите й приказки, дори само движенията й, които отначало й изглеждаха уравновесени и естествени, й бяха станали отвратителни, защото бяха лицемерни. Тя чувстваше, че занапред видът на Ана или просто мисълта за нея щяха да предизвикват в сърцето й омраза.
	Тя се овладя, изкачи се горе с Питър, оправи леглото, после се върна в трапезарията. Знаеше, че не трябва да мисли, и тъкмо затова мислеше. Възбуденият й дух, в който ферментираше квасът от гняв и подозрение, припомняше с ярост унижението й, каквото без съмнение тя бе изпитала. Този неочакван завой, внезапният неуспех на нейния великолепен план й създаваше мъчително впечатление за загуба и пробуждаше у нея с нарастваща сила всички смътни опасения от предишните дни.
	Защо Ана се бе осмелила да се меси в работата на Франк по подобен коварен начин? Нямаше никакво право да предопределя бъдещето му. На дъното на всичко това се криеше нещо, което тя трябваше да потърси и да открие. С някаква особена настървеност желаеше да намери приемлив отговор на този възбуждащ въпрос.
	И Люси започна да се връща в миналото, свързвайки нещата, които можеха да бъдат доказателство и очевидно обяснение за поведението на Ана — тук един поглед, там изпусната дума. Тя обобщаваше своите съмнения, опитваше се да определи връзката им със страховете си! Безукорна, каквато наистина беше, тя естествено подозираше Ана. Сигурна, че собственото й поведение не предизвиква никакво възражение, логично бе мотивите на Ана да й изглеждат противоположни на нейните. Не звучеше ли постоянно в ушите й този отвратителен отзвук от миналото? И тя бе започнала да мисли въпреки волята си за онзи нещастен епизод, да си представя обстоятелствата, при които се бе случил, да извиква в паметта си дори образа на детето — без име и сега мъртво, — чиято майка беше Ана. Без да може да си го обясни, започна да чувства, че имаше смътна и косвена връзка между мистерията на онова тайно раждане и нейната собствена нерешителност. Чрез несъзнателната връзка на идеи и чрез тъмното и необяснимо сближаване между тях тя ги свързваше в мисълта си и в подсъзнанието си, като виждаше нещо общо, макар още неосъществено. Ако знаеше нещо повече за това приключение в живота на Ана, не би ли имала ключа на нейното поведение, ключа дори за самата й личност? И ако тя приемаше Ана, нямаше ли да си обясни тогава поведението й спрямо Франк? Ана и Франк… Ценният ум винаги стигаше до тази неизбежна безизходност — връзката между двете имена предизвикваше у нея асоциация, чийто смисъл не можеше да улови.
	Изведнъж Люси трепна от отварянето на външната врата и долови гласовете в преддверието. Още с влизането на Франк, който беше сам, тя доби твърдо и решително изражение.
	— Е — каза той тихо, — ти ме направи смешен тази вечер, и то заради нищо.
	Тя стисна устни. Да я обвинява той, който заедно с Ана бе подготвил нейното поражение, бе така жестоко абсурдно, че тя не можеше дори да се брани.
	— Ти сам се направи смешен — извика тя. — Ленокс щеше да ти създаде положение, сигурна съм, щях да го склоня. — Отпуснала ръце, заключи: — Щеше да е толкова хубаво!
	— Ти ли ще преценяваш? Не си въобразявай, че си го накарала да прави това, което ти харесва… нито че ще ме водиш винаги за носа.
	— Не е истина, Франк — извика тя възбудено, — знаеш го прекрасно. Желая само доброто ти, това е всичко.
	— Моето добро? — процеди той. — Всички знаят, че ме държиш вързан… дори Ана.
	— О, Ана! — Тя вложи в произнасянето на това име неизразима ярост.
	— Да, Ана. Докато тя е наша гостенка, ще те моля да бъдеш малко по-вежлива. Напоследък се държиш ужасно с нея. Тя е моя братовчедка, не го забравяй!
	— Твоя братовчедка! — повтори тя с треперещ глас. — Много добре! Затова ли трябва да бъде предпочитана пред твоята жена?
	Той запали цигара, без да престава да я наблюдава, сетне хвърли угарката в огъня и рече сухо:
	— Струва ми се, че те помолих да бъдеш вежлива с нея.
	Без да си дава вид, че го чува, тя го загледа с искрящи очи.
	— Ще ти поставя един елементарен въпрос: защо си толкова благосклонен към Ана?
	Той поклати сърдито глава.
	— Какъв дявол те е обзел тези дни? Твой роб ли съм или какво, за да ме подлагаш на разпит?
	— Разпит? — запротестира тя. — Ти знаеш добре, че не става въпрос за това. Питам те направо.
	— По дяволите тези твои въпроси — отвърна той гневно. — Запази ги за себе си и не ми досаждай, не ме прави на глупак, години вече вършиш само това, ясно ли ти е?
	При този детински упрек очите на Люси засвяткаха от гняв. Тя не можа да се сдържи да не каже със задавен глас:
	— Мисля, че няма в какво да ме упрекнеш, Франк. Ти сам знаеш бил ли си щастлив с мен или не.
	— Прекрасно — рече той сърдито. — Ти си самото съвършенство. Когато вървиш, чувам как крилете ти пърхат.
	Тя не отговори, но му отправи поглед, изпълнен с горещ упрек. За момент остана неподвижна, сетне се запъти неочаквано към дивана, взе ръкоделието си и за да се престори на заета, започна да шие с треперещи пръсти; той от своя страна също се затвори в мрачно мълчание. Така останаха безмълвни, после той стана.
	Въпреки волята си тя направи бързо движение, очите й се замрежиха от сълзи.
	— Има ли нещо — тя гореше от желание да се помирят, — което мога да направя за теб.
	— Отивам да си легна — отвърна той.
	— Но, Франк, няма девет часът… — Люси го погледна с изумление и протегна ръка. — Нека да смятаме въпроса за приключен. Все пак ние се обичаме.
	— Остави ме на спокойствие. Доста направи за мен тази вечер.
	Преди тя да изрече нещо, той излезе. Люси остана за момент съвършено неподвижна, долавяйки горе неговите бавни движения, които затихнаха, когато той си легна. Тя продължаваше да гледа втренчено, но гневът й бе успокоен, заличен от странно съжаление и несъзнателна мъка.
	Най-после тръсна нетърпеливо глава, стана и нави стенния часовник над камината — всички задачи от тоя род, които по традиция принадлежат на домакина на къщата, бяха запазени за нея. Чак тогава се качи горе.
	Съблече се на тъмно и легна до Франк. Той не спеше, но се преструваше на заспал. Равномерното му дишане не я измами и това, което потвърди преструвката му, бе почти неуловимата напрегнатост на тялото, когато докосна нейното. Тя искаше да го заговори, чувстваше, че той няма да отвърне, а не можеше да понесе още един груб отказ — беше горда. Остана настрана от него, без да се движи, без да даде признак на живот, със затворени очи, за да избяга от бледата светлина на луната, която проникваше в стаята, размисляше… размисляше, за да открие онова, което още й липсваше.


>>	VIII

	Тя беше решена да изясни нещата с Ана, като бе определила времето за атака следобед, когато Питър сигурно ще е навън. Ще бъде спокойна, ще помни, че Ана е нейна гостенка, обаче ще й поиска обяснение за поведението й. Но на другия ден сутринта съвсем неочаквано Ана заяви, че ще отиде на надбягванията в Глазгоу — действие, което нямаше нищо общо с това, което Ана обикновено вършеше. Тя бе добавила: „Ще си купя и някои неща“, и бе взела влака в десет часа. Без да предупреди, без да поиска Люси да я придружи.
	Не че тя би отишла с нея. В действителност, макар да проваляше плановете й, заминаването на братовчедката й донесе невероятно облекчение. Чувстваше от сутринта, че й тежи главата, мисълта й бе смутена, помрачена от това странно и потискащо съмнение. Може би беше по-добре, че Ана бе заминала. Изпитваше нужда да остане сама, за да размисли. Непрекъснато й се струваше, че нещо в нея се бори, за да се освободи, нещо, което беше част от съществото й и от което трябва да се изтръгне чрез болка, за да намери успокоение.
	Докато се разхождаше из къщи като автомат, приготвяйки нещата на Питър за пребиваването му в Порт Доран в края на седмицата, тя се почувства далеч от обичайната си среда. Движеше се непрекъснато, като упорито се опитваше да изясни подозрението, което я измъчваше, да пропъди този призрак, който непоносимо се изпречваше пред нея.
	В началото се бе опитала да стане приятелка с Ана — признаваше си го. Беше я приела и беше положила всички усилия, за да я обикне. Но припомняйки си миналото, тя си даваше сметка, че от момента, когато Джо беше довел Ана, бе почувствала, че между двете се заражда тънка антипатия. Първата й мисъл, че харесва Ана, бе илюзия, въображение, преструвка, внушена от чувството й за гостоприемство. Тя никога не бе обичала Ана, гостенката не й вдъхваше доверие, те бяха двете противоположности. Първото съмнение дойде, когато на връщане от Ралстън бе заварила Франк и Ана заедно, твърде интимни. Сетне, малко по малко, камък по камък, се беше издигнала безформената грамада от съмнения, подозрения, недоверие, които произтичаха от характера на Ана Галтън и от влиянието й над Франк. Впоследствие пребиваването на Ана, прието с готовност, се беше превърнало от радост в заплаха, в нещо мъчително, почти злокобно. Очевидно бе, че тя не беше отговорна за това положение. Не би могло и да бъде иначе. Франк беше неин мъж, напълно доволен и щастлив от живота си с нея. Беше дошла Ана и щастието бе изчезнало. Безспорно вината беше у Ана. Но защо? Тя хапеше устни и проследяваше още веднъж тясната пътека на своите подозрения. Не беше ли открила любопитни двусмислици в думите на Джо, не беше ли забелязала нещо особено в поведението на Едуард? Тази странна атмосфера в свещеническия дом, почти мъчителната обърканост на госпожица О’Ригън… всичко това не идваше ли от накърненото благоприличие? И сетне поведението на Ана спрямо Франк… неговото упорито мълчание. Ако той беше принуден да мълчи, за да скрие нещо, тя веднага би разбрала… но той нямаше какво да крие, абсолютно нищо и все пак бе скрил от нея тази история, той, който беше в Ирландия тъкмо през същата година, не бе споменал за случая. О! Каква досадна, потискаща мисъл!
	Люси въздъхна дълбоко. Беше издигнала странна постройка във въображението си и за да я завърши, й липсваше само камъкът от свода!
	Може би този камък не съществуваше, може би я тласкаше единствено ревността. Макар че се бунтуваше при тази мисъл, тя я разгледа открито и я отхвърли спокойно. Не, не, ревността беше чувство на вроден егоизъм, а нейната любов не беше егоистична. При всяка дейност тя имаше за върховна цел само благото на Франк. Познаваше го толкова добре, разбираше го прекрасно и го обичаше така дълбоко, че не можеше да не страда, когато най-малкото нещо смущаваше неговото щастие или нарушаваше гладкия път на живота му. Това не бе от ревност, а от привързаност, от преданост, от благоразумие, да, това бе „сублимация“ на самата същност на нейната любов. Така си мислеше тя и бе напълно убедена в правотата си.
	Ана, разбира се, беше съвсем друга. Тя нямаше ни идеали, ни амбиция, нито цел, нито принципи. Нещастният епизод с детето, изглежда, характеризираше нейното отношение към живота. Иначе защо да не се омъжи за бащата на детето си и да не започне нов нормален живот? Но това не беше в характера на Ана. Без съмнение тя бе понесла това изпитание с иронично презрение, с една, така да се каже, перверзна принуда, за да стане по-безчувствена и по-безразлична.
	Мъжът, естествено, трябва да е бил слаб човек, личност без характер, лековат и нехаен, който чрез упорството на Ана е искал да избяга от задълженията си. И тя го е оставила. Струваше й се, че я чува как казва с ледено равнодушие: „Върви по дяволите, прави каквото искаш, аз те презирам“. Да, сигурно така е било.
	Но всичко това й бе чуждо, беше толкова далеч от нейното открито поведение. Ако например те с Франк бяха изпаднали в подобно положение, кой би могъл — тя си даваше сметка за това — да прояви непостоянство, лекота и дори неразумност, какво бъдеще щяха да си подготвят един на друг? Гибел — нищо друго.
	Тя въздъхна и затвори с коляно шкафа, в който подреждаше дрехите на Питър. Сетне се изправи и влезе в стаята на Ана, за да я оправи. Но на вратата се спря и няколко секунди я разглежда с недоволен вид. Какво отблъскващо безредие! Завивките на леглото бяха на топка — макар и гостенка, можеше да оправи поне него, — масичката с огледалото също бе в безпорядък, копринен чорап се показваше от наполовина затворен шкаф, на земята бе хвърлена риза. За срам и нощницата й беше небрежно изложена на показ — елегантна и изработена от бяла батиста, твърде различна от тази на Люси. Това я подразни безпричинно, стана й неприятно. Въпреки волята си изпита силно желание: „Нека да си замине по-скоро!“. Не, престоят на Ана не можеше, разбира се, да трае дълго. Тя ще бъде принудена да си замине и Люси няма да съжалява за това. Най-сетне си даде сметка за силата на враждата между нея и Ана.
	Люси започна да подрежда стаята, ала настроението й продължаваше да е мрачно. Нета работеше в кухнята, но независимо от това Люси държеше сама да разтреби тази стая. Смътно виждаше в действията си нещо символично — как Ана проваля и разпилява живота си, докато тя подрежда своя, и то удобно.
	Когато постави всичко на мястото му, събра бижутата — брошка и пръстен с опал, захвърлени небрежно (другите красяха в момента Ана), — за да ги постави пред огледалото. Отвори малката зелена кутийка, но изведнъж остана стъписана. Цялата се напрегна при вида на един предмет. Неподвижна и пребледняла, тя гледаше втренчено и усещаше, че изстина. Най-сетне протегна бавно ръка и извади предмета от кутията. Това бе снимка, не медальон — Ана не бе толкова сантиментална, — но тази малка снимка бе оставена тук може би от години, забравена като незначителна. Това бе портретът на дете, един нещастен образ, овехтял, захвърлен настрана отдавна, но още ясен и особено примамлив… толкова примамлив, че задържа смаяния поглед на Люси. Нямаше съмнение — това бе детето на Ана, онова мистериозно, скрито, отдавна мъртво дете… Неочаквано, докато откъсваше поглед от детския портрет, тя си представи друг един образ, този на своя син. Лицето на Питър отпреди няколко години удивително напомняше образа на това дете. Носът, очите, дори извивката на устата бяха почти еднакви и те така се смесваха пред смутения поглед на Люси, сякаш бяха едно-единствено лице… дори не едно лице, а едно подозрение, отвратително и жестоко подозрение.
	Дали не бълнуваше, дали нейното объркано въображение не й внушаваше лъжлива и мелодраматична идея, напълно чужда на нейната здрава и нормална природа? Но не, не беше въображение. Приликата, така очебийна за възбудената й мисъл, бе за нея не само удар, но и откровение. Ако синът на Ана и собственият й син толкова си приличаха, за това имаше само едно обяснение, един-единствен и ужасяващ отговор на въпроса, от който тя се страхуваше.
	Люси трепереше, вътре в нея самата нещо също трепереше и търсеше изход. Всичко, което досега й убягваше, необяснимото напрежение от последните дни, което блуждаеше в подсъзнанието й, сега изплуваше на повърхността и я поглъщаше.
	„Господи — каза си тя, — сега разбирам всичко!“ Постройката бе завършена. Оттогава бяха изминали пет години, Франк беше прекарал четири месеца при Ана. Тогава именно е било създадено детето на Ана… тяхното дете. Това беше истината — Франк беше бащата на Аниното дете. Люси бе сигурна.
	С бързо движение тя хвърли снимката в кутията, затвори капака и седна смазана на ръба на леглото. Беше съсипана, с разширени и потъмнели от страх очи, почти безжизнена.
	Сърцето й сякаш беше престанало да бие, бе слисана, убита. Нямаше вече добродетел нито на земята, нито у нея. Хиляди гласове звучаха в ушите й; едно глухо и настойчиво бръмчене на гласове, които шепнеха непрестанно, че Франк, нейният мъж, когото тя обожаваше, й бе изневерил.
	Тя извика трепереща, после бързо се изправи. Не искаше да повярва. Зъзнеше и дишаше дълбоко, грабната от внезапно променилото се чувство. Не желаеше да повярва, беше невъзможно. Очебийната прилика между детето на Ана и нейното беше дело на случая, проява на някакъв семеен белег. Това не беше липсващият камък от нейната постройка… нямаше постройка. Нищо, нищо друго нямаше смисъл, освен любовта й към Франк. Тя я носеше в себе си и й беше вярна. „Луда съм — мислеше си тя с угризение, — че подозирам Франк.“ Изведнъж й се стори чудовищно, че заради една дума, заради един поглед, заради случайна прилика с една снимка го обвинява в акт, който можеше неизбежно да разруши тяхното щастие. Не, тя не беше ревнива и подозрителна и щеше да стои над всичко това. Само силата на любовта й я бе накарала да почувства раната в сърцето, преди да бъде засегната от стрелата. Всъщност нямаше стрела. Франк нямаше нищо общо с тази история. Тя не искаше да вярва в подобно нещо — отвратително подозрение спрямо Франк, който бе неин мъж, който я гледаше и обичаше, без поне да й намекне за този кошмар, който сега така жестоко я измъчваше.
	Но защо? Тя се спря и очите й се премрежиха — да, защо не й бе казал нищо? Би било толкова просто и естествено — да произнесе една дума, да подскаже още преди идването на Ана. И защо проявяваше такова внимание към нея? Отчаяна, тя се облегна и опря чело върху металната рамка на леглото.
	Нямаше доказателства, грешеше, ставаше смешна… Беше случайност, че престоят на Франк у Ана и раждането на детето бяха станали през една и съща година.
	Но какво ужасно съвпадение! Само съвпадение ли? Изтръпваше при тази мисъл. Впрочем той бе скрил от нея… това бе най-страшното. Спомени я връхлетяха — уловени погледи между Франк и Ана, тайно разменени думи. Тя трепереше силно — може би си имаха някакъв таен знак?
	Изведнъж Люси вдигна решително глава, нежното й тяло се изпъна — волята й воюваше срещу невидим неприятел. Инстинктът й за притежание буйно се възпламени. Франк й принадлежеше. Той можеше да има каквото си ще в миналото — това, което я интересуваше, беше настоящето и бъдещето. Стана бързо и слезе по стълбите. Приела факта като реалност, тя се помъчи да го погледне в лицето.
	Но Люси не бе способна да работи повече. Седна на дивана в салона и малко по малко напрегнатото й тяло се отпусна, устата й доби мек израз, погледът й се зарея, замисли се отново.
	С развълнувано лице и силует, ярко очертан върху осветения прозорец, тя изглеждаше странно млада, обгърната от някаква атмосфера на трагичност. Но трагедията нейно откритие ли бе, или нещо по-дълбоко, идещо от интимната й същност?
	Тя още седеше там, когато Нета дойде да й съобщи, че обедът е готов. Все така загрижена, тя мина в столовата. Питър вече бе на мястото си със салфетка около врата — виждайки го, горещи сълзи изпълниха очите й. „Той поне — каза си тя — е мой и ми принадлежи завинаги.“ Тя обгърна с ръце раменете му и бързо го целуна.
	— Къде е Ана, мамо? — извика детето, нахвърляйки се лакомо на супата.
	— В Глазгоу — отвърна Люси с тих глас.
	— Липсваше ми тази сутрин — каза то весело, — аз я обичам, мила е.
	Тя не каза нищо. Нейният син, привързан към Ана — това й се вижда невероятно несправедливо.
	— Вчера тя говореше за някаква яхта с истински платна.
	Люси стисна устни от страх да не издаде с нещо вълнението, което я бе обхванало. В тази минута на отчаяно смущение тя виждаше дори в отношението на Ана към Питър нещо неестествено, крайно подозрително. Ана бе добра с детето, защото то бе син на Франк и й напомняше за нейното дете, на което Франк също бе баща.
	Тя изведнъж стана от масата, наново сграбчена от безпокойството.
	— Къде отиваш, мамо? — извика Питър.
	— Свърших — отговори тя с голяма мъка, — имам да шия. — И излезе бързо от стаята.
	Следобедът премина сред бледото есенно слънце бавно, тъжно, напомнящ на Люси други следобеди, спокойни и интимни, когато с Франк се сливаха в любовно опиянение.
	Не можеше да шие, нито да върши каквото и да било друго. Трябваше да чака… да чака трескаво неговото завръщане. Когато най-сетне наближи часът за влака, напрежението и нетърпението й я накараха да действа. Ще отиде да го посрещне! Облече мантото си, сложи си шапка и тръгна към гарата по крайбрежния път, по който той винаги се завръщаше. Толкова искаше да го види, че преодоля дори желанието си да вземе със себе си Питър. В момента искаше да бъде сама с Франк.
	О! Как искаше да остане сама с него, да погребе в дълбока забрава тази история, да му каже, че го обича, и да се увери в неговата любов към нея.
	Наближавайки града, тя затърси с поглед сред минувачите, готова да се хвърли, щом забележи познатия силует. Но не го виждаше.
	Сигурно бе тръгнал по другия път, който предпочиташе винаги. Полека-лека тя намали ход и в средата на еспланадата спря колебливо, с бледо и свъсено лице, с неспокоен и смутен поглед.
	В този момент един глас наблизо я накара да подскочи. Обърна се с надежда, но погледът й угасна мигновено и тя с мъка преглътна разочарованието. Не бе Франк, а госпожица Хокинг, която водеше важно своето вързано куче и й се усмихваше с лъчезарна миловидност.
	— Ще се върна с вас — заяви тя решително.
	Но Люси не бе разположена за подобна компания, това бе последното нещо, което би пожелала. Тя копнееше за Франк, нейното сърце в момента биеше само за него.
	— Чакам мъжа си — отвърна сухо.
	— Позволете ми поне да направя няколко крачки с вас — предложи другата жена.
	И те тръгнаха заедно.
	— Ако искате, елате на чай у дома — покани я госпожица Хокинг, — имам курабии и торта с крем.
	Люси я погледна разсеяно и от страх да не направи лошо впечатление пресилено се усмихна.
	— Не днес — поклати тя тъжно глава.
	— Освен това ще ви посвиря на виолончело, нещо класическо, не досадно, леко и тихо.
	— Не мога — отвърна полугласно.
	— Просто ми хрумна — прошепна госпожица Хокинг без съжаление, — няма нищо лошо в това.
	Те продължиха да крачат няколко минути в мълчание.
	— Не сте ли — попита Люси с усилие, почти неволно, — не сте ли срещали моя мъж? Дойдох да го посрещна.
	Госпожица Хокинг даде вид, че размисля, после заяви: „Не“.
	Повървяха още малко безмълвно, сетне госпожица Хокинг каза със свойствената си премереност и спокойствие:
	— Вие го търсите, но съм сигурна, че той трябва да ви търси.
	Лицето на Люси измени цвета си. Тези думи, искрено любезни, не съдържаха нищо двусмислено, но й подействаха мъчително.
	— След жена трябва да се тича — продължи другата с неочаквано ексцентрична философия. — Аз не търся никого, но инстинктът ми подсказва, че трябва да тичат след мен.
	При тази странна сентенция Люси прехапа устни — какъв абсурд! И все пак той хвърляше малка светлинка върху истината. С ръце, почти треперещи от нерви, тя отговори съкрушено:
	— Аз говоря за мъжа си, разбирате ли…
	— А! — каза меко госпожица Хокинг.
	Те не размениха повече нито дума и се сбогуваха на вълнолома, където пътищата им се разделяха — госпожица Хокинг тръгна към апартамента си в елегантния квартал на хълма, а Люси продължи по брега, за да се върне вкъщи.
	Тя бе необяснимо разочарована, смутена от тази среща, от забележката, която, колкото и да бе смешна, я дразнеше: излизаше, че тя, Люси, тича след Франк. И защо да няма право да го търси? Тя просто бе излязла да го посрещне; според смешните думи на госпожица Хокинг Франк трябваше да тича след нея… а не бе ли самата Люси смешна? Тя се навъси. Обхвана я ново подозрение и тя усети тръпки от ледена есенна мъгла, която възвестяваше здрача.
	В този миг по една глупава асоциация тя си спомни студеното противопоставяне на брат й при женитбата й, неговите постоянни натяквания срещу Муровци и дори опасенията му за някаква катастрофа. Нима Франк и Ана… са били любовници съвсем млади, в Левънфорд? Дали Ричард знаеше нещо, което тя не знае?… Гордостта й се разбунтува от това предположение.
	За момент малко се успокои, тъй като една внезапна светлинка бе проникнала в страшния мрак, обгърнал мозъка й. Защо — ако Франк бе любовник на Ана — те не са се оженили? Мекушавостта на Франк, перверзното отвращение на Ана от редовен живот не обясняваха достатъчно защо не са взели подобно разумно и смислено решение. Тя потръпна и се почувства за секунда лека, облекчена, почти щастлива. Това стигаше, за да отхвърли нелепите си подозрения — да, тя просто се лъжеше!
	Но изведнъж от скрито ъгълче на мозъка й изплува мисъл, която смрази радостта й, унищожи новата й надежда — Франк и Ана бяха първи братовчеди, родство, което им забраняваше религиозен брак. Нейният измъчен, ужасен разсъдък се хвана за тази второстепенна подробност с уплаха, която я смразяваше. Полазиха я нови тръпки и тя усети ледената влага, която идеше откъм реката и проникваше до глъбините на душата й.
	Нощта бе почти настъпила и малки светли точки блестяха в тъмнината около залива. Беше закъсняла повече, отколкото бе предвидила, Франк може да се е върнал вече, но тя не ускори крачките си. Интересно, че нещо я караше съзнателно да не бърза към своя дом, сякаш се страхуваше да влезе в него. Пред оградата се поколеба — като че ли в нощната тъмнина бе на по-сигурно място от действителността, криеща някаква тайна.
	Нейната страстна любов се пробуди — тя трябваше да види своя Франк веднага. Сърцето й заби за него с цялата сила на своето сегашно страдание. Да останат двамата сами, той да й обясни нещата и всичко да бъде наред. Тя не бе тиранин, ще го изслушала и ще го разбере. С бързо движение натисна бравата на вратата и влезе вътре — с искрящи очи и решителен израз на лицето.
	Тя искаше Франк и той бе тук, седнал в креслото пред хубавия огън в салона заедно с Питър и Ана от двете му страни. Пак Ана! Люси пребледня и потрепери като от удар при вида на тази жена. Лицето й се сбърчи. Франк и Ана се бяха върнали едновременно.
	Това подейства като зехтин, сипан върху огъня на нейната несигурност, като сол върху живата рана на ревността й, сурово потвърждение на нейния страх. Цялата й непринудена нежност изчезна с внезапен и необясним скок, нейната благост мигом се превърна в ярост, лицето й се втвърди, устните й се сляха в тънка линия. Примигвайки от блестящата светлина на лампата, тя се почувства като чужда, дошла неканена в една вече попълнена компания. Тя, домакинята на къщата, да изпитва подобно чувство! Няколко минути остана неподвижна, после изведнъж каза — и думите й затрептяха грубо в ушите й:
	— Значи вие сте се застигнали един друг?
	Питър се засмя живо и весело:
	— Застигнали един друг, какъв смешен израз. Те се върнаха с един и същи влак, мамо.
	— Именно — каза тя със сподавен глас.
	— И виж, мамо — извика детето, силно впечатлено, — виж какво ми донесе Ана!
	То показа, обзето от радост, чудесен модел на яхта, изящен, с бели платна, изискан и скъп подарък.
	— Истинско бижу е тази лодка — рече Франк с ентусиазъм. — Ана трябва да е дала луди пари. Ще я пробвам другата неделя.
	Люси го гледаше изпитателно.
	— Кажи, мамо, кажи — извика Питър, дърпайки я за роклята. — Кажи, че е чудесна!
	— Вие всички, изглежда, я намирате чудесна — рече Люси с дълбоко огорчение и в топлата стая нейните обрулени от вятъра страни се зачервиха още повече.
	Настъпи неочаквано мълчание, сетне Ана, която не бе изпуснала от очи Люси, издавайки напред устни, с израз на усмивка, но всъщност без усмивка, каза:
	— Вие помислихте, че съм се изгубила.
	— Не — отвърна Люси със студена решителност, — аз съм като изгубена.
	— Моята лодка — каза Питър, обиден, милвайки блестящата черупка на своя кораб, — моят великолепен кораб!
	— Стой мирен! — каза твърдо Люси. — Имам си друга работа сега, а не да се занимавам с твоите играчки.
	Не можеше да се владее — разкъсваше я безпокойство, обхванала я бе най-лошата криза в живота й, подсилена още повече от тази дреболия — подаръка от Ана за нейния син!
	Гонгът удари за чая и Мур най-сетне стана:
	— Хайде, ако не можем да бъдем любезни, то поне да хапнем.
	Люси се изчерви още повече и без да каже дума, мина в другата стая.
	— Къде беше? — подзе Мур, когато седнаха. Той изглеждаше в добро разположение, желаеше да й се хареса и дори да я успокои. — Рядко излизаш по това време.
	— Имах си работа — отвърна тя с твърд глас. Люси забелязваше желанието му да я успокои и това засилваше подозренията й. — Ти знаеш, предполагам.
	— Да, много добре, мила моя — каза той благо.
	Последва мълчание, глухо и малко неестествено.
	Сетне Ана се обади:
	— Смешно! Люси — обърна се тя необичайно любезно, — с Франк се върнахме с един и същи влак, а се видяхме едва в Ардфилан.
	— Наистина — Люси направи гримаса, — звучи невероятно!
	Ала усилието й да изглежда безразлична разкъсваше сърцето й. Тя естествено знаеше, че Ана се забавлява — иначе как да си обясни този изключително внимателен тон. Бедната Люси! Ако Ана бе намръщена, тя пак би я подозирала.
	Яденето бе непоносимо — тя едва преглъщаше, с всеки залък усещаше, че се задавя. Обхвана я желание да изтича навън, да се освободи от непоносимата тежест на своите мисли. Ала не можеше да помръдне. Беше принудена да остане и да слуша, да, заставена от някаква сила, да дебне с болка всяка дума и всеки поглед, които си разменяха тези две същества и подхранваха нейния ужас.
	Най-после всичко свърши. Ана се прибра в стаята си, Питър отиде да си ляга, стиснал нежно в ръцете си така лошо оценената яхта, Нета махна покривката и се оттегли в кухнята. Те останаха сами — Франк също очакваше този момент, защото веднага твърде откровено каза:
	— Люси, какво има, мила? Вярвах, че сме свършили с неприятностите.
	Тя стана, за да затвори вратата, която Нета бе оставила отворена, сетне, свила устни, седна отново и го загледа в лицето. И вече не в ролята на измамена съпруга, а решителна, страстно решителна, и без колебание заговори с твърд глас:
	— Искам да поговорим, Франк.
	— Добре — отвърна той с кротка усмивка, — но това не е причина за този скръбен вид.
	— Не говори за моя вид — отговори тя рязко, — понеже виждам, че не ти харесва.
	— Хайде, не вземай нещата толкова сериозно, Люси — побърза да добави той кротко. — Знаеш, че се шегувам.
	— Нямам настроение за шеги, никога не съм била толкова сериозна в живота си.
	— Люси, какво се е случило? — Той почти молеше.
	— Говоря ти най-сериозно, Франк — заяви тя решително. — Подозирам те. Това е нещо ужасно, но то не изменя с нищо реалността. Нещо повече, има само един изход да се излезе от положението — да ми кажеш истината. Кажи ми — гласът й се повиши изведнъж и затрепери обвинително, — кажи ми дали си бил любовник на Ана.
	— Какво?
	— И не само това — извика тя възбудено, — кажи ми ти ли си бащата на детето й.
	Той я изгледа с изумление и лицето му пламна. Ето това е, което обясняваше всичко — тя бе стигнала до едно страшно заключение. Но се лъжеше, лъжеше се ужасно.
	— Значи така мислиш ти за мен — измърмори той, — значи така мислиш за мен.
	— Отговори ми — каза тя, — виждаш, че чакам.
	— Но, Люси — запелтечи той, напълно слисан, от което изглеждаше още по-виновен в очите й — … тази… мисъл е смешна.
	— Не е толкова глупава — избухна тя, с конвулсивно повдигащи се гърди, защото забелязваше неговото видимо объркване, — не е толкова глупава, колкото си мислиш.
	С опънати до крайност нерви тя следеше несъзнателно лицето на Франк, дебнеше най-малкия нюанс на неговите думи, най-слабото трепване на гласа му. Давайки си сметка изведнъж за това изпитание, той се съвзе:
	— Защо ме гледаш така? Това не ми харесва.
	— Значи се боиш от нещо. — Бледа, със задавен глас, сякаш наранена от отбранителния тон в гласа на Франк, тя прибави горчиво: — Ето, твоята вина се чете в очите ти. Няма да ме излъжеш, Франк. О! Защо не можеш да бъдеш мъж и да признаеш всичко откровено?
	— Това е лудост — рече той. — Нямам нищо общо с тази история, абсолютно нищо. Ти знаеш добре, че обичам само теб. Никога в живота си не съм имал отношения с Ана. Ако не ми вярваш, попитай я.
	— Ана — изрече тя със суров тон, — ти си въобразяваш, че ще се унижа да питам Ана? Че аз, твоята жена, ще се поставя по-долу от нея? Впрочем — процеди, — какво мога да очаквам от човек като нея? Истината? Не, разбира се. Между вас има отвратително съглашение, не се съмнявам в това.
	— Дявол да го вземе!… — извика той, защото яростта му се надигаше толкова повече, колкото по-неспособен бе да овладее положението. — Какво искаш да направя? Казвам ти, че си напълно заблудена. Лъжеш се жестоко.
	— Ако има грешка — отвърна тя дръзко, — то тя е твоя.
	— Е, добре, мисли каквото искаш — сърдито каза той, — ако желаеш да ми стовариш нещо на гърба, което никога не съм извършил, стовари го и се успокой.
	Стояха един срещу друг с опънати до скъсване нерви. Но внезапно лицето на Люси просветна. Обзета от неотразима нежност, горчивината изчезна от погледа й, който се озари и стана умоляващ.
	— Ти не знаеш, Франк, колко ме измъчва тази мисъл! Нека да се изясним и да заживеем нов живот.
	Ала сега той бе страшно ядосан и с цялата упоритост на обиден отказа да я слуша. Вместо това скочи и извика:
	— Стига, не мога да понасям повече!
	Тя се изправи бързо и улови ръцете му.
	— Франк — замоли го тя страстно, — ти знаеш, че те обичам, ти не можеш да се съмняваш в това, трябва да бъдеш сигурен, че съм готова на всичко заради теб. Не можеш ли поне да помолиш да ти простя?
	Той се насочи към вратата, без да я погледне.
	— Нямам нужда от твоята проклета прошка. Запази я, докато ти я поискам.
	— Не си отивай, Франк — молеше тя отчаяно. — Така ще ме убедиш, че си виновен.
	Той освободи ръката си с възклицанието:
	— За бога, остави ме на мира! — И излезе.
	Франк си тръгна. Тя остана вкаменена, просълзена, с очи, втренчени във вратата. Той бе протестирал срещу обвиненията й. Да, те бяха жестоки, трябваше да отрича. Ала начинът, по който правеше това, само засилваше съмненията й. Дали беше искрен? О, с каква радост би му простила, ако признаеше прегрешението си. Но той излезе разгневен. Това не бе Франк, човекът, когото обичаше — той си бе сложил маска, за да скрие истината. Тя познаваше слабостите му, настроенията му, странностите му, затова всъщност искаше да му вдъхне сила. Не го обичаше заради качествата, които той може би притежаваше, а заради това, което бе негова същност — неопределима, загадъчна, необхватна. И защото го обичаше, се бе помъчила да му помогне. В продължение на осем години те живяха щастливо — той не можеше да не признае колко предана му бе тя… а ето че сега се намираше в това невероятно, ужасно положение. Поведението му сякаш доказваше, че нещо се бе случило между него и Ана.
	Тя потрепери отново, с очи, впити все още във вратата, която изведнъж й заприлича на символ… една преграда, затворена пред нея, зад която бе животът, който тя може би никога вече нямаше да намери. Неочаквано от салона, откъдето бе излязъл Франк, долови хора от „Младият трубадур“, свирен на пиано от Ана. Люси подскочи. Зави й се свят, почувства се смазана от неописуемо отчаяние. Бе сама, моментът и мястото бяха удобни за избухването на нейната болка, но не заплака. Стисна здраво зъби и лицето й придоби ново решително изражение. Толкова по-зле, ако подозрението й се потвърди — обичаше го и ще го освободи от Ана, ще го защити от самия него. Гневът й бе преминал, няма да прави повече сцени, ще бди, ще чака и ще бъде готова да действа, когато стане необходимо. Влезе спокойно и смело в салона.


>>	IX

	Когато се събуди, Люси отново почувства товара, който тежеше на сърцето й. За няколко секунди бе усетила щастливо изтръпване от съня, подсъзнателно удоволствие от новия ден, сетне изведнъж споменът се върна и за миг унищожи блясъка на утринта. Този остър гняв, който убиваше цялата пламенност на живота, беше непоносим. С пламнали очи и стиснати устни, застанала неподвижна, тя видя прекрасната гравюра, която й бе харесвала винаги: „Помирение“! Двама влюбени в романтични одежди стояха нежно прегърнати върху мраморна площадка край басейн, докато на преден план се виждаше великолепно куче, което тичаше, а в дъното — стар прислужник с поднос вино. Една прелестна картина, чието очарование Люси сега не усещаше. Тъжна, с набръчкано чело, тя мислеше: „Непоносимо е, тази мъка ме убива“. Но трябваше да я понася, да се справи с нея. Да отстъпи, да се предаде, да се признае за победена, й се струваше невъзможно. Твърде скоро щеше да дойде решителният отговор. „Ще отида докрай, каквото и да ми коства това.“
	Стана, облече се безшумно и слезе, за да приготви закуска на Франк. Не преставаше да бъде внимателна към него, не, не, напротив, показваше се още по-грижовна, без да се преструва на резервирана и студена. Сервираше закуската, топлеше дрехите и ръкавиците му и идваше дори до вратата, за да му помогне да облече новото си пардесю.
	Но под това привидно спокойствие се чувстваше как ферментира възбудата й.
	Беше вече събота, но тя не бе станала по-мъдра. Мисълта й не бе по-свободна. Четири дни бяха изминали — как е могла да ги понесе — и всяка една от тези утрини я бе посрещала с блясък, към който оставаше равнодушна. Ясни и слънчеви, но разхладени от есенните ветрове, тези последни дни бяха преминали странно пред очите й. Тя не можеше да получи удовлетворение — това бе точният израз, — всичко я измъчваше до безумие. Ако Франк я притегли към себе си и отрече решително и сериозно единствения факт, който я плашеше, тя веднага ще се успокои, ще бъде щастлива. Но след онази сцена, когато за пръв път му постави въпроса, той не бе сторил нищо подобно. Той не се защитаваше. Беше ироничен, шеговит, кавалер, но сякаш отказваше решително да отнеме нейното безпокойство, проявявайки към Ана все по-голямо внимание. Защо Франк, който й бе изневерил някога с Ана, да не й изневерява наново? Тя трепереше. Познаваше го добре. В миналото имаха моменти на несъгласие — кой не ги е имал? — но той винаги се справяше. Този път обаче нещата бяха по-сложни. Смяташе ли той действително, че тя ще приеме положението, че ще бъде победена? При тази обидна мисъл вдигна глава подобно на кон, който се изправя.
	Застанала в малката стая на Питър, за да го наблюдава, докато се приготвя да тръгне, Люси се чувстваше жертва на несправедливостта. Взирайки се в сина си, тя усещаше, че си бяха играли с нея, че я бяха хванали в примка.
	Питър отиваше за няколко дни в Порт Доран, но макар че самата тя бе предложила това посещение, вече нямаше ни най-малко желание да го изпрати.
	Детето беше нейната утеха през последните дни. Те разговаряха дълго, забавляваха се и това й носеше голямо облекчение. Своята привързаност към него тя проявяваше особено пред Ана, и то с някаква обидена гордост.
	Само чувството за лично достойнство възпираше Люси да се нахвърли срещу нея. Но твърдо бе решила да си послужи с всички средства, за да нарани Ана и да я накара да съкрати дните на престоя си. Именно с това намерение тя каза в четвъртък, като прегръщаше детето си и гледаше изпитателно ненавижданата жена:
	— Ще заминеш за Порт Доран в събота. Чичо ти Едуард иска да заминеш при него веднага щом си тръгне Ана.
	Но Ана не обърна никакво внимание на това очевидно предупреждение. Питър, радостен при мисълта за ново развлечение, излезе, а моментът на заминаването наближаваше.
	— Мисля, че всичко съм сложил, мамо — заяви детето сериозно, вдигайки очи над малкия куфар, разтворен на килима.
	Люси го гледаше тъжно и с някаква меланхолична гордост установяваше, че той е чудесно дете, с необикновен усет за ред и чистота. Питър знаеше точно мястото на всяко нещо. За неговите дрехи, разбира се, се грижеше тя, но за останалото — от играчките до връзките му, той проявяваше усърдието на собственик, което дължеше на нея и изглеждаше невероятно за едно така малко още дете.
	— Не ти ли е мъчно, че ме оставяш? — попита тя, изпитвайки малка утеха, като го гледаше с леко овлажнели очи.
	Питър затвори куфара и се изправи весело.
	— Ще се върна скоро, мамо — отвърна детето. — Жал ми е за Ана. Тя сигурно ще си замине, докато аз се върна… — Ала лицето му се озари от надежда и то добави: — Може пък да не си тръгне.
	То още говореше, когато на слугинската стая се почука.
	— Това е Дейв — извика то радостно и тръгна към стълбището. — Време е… — но една мисъл го възпря. — Трябва да кажа довиждане на Ана.
	— Иди — каза тя студено. — Сигурна съм, че няма да я видиш повече.
	Докато той отиваше при Ана — беше рано, едва бе ударил девет часът и тя не бе станала още — Люси влезе в кухнята.
	— Младият Бауи е дошъл да търси Питър — каза Нета, като почистваше една обувка. Бе дошъл Енгъс, а не Дейв и Нета, за да скрие разочарованието си, лъскаше силно кожата.
	— Бдете над него, Енгъс — помоли Люси и се отправи към отворената врата. Изпитваше странно безпокойство от раздялата със сина си.
	— Бъдете сигурна и спокойна — заяви той сериозно.
	Енгъс приличаше на Дейв, без да има обаче неговия весел нрав — беше сдържан и затворен. Той й отвърна самоуверено:
	— Ще бдя над него както вие самата.
	— Благодаря — каза тя и се върна при Питър, който влизаше шумно в кухнята със сак в едната си ръка и съвсем нов шилинг в другата.
	— Ето ме — извика той високо, — Ана ми даде цял шилинг! Хайде, Енгъс, готов съм.
	— Да не похарчиш тези пари за бонбони? — заръча тя строго. Почувства се изпреварена, защото също имаше намерение да му даде един шилинг. — Не искам да си разваляш стомаха.
	— Не бой се, мамо — отвърна детето, — няма да си купя шарени бонбони.
	Тя наблюдаваше с неизразимо вълнение своя мил и пъргав син. Раздялата за няколко дни бе нищо, една дреболия — но след огромното нервно напрежение тя придобиваше почти съдбовен смисъл. Люси имаше странното предчувствие за заплаха, за нещо необратимо, произтичащо от тази раздяла. Бе обхваната от необяснимо напрежение.
	— Довиждане, сладичък мой — каза тя, като го прегърна. За пръв път се обърна към него с толкова нежна дума, но обстоятелствата я изтръгнаха от сърцето й.
	Докато детето вървеше по алеята с Енгъс, тя го следваше с очи, чувствайки все още с вълнение целувката на неговите меки устни върху нейните. Горещи сълзи изпълниха очите й. Прибра се бързо, не искаше да се покаже смешна пред Нета.
	Влезе в салона и известно време постоя замислена до прозореца, съзерцавайки гледката, която се откриваше пред очите й. Чувстваше, че нещо й липсва, и си даваше сметка, че заминаването на сина й ще засили кризата й. Питър бе като буфер, който умъртвяваше острия удар от конфликта между Ана и нея.
	Сега се питаше защо не помоли Ана да си замине веднъж завинаги. Може би я спираше законът на гостоприемството, но и не беше само това. Причината бе по-дълбока — да разреши въпроса по този начин означаваше да признае мълчаливо своята слабост, страх и подчинение. Подозрението й беше като язва, която иска внимание, тя горещо желаеше да улови истината, да я разнищи окончателно и завинаги. Колко пъти с упорито себевглеждане изучаваше фактите, раздробяваше доказателствата, претегляше за и против, дълбаейки до дъно живата рана на своите съмнения. Беше убедена, че Франк е бащата на Аниното дете, беше уверена, че той все още й изневерява с нея, но… не знаеше.
	Не знаеше и именно това бе съдбоносната точка, дразнителният възел на цялото й страдание. Нейната интуиция предчувстваше неправдата, но доказателствата липсваха. Това беше положението и нейната неувереност предизвикваше още по-голяма безпомощност.
	Тя не можеше повече да поставя въпроси — бе попитала Франк, а отговор не бе получила. Занапред дори всички да научат тайната, тя няма да се унижи да пита. Гордостта не ще й позволи. Впрочем засега нямаше шушукане — тайната бе погребана, запечатана, никой, освен нея не искаше да я разкрие и само едно лице знаеше истината, която тя търсеше. Една-единствена — Ана. Ако можеше само за секунда да надникне в главата й.
	Тя не спираше да се вълнува, обзета от страстното желание да научи, да разбере най-сетне, да улови този бягащ мехур и да го спука. По-глупаво положение от това, в което бе изпаднала, не можеше да се измисли.
	Реалността на този факт я порази с безкрайна сила и тя потръпна пред картината, която рисуваше въображението й — Франк и Ана заедно в обятията на любовта. Люси прехапа устни.
	Беше непоносимо и несправедливо да й се случи всичко това и очевидно не можеше да го приеме спокойно. Тя обичаше Франк с цялата искреност на своето същество и не искаше да се примири — мисълта за миналите щастливи години семеен живот извикваше сълзи в очите й.
	Тя вече не издържаше. Доста дълго продължи това… много дълго. Тя разбираше, че не може повече да се съгласява, да чака и да наблюдава. Идеята, която бе осъществила със заминаването на сина си, за да даде по този начин на Ана безполезно предупреждение, й причиняваше мъка поради неуспеха й. Тя да не успее! Ако Ана не бе достатъчно чувствителна да го разбере, тогава самата тя трябваше да се намеси. Нуждата да действа я изпълни с трескавост. Не бе капитулиране да застане лице в лице с тази жена и Люси нямаше вид, че се страхува да го стори. При тази мисъл почувства у себе си внезапна енергия. Положението не беше обикновено и тя не можеше да излезе от него с обикновени средства. Люси стисна юмруци.
	Гласът на Нета, която пееше, засили още повече решението й — без Ана тя също би могла да бъде щастлива и да пее както преди. „Няма да я търпя — казваше си яростно, — в никакъв случай! Ще се кача и ще й го кажа.“ Да, тя ще го стори, и то веднага. Изтича в преддверието и бързо заизкачва стъпалата.
	Колкото и развълнувана да беше, колкото и малка, Люси имаше почти страшен вид. Със стегнато гърло и биещо сърце тя влезе в стаята на Ана. Ана беше още в леглото — тя никога не ставаше за закуска. Черната й коса беше разпиляна върху възглавницата, очите й — още подпухнали от съня, а нощницата й, гарнирана с дантела около яката, бе полуотворена; виждаше се заоблената й гръд. Долната й устна бе пълна и леко увиснала, но лицето не изрази никаква изненада от това необичайно и съвсем неочаквано посещение.
	Без да каже дума, Люси седна на един стол толкова близо до нея, че виждаше жълтите точици върху кафявото на зениците й. Двете жени се взираха една в друга известно време безмълвни.
	— Още не сте станали? — изрече най-сетне Люси, правейки всички усилия да сдържи треперенето на гласа си и да му придаде студена решителност.
	— Както виждате — отвърна другата непринудено.
	— Чувствате се добре. — Тези думи прозвучаха по-високо и по-рязко, отколкото тя искаше.
	— Това лошо ли е?
	Люси замълча и навлажни пресъхналите си устни.
	— Не ви разбирам, Ана — каза тя със сдържана възбуда.
	— Какво има за разбиране?
	— Вие нямате ни работа, ни принципи, ни религия, нищо. Живеете само за удоволствия.
	— Кога животът е хубав? — отвърна Ана безгрижно. — Когато изтръгваме от него всичко, което можем. Тичаме да достигнем онова, което желаем — а дяволът улавя последното.
	— Ето в какво вярвате вие — каза Люси рязко. — Това обяснява вашето поведение.
	Вместо отговор Ана се усмихна… усмивка, в която се смесваха равнодушие, забавление и пренебрежение. Пред тази физиономия, така дразнеща със своята безгрижност, Люси пребледня и продължи грубо:
	— Така, това е вашето разбиране за живота. Вие нито сте искрена, нито сте вярваща.
	— А вие?
	— Аз имам съпруг — процеди Люси, внезапно поруменяла — и син… и религия…
	— Баща, син и Свети дух, амин — каза Ана иронично.
	Настъпи кратко мълчание, през което Люси изведнъж почувства, че у нея се пробуждат всички натрупани вълнения, потискани досега.
	— Ужасно — извика тя, — просто ужасно! Как се осмелявате да държите подобен език? Това е нагло богохулство. Вие се надсмивате над всичко добро и благородно в живота.
	Обзета от вълнение, тя произнесе последните думи, без да влага в тях гордост. Ана се изправи на лакътя си, зае дръзка поза, а гласът й прозвуча сурово и неочаквано възбудено:
	— Отегчавате ме с вашите сантиментални глупости. Вие сте като всички други съвсем заблудена. Святост на брака, красота на материнството! Вие се омъжвате, за да познаете нещо, което иначе не се осмелявате да получите. Сетне заради това нещо вие имате дете. Ето как започва животът… гласът, който шепне от рая. — Тя замълча, но в погледа й имаше неизразима ирония. — Прелестно, нали? Колкото до останалото, вие можете да се съсипете от грижи върху вашия малък мил син, който ще се обърне един ден срещу вас и ще ви презре… Най-сетне, тази последна хитрина — безсмъртието на душата! Чакайте да умрете, и тогава ще видите, че сте тичали след един червен балон.
	— Как се осмелявате да говорите така? — извика Люси с пресеклив глас, трепереща от гняв. — Как се осмелявате? Няма да търпя това.
	— Няма да го търпите? Ето вашата грешка. Някой ден ще стиснете балона толкова силно, че ще го пукнете, и тогава ще видите фалшивите ви идеали да се пръскат като дим из въздуха.
	— Ще ви повярвам, когато ги видя да угасват — отвърна Люси. — Бих предпочела по-скоро да умра, отколкото да мисля като вас. — Замълча, но обзета от внезапен порив, извика: — Докато сте тук, можете ли да ми обясните това? — И като протегна ръка, тя отвори зелената кутийка върху тоалетната масичка.
	Ала този драматичен жест остана без ефект — кутията беше празна и Ана избухна в смях, груб и саркастичен. Всичко в поведението й бе променено, сладникавите й маниери бяха изчезнали, очите й святкаха, изглеждаше готова да напада и да посреща удари.
	— Това е наистина смешно — каза тя. — Аз хвърлих снимката в огъня още на другия ден, след като я бяхте открили.
	Върху страните на Люси пламнаха червени петна, а очите й гневно горяха.
	— Очарована съм, че намирате това за забавно — каза тя. — Може би ще ми обясните кое е толкова смешно?
	— Една отминала история не си заслужава труда.
	— Вие никога не сте говорили много, доколкото знам.
	— Не, разбира се.
	— Няма нужда да го правите — извика Люси в гнева си. — Аз зная всичко… за детето, което сте имали.
	— Е, добре, имала съм. Вие няма защо да се безпокоите.
	В мълчанието, което последва, Люси обидено сдържа своето възмущение, стисна юмруци и впи в нея решителен поглед.
	— Ще ми кажете — заяви тя отчаяно — нещо, което аз трябва да зная.
	— Какво е то?
	— Защо изобщо дойдохте тук?
	— Вие ме поканихте. Или не е вярно?
	— Тогава не ви познавах.
	— Е… сега познавате ли ме?
	Предизвикателството на тези думи, изречени с убийствена ирония, накара Люси за момент да отстъпи, ала нейната злопаметност я обхвана с нова сила и тя продължи гневно:
	— Какви чувства имате към Франк?
	— За бога, винаги съм имала добри чувства към него — отвърна тя спокойно и дръзко. — Когато пристигнах тук, почти го бях забравила, но вие в известен смисъл ме накарахте да си спомня за него. Ако не бяхте вие, наистина не бих му обърнала и най-малко внимание.
	— Той е мой мъж, разбирате ли? — каза Люси с нисък и треперещ глас.
	— Това значи, че той ви принадлежи тялом и духом и вие няма да му позволите да кълве навън.
	— Това значи, че го обичам. Недоволствайте колкото си щете, все ми е едно! — В думите й имаше нещо предизвикателно. — Малко ме интересува какво мислите. Не се срамувам. Дори да е имал връзка с вас някога, това не променя нещата.
	— Защо тогава се измъчвате?
	Очите на Люси пламнаха, устните й затрепериха, сякаш се готвеше да се нахвърли върху Ана.
	— Ето — каза тя, — ето как се отплащате за гостоприемството, което ви оказах. Дойдохте тук, възползвахте се от една стара и забравена авантюра, за да отклоните моя мъж от мен. Да, вие сторихте всичко, за да ми отнемете Франк.
	Ана понасяше спокойно това избухване и с обичайния си ироничен тон каза:
	— Лъжете се много, нищо не съм извършила. Вие сте причина за всичко, само вие. — Погледна през прозореца и продължи: — Признавам, че се опитах да поразтърся малко Франк. Той имаше вид на човек, оставил се да бъде воден от вас — помислих, че има нужда от това. Но нищо повече не съм сторила.
	— Не ви вярвам, лъжете. Между вас е имало нещо. За последен път ви моля да ми признаете.
	— Каква полза? — отвърна небрежно Ана. — Вие заявихте, че не ми вярвате.
	— Ако не ми отговорите — промълви Люси със задавен глас, — вие… вие ще напуснете още днес дома ми.
	— Добре. Знаех, че ще стигнем дотам. Лесна работа.
	Неспособна да говори, Люси я гледаше, като се мъчеше да овладее неудържимия си гняв. Нужна бе само капка, за да прелее чашата. Тази жена не можеше да остане повече под един покрив с нея. Тя се изправи рязко.
	— И така, вие ще заминете — каза с нисък глас, — и то веднага. Така е най-добре. Има влак на обяд.
	— Нямах намерение да остана тук повече от седмица. Помислете върху това.
	Без да прибави и дума, Люси излезе. Вратата хлопна след нея. Беше бледа, напрегната. Всичко бе свършено — Ана си отиваше, но, странно, тя нямаше чувството, че е победила. Вместо това започваше да я обзема мъчително и дълбоко отчаяние.
	„Тя е жестока — мислеше горчиво, — съвършено жестока.“ Да я обвини, че е виновна — тя, която обожаваше Франк и искаше само да защити семейното си огнище! Спазъм без сълзи задави гърлото й.
	Спря във вестибюла с ръка върху сърцето си, преди да влезе в кухнята.
	— Нета — каза бързо, извръщайки глава, — идете веднага при Фрю, нека да изпрати кола.
	Без да бърза, Нета взе да развързва със зачервените си ръце престилката си.
	— Заминава ли? — попита учудено.
	— Идете да потърсите кола — отвърна Люси напрегнато.
	Прислужницата излезе, върна се и малко след това пристигна колата и остана дълго пред портата. Кочияшът дремеше, свит под шапката си, конят, опънал шия към някаква невидима торба със зоб, биеше нетърпеливо земята с копитото си.
	Ана излезе — спокойна, безгрижна, враждебна и равнодушна едновременно — със загадъчна усмивка, смесица от доволство и презрение.
	— Ето, вижте. Правя това, което искате. Сега всичко ще бъде наред.
	В здрача на преддверието Люси изглеждаше малка и бяла, в очите й имаше мрачен блясък. Беше противно на всички вкоренени инстинкти на природата й да се държи така, но чувстваше, че не трябва да отстъпва.
	— Довиждане — каза тя, докато се вслушваше в буйните удари на сърцето си. Протегна ръка, но Ана не подаде своята.
	Кочияшът най-сетне се събуди и взе куфара.
	— Е, хайде довиждане — отговори Ана. Сетне, спирайки за минутка върху стъпалото, каза през рамо: — Ще ви се види странно, но не мога да не ви съжалявам. Не забравяйте онова, което ви казах за балона.
	Колата потегли.
	Люси направи полукръг — гърлото й бе болезнено свито, — за да затвори вратата. Лек дъх на парфюм, напомнящ присъствието на Ана, я удари в ноздрите с отвратителна мекота и тя влезе с бързи стъпки вкъщи, без да знае защо. Усети някаква слабост, трепереше, ала освободена от мъчителното присъствие на Ана, се почувства по-спокойно, по-леко. Опря се на камината и се загледа в огъня. Пламъците се източваха живи и алчни, устремени нагоре. Родено от възбудата й, за момент я обхвана нейното старо и неуловимо желание, онзи странно силен стремеж, чиято жертва падаше често. Какво бе това желание? Нейната любов към Франк, копнежът й да го види щастлив, вън от опасността, която го заплашваше. Затова искаше да го запази. И бе действала правилно, уверена бе в това. Изведнъж се почувства успокоена.


>>	X

	Тази вечер, преди Франк да се върне от работа, тя положи специални усилия, за да се приготви да го посрещне. Следобед изчисти къщата така, че светна. Особено се постара в стаята на Ана — отвори прозореца и пусна свежия въздух откъм морето, за да премахне всякаква следа от отвратителното й и опасно присъствие.
	Имаше нещо символично в тези грижи — тя прочистваше своя домашен храм. И сега със същото усърдие приготвяше любимото ядене на Франк, сложи пантофите му да се стоплят до огъня, облече сивата си рокля и особено грижливо направи прическата си. Положи извънредно много труд, за да му се хареса — обикновено се обличаше бързо и много скромно, — но накрая остана доволна. Все пак се опасяваше, че Франк ще намери устните й бледи, а чертите й опънати в момент, когато горещо желаеше да го съблазни. Отстрани се от огледалото с лека въздишка, слезе в салона, където се залови нервно и без нужда да подрежда порцелановите украшения върху триъгълната етажерка.
	Последните дни бяха непоносими и напрегнати, но тя издържа, най-лошото бе минало. Бе се борила и победила — Ана си замина. А Франк бе тук, нейният Франк, готов да забрави миналото, за да намерят отново заедно щастието си. Ах! Мислеше как ще останат с Франк сами вкъщи… Това я изпълваше с радост и надежда.
	Споменът от заминаването на Ана изчезна и нервите й мигновено се успокоиха. Обземаше я пламенна нежност, трогателно желание да прости, да обича и да бъде обичана. През изтеклата седмица бе груба и неучтива с Франк, особено спрямо Ана — разкъсвана от терзанията на подозрението, това бе естествено. Ала приемайки действителността, тя бе дала доказателство за кураж, бе запазила своето щастие, щастието на Франк, на семейството им. Беше чела някъде в историята — или може би беше легенда, — че за да защитят своето домашно огнище, жени са отрязвали част от гръдта си, за да могат да държат и опъват лък. Тя направи същото. Съхрани своето огнище и сега тържествуваше, подчинена не на обстоятелствата, а на любовта си.
	Беше нервна, напрегната, в страстно очакване. Той закъсня. Обикновено в събота бе свободен следобед, но днес Ленокс го бе натоварил да отиде в Докс, за да уреди приемането на стоки, идващи от Холандия. Тя поглеждаше често часовника, бе около пет часа, когато, заслушана, долови обичайното потропване на пътната врата. Скочи веднага, лека руменина покри страните й. Не отиде в преддверието да не би той да забележи промяната в настроението й. Остана права, с искрящи очи, с полуотворени устни, докато го чакаше да влезе.
	Той влезе по обичайния си начин — главата наведена, раменете напред, с израз на леко иронична кротост.
	— Готов ли е чаят? — попита, като разтриваше ръцете си. — Времето изстина и откъм морето идва мъгла, която стяга гърлото.
	— Да, студено е — отвърна тя с готовност и трябваше да употреби усилие, за да сдържи треперенето на гласа си, — но ти приготвих баница с месо.
	Той я погледна изненадан, после мълчаливо се приближи до огъня, за да се стопли.
	— Уморителен ли беше денят ти? — попита тя съчувствено.
	— Доста дълго пътуване. Тръгна ли Питър?
	— Да, замина.
	Тя позвъни. Нета донесе чая, печеното и баницата, всичко топло и ухаещо, и се оттегли безмълвно.
	— Седни — каза Люси, като зае мястото си на масата.
	Той повдигна енергично глава, поразен от поведението на жена си, и извика:
	— А Ана? Искаш да започнем без нея?
	— Тя няма да вечеря с нас — отговори Люси, без да го погледне, и ръката й, която държеше щипката за захар, леко потрепери. — Излезе преди доста време.
	— Излезе?
	— Да. — С голямо усилие Люси успя да запази равнодушен вид.
	Ще обясни всичко, когато му дойде времето, но нито минута по-рано. Очевидно изненадан, той седна на масата, взе чашата и загледа жена си със замислен вид.
	— Да не се е случило нещо неприятно? — попита Франк.
	През последните дни бе станал недоверчив към всички.
	— Абсолютно нищо, Франк — заяви тя и се изчерви. — Напротив, мисля, че сега всичко ще върви добре.
	— Надявам се — отвърна той и взе вилицата.
	Вечерята продължи мълчаливо. Поднасяйки му второ парче от баницата, тя изведнъж подхвърли:
	— Приятно е, че сме двамата, не намираш ли?
	С поглед върху вестника, оставен край чинията му, той поклати утвърдително глава, като че ли бе уловил наполовина въпроса й.
	— За пръв път от дълго време насам — продължи тя — вечеряме само двамата. Почувствахме се отново както преди.
	— Искаш да кажеш — промърмори той, — че изпитваме най-добри чувства.
	Тя погледна смутено наведената глава на Франк, без да отговори. Той се навечеря, взе вестника и се оттегли на дивана.
	— Питам се къде може да е Ана — каза той с очи, впити във вестника. — Къде ли е отишла?
	Люси мълчеше, сетне, чувствайки, че не може да чака повече, стана и отиде при него. Това й напомни момента, когато за пръв път сподели своето подозрение. Ала оттогава насам интимните й мисли бяха взели друга посока. Сега искаше само едно — да погребе миналото и да гледат в бъдещето заедно. Като се мъчеше да придаде шеговит тон на гласа си, тя каза:
	— Франк, спомняш ли си как някога мечтаехме за своя къща?
	Той обърна вестника, който прошумоля.
	— Естествено, спомням си. Недей да смяташ, че забравям.
	Люси взе нервно ръката му и я стисна между меките си пръсти.
	— Целия следобед мислих за неща… които имат такова значение за нас. Струва ми се, че денят, който прекарахме в гората на Крейгмор, го забравихме… напоследък.
	Развълнувана от спомена, Люси се раздвижи — почувства отново слънцето върху боровете, топлата миризма на шумящите папрати. Под тях беше заливът, а тя — отпусната блажено в обятията на Франк.
	— Какво има? — попита той, извръщайки се бавно. Забелязал смутения й израз, добави: — Какво ти е?
	— Нищо друго, освен че те обичам, Франк.
	Той я гледаше със стеснение, привлечен от странното състояние на духа, в което се намираше тя.
	— От петнайсетина дни насам ми показваш това по особен начин — каза той бавно.
	— Искам да заминем — прошепна тя с вълнение. — Миличък, ще забравим всичко, което се случи. Ако се обичаме, всичко друго е без значение.
	— Но, Люси — отвърна той смутено. Сетне, сякаш обезпокоен от нещо, се изправи и я загледа изпитателно: — Ти не ми… не, сигурно не… не ми каза къде е отишла Ана?
	Без да го погледне, тя изтегли нервно един конец от ръкава на ризата му и отговори с усилие:
	— Ти знаеш, че не исках, мили, знаеш, че не бе лесно за мен.
	— Господи! — Беше само едно избухване, но изведнъж замлъкна. — Ти не искаш — подзе той бавно, — ти не искаш да кажеш, че си я помолила да си тръгне?
	— А защо не? — Мекотата на тона, който прикри смущението й, беше безкрайна.
	— Ти си я накарала да замине? Изгонила си я? — очевидно не можеше да повярва той.
	— Да… — Смущението й се долавяше и през маската.
	Той освободи ръката си и извика:
	— Ти си я изпъдила от къщи! Това е… това е чудовищно… Ана, моята първа братовчедка.
	— Дойде ми до гуша — отвърна тя сдържано. — В твой интерес я помолих да си замине.
	— В мой интерес… след начина, по който я третираше от осем дни насам! И днес си сложила капака!
	Гърдите й се надигаха от вълнение, очите й светеха гневно.
	— Ти не искаше тя да дойде — каза, мъчейки се напразно да запази спокойствие. — Защо страдаш за заминаването й?
	— Тя щеше да замине идната седмица. Дори и да ти бе неприятна, не можеше ли да потърпиш още няколко дни?
	— Не! Защото те обичам, Франк.
	Това бе най-силният й аргумент, обяснение на цялото й поведение, резюме на всичко, върховният израз на нейната жертва.
	Двамата се гледаха напрегнато. Бледа, със сухи и пламтящи очи, Люси се задъхваше от силните удари на сърцето си, борейки се с измъчващото я желание да го прегърне. Тогава той изведнъж се преобрази и каза мрачно:
	— Нима си въобразяваш, че ти принадлежа? Смяташ се задължена да ме следиш? Ако обичаш всемогъщия Бог, ти и него би поискала да оковеш във верига!
	— Франк — извика тя умолително. — Смяташ ли, че трябваше да затворя очи и да оставя нещата така?
	— Да оставиш нещата… как? Какво имаше за оставяне? Ти си въобразяваш, че знаеш всичко, но се лъжеш. Ана не бе за мен нещо повече от когото и да било друг. Ти я тласна в ръцете ми още в деня на пристигането й. Ако продължаваш така, ще унищожиш всичко, включително и себе си.
	Горчиви думи заседнаха на устните й. Ето как отвръщаше на протегнатата й ръка, как се отнасяше към нейната откровеност и искреност, към любовта й. И то след всичко, което бяха изживели заедно, след пламенните ласки, които не можеха никога да се забравят или заличат. Тя рязко му обърна гръб, сърцето й бе дълбоко наранено, чувстваше унижение, примесено с тъмно желание. Знаеше, че има право, затова упорстваше. Той трябваше да я завладее, това бе едничкото средство — иначе, изоставен на себе си, Франк би се погубил. Поведението му само потвърждаваше нейното убеждение, че бе действала за негово добро.
	— Оставям те — каза тя с глас, който трепереше въпреки усилието й. — Като размислиш, ще се върнеш при мен, сигурна съм.
	Стана бързо и излезе. Представи си вълнуващия миг, когато той ще й благодари за онова, което е сторила, ще признае, че е страдала напразно.
	Тя отиде в салона и седна до прозореца. Чакаше със сълзи на очи и скръбно отпуснати устни часа, когато ще получи възмездие. Дълго остана неподвижна, настъпваше нощта. Изведнъж дочу, че вратата хлопна; скочи и се затича към преддверието. Той бе излязъл. Това бе така неочаквано, че тя остана замаяна от удара. Той не излизаше никога вечер, предпочиташе винаги да стои край огъня и тази внезапна промяна на закоравелия му навик я отчая. С подути очи тя влезе в столовата и седна на неговия стол.
	Сега беше убедена с абсолютна сигурност, че подозренията бяха справедливи; начинът, по който той посрещна заминаването на Ана, бе последната брънка във веригата от доказателства. Тежка въздишка се изтръгна от гърдите й. Ударът бе мъчителен, но тя щеше да го понесе, защото го обичаше.
	По какъв пророчески начин бе разкрила нещата, с каква проницателна предвидливост бе действала впоследствие! Не, тя не е жена, която ще остане вкъщи бездейна и ще понася позорното безумие на тази стара връзка. Няма да чака безропотно да премине тази история, за да каже най-сетне: „Върни се, Франк, нищо не се е променило“. Не, хиляди пъти не. Тя бе заявила своите права. Това не бе собственост, а любов, нейната любов, една бликаща нежност, която изпълваше очите й, докато седеше и чакаше… завръщането му.


>>	XI

	Мур хлопна вратата, премина пътеката и излезе на пътя. Беше мрачен, с червено от възмущение лице и с уста, изкривена в горчива гримаса.
	Нахлузи шапката си и се отправи към брега на морето, съвършено безлюден в този час. С ръце в джобовете и вдигнати рамене, тръгна по алеята. Мъглата, немного гъста, разстилаше над главата му подвижното си покривало; нощта изглеждаше по-топла, останала без въздух, почти задушна. Къде отиваше? Толкова възбуден, че бе забравил всичко, той не знаеше това, но и не го интересуваше. Знаеше обаче, че няма никакво желание да остане тук в такъв час, когато би могъл да седи удобно край огъня. Люси го бе прогонила с горещото си желание да го задържи. В този глупав парадокс имаше някаква зловеща дребнавост.
	При мисълта, че днес тя действително бе принудила Ана да напусне къщата… чудовищно наистина… Ана, неговата братовчедка, която преди пет години бе понесла такова изпитание и която напълно справедливо трябваше сега да бъде възнаградена за всичко преживяно. Той не знаеше нищо за тази история — къде, как и с кого се бе случила. Впрочем това не интересуваше никого. По онова време той не бе мислил за Ана, но сега изпитваше към нея нарастваща симпатия, пробудена преди всичко от поведението на Люси. Не че Ана имаше нужда от неговото състрадание: тя бе смела жена и той изпитваше възторга на човек без енергията и дързостта на Ана… У нея имаше нещо повече от дързост. Тя притежаваше… да, той ценеше неукротимия й темперамент, виждаше, че възприема живота такъв, какъвто е, и черпеше от насладата му навсякъде, където я намери. Ако това бе причината, за да се противопостави на нейното идване, сега — странно — не я кореше за нищо.
	Но Люси да живее с абсурдната идея, че с Ана са имали някога интимни връзки, че той е бащата на детето на Ана… това би било направо смешно, ако не беше толкова непоносимо. Той се бе смаял, бе се надсмивал, да, бе викал — но напразно. Негова ли бе грешката? Толкова характерна бе за него тази неспособност да убеждава. Защо не можеше да посрещне ситуацията със студена и енергична увереност, да отблъсне смешното обвинение, да го унищожи с твърдо и решително презрение?
	Но не, никога не е бил годен за такова нещо. „Мека Мария — каза си той с досада. — Неустойчив като водата, ти не ще господстваш.“ Дали не бе казано така в Библията? Присъда на Бога ли беше… или на Шекспир?
	Изведнъж чувството му за малоценност го смаза и той бе обзет от ненавист към самия себе си. Какъв несретник беше, какъв нещастник — да не може да превъзмогне цялата тази история! Сигурно някой близък ден щеше да му се случи нещастие.
	Челото му се набръчка. С жени не беше се занимавал никога, дори навремето като младеж, а още по-малко сега, разбира се. Няколко въображаеми флирта може би… или снимките, които един клиент му бе показал, художествени, от Париж. Ала преградата бе самият той — на веселието и лесните връзки се бе противопоставял собственият му въздържан темперамент. Освен това си имаше жена. Той си спомни с нежност за Люси. Обичаше я. Ах, как умееше тя да бъде неотстъпчива, когато това й харесваше, толкова… той диреше израза, — толкова бе упорита, когато си мислеше, че има право. Но Люси не бе ревнива в обикновения смисъл на думата. Така например тя ги бе оставила двамата сами, Ана и него — явно защото бе уверена, че той й принадлежи.
	Безгрижен по природа, той не се безпокоеше никога от чувство за собственост, но сега то го измъчваше с цялата горчивина на откритата недостойна обида. Франк бе стигнал до главната улица на града и подчинен на внезапен импулс, прекоси пътя и бутна леката въртяща се врата на Шейндън бар.
	Изпи чаша уиски, без да изпита удоволствие. Нямаше настроение.
	— Още едно, госпожице.
	Изпи втората чаша, която, както винаги, му се стори по-лоша от първата, а трета не пожела… Не обичаше наистина този вкус.
	Избърса устните си, хвърли поглед наоколо, сетне извади инстинктивно часовника си. Беше време да си върви — тя сигурно се питаше къде е отишъл. Тази Люси беше прекрасна жена, имаше най-добри намерения и очевидни качества.
	Когато излезе от бара, раздразнението го обзе наново. Защо размишляваше толкова върху случилото се? Защо бе тук, смутен, с възбуден мозък? Спря се за момент нерешително и огледа улицата. Фенерите хвърляха мека светлина и той тъкмо се насочи към къщи, когато един глас го извика свойски:
	— Ей, Франк, как сте?
	Той се обърна мигновено и дълбоко изумление се изписа на лицето му.
	— Ана! Мислех, че сте заминали?
	Топло загърната в мантото си с кожа около шията, тя бе очарователно видение, мистериозно и привлекателно.
	— Мислех — мънкаше той, — мислех, че сте ни напуснали.
	— Разколебах се на гарата. Щях да замина, но останах… така ми хрумна. Ще пренощувам в хотел „Крейг“, а утре ще взема парахода в Порт Доран.
	— Аз не знаех… не исках…
	— Оставете това, Франк — прекъсна го тя. — Така добре ще съм в „Крейг“, както където и да било другаде. И е време вече да се прибирам. Утре вечер има кораб за Белфаст.
	— Но, Ана…
	— Елате с мен и престанете да се извинявате.
	Той я погледна. За пръв път имаше странното усещане за тайна среща. Ако беше я открил при обикновени обстоятелства, той само би се усмихнал… но така неочаквано, против желанието на Люси, почти забранена, тя му изглеждаше много привлекателна. Бяха го укорили за Ана и ето — Ана бе тук, застанала до него.
	Това усещане не продължи дълго, то бе краткотрайно впечатление за интимност, което го докосна леко и му позволи да остане господар на себе си, както преди.
	— Искате ли да отидете в града? — попита той малко нервно. — Или да вървим край залива?
	— Човек се чувства край морето така добре, както никъде другаде — отговори тя небрежно.
	Направиха полукръг и тръгнаха по безлюдната алея. По време на същата разходка вечерта с Люси тя бе сложила ръката си на топло в неговата по особен начин, който тя наричаше „техния начин на ходене“. Този път, когато прекосиха, без да разговарят, тъмния вълнолом, той улови несръчно Ана за ръка… защо, сам не знаеше… може би заради смътното желание да потвърди своята независимост.
	— Сега е по-светло — каза, като правеше усилия да изглежда непринуден.
	— Защо да говорим за времето, Франк? — отвърна тя игриво. — Сам знаете, че не мислите за това сега. — И добави сякаш съчувствено: — Бедният Франк, значи имате неприятности заради греха, който не сте извършили. — Той не можа да отговори и тя се провикна със сдържан смях: — Смешно, Франк, получавате укори, без да сте изпитали удоволствие.
	— Нима това ви забавлява? — прошепна той смутено.
	— Ама че тон! — каза тя меко. — Ако не сте изпитали никакво удоволствие, то поне се посмейте на това.
	Те продължиха да вървят един до друг сред тъмнината и стъпките им едва се чуваха в тази сякаш подплатена с памук атмосфера. Какво правеше той с Ана в този час? Как се бе озовал тук?
	— Наистина, Франк — каза тя изведнъж сериозно, — мъчно ми е, че ви причинявам неприятности. Люси е много добра, но е толкова луда по вас, че направо ме предизвика. Не бих се осмелила никога вече да смутя спокойствието ви. Винаги съм изпитвала уважение към вас, за да си помисля подобно нещо.
	— Знаете, че нямам никакво участие в това.
	— Факт е — отговори тя лукаво, — да, факт е, че сте женен и естествено сте длъжен да държите сметка за това.
	— Моля ви се — обади се той със същия смутен глас, — да не говорим повече.
	Ако имаше неприятности, нямаше да ги обсъжда с Ана.
	— Никога не съм могла да видя у вас господаря, но изборът си е ваш. Занапред ще трябва да вървите послушно докрай и да носите хомота цял живот.
	— Добре де, добре, избрал съм хомота — каза той раздразнено, почувствал въпреки тъмнината особената й усмивка, предназначена за него.
	— Франк — каза тя, променяйки тона си, — има известна надежда във вас, щом отговаряте по този начин. Мислех, че ще се успокоите със сълзи, страхувах се, че сте изгубили и най-малкия кураж. Ето защо реших най-напред да ви пораздрусам малко. Но, за бога, не си представях, че Люси ще направи от това такава драма. Тя ме нервира. Забележете обаче, вече ми е все едно. Не искам да зная за другите. Имам пари от баща си да разполагам със себе си и благодаря на Бога за всичко.
	— Вие бездруго не скучаете.
	— Кажете ми, Франк — тя отново заговори с ироничен тон, — нямате ли впечатлението, че се отнасяте малко небрежно към мен? Наистина ли съм толкова зла жена?
	Той я погледна напрегнато, за да проникне в загадката не толкова на думите й, колкото в невидимото й лице. Колеблив, уплашен, забелязвайки изведнъж, че тя се притиска към него, той дишаше трудно сред мрака.
	— Не — отвърна благоразумно той, — не бих казал.
	Тя започна отново да се смее, беше в необичайно весело настроение — ощипа го за ръката, за да го накаже, и шеговито изтърси:
	— Струва ми се, че сте напълнен с трици.
	Стигнаха до края на алеята. Пред тях се простираше широк, бял плаж, обгърнат от сивите пари на водата.
	— Не е много късно — каза тя, извръщайки очи към него, — но за вас е време да се връщате.
	Той знаеше, че е време, и донякъде имаше желание да се върне, ала нещо в поведението й го възпираше.
	— Имам време колкото си искам — заяви той.
	— Тогава да отидем по-близо до морето, там е по-приятно.
	— Много добре.
	Без да говорят, слязоха на плажа, но не бяха направили и стотина крачки, когато тя спря.
	— Ах, този пясък — тя вдигна крак и се облегна на рамото на Франк. — Не мога да вървя, обувките ми се напълниха.
	Той я погледна колебливо, чудейки се дали да й предложи да се върнат. Но почти веднага тя каза:
	— Да седнем за момент, не е студено. Запалете една цигара. Ще седнем върху моето манто.
	Разкопчавайки го, тя го постла върху пясъка, за да седне той до нея. Пясъкът беше мокър, топлото тяло на Ана се докосваше до неговото, нощта бе пълна с леко шумолене и глух покой. Франк запали цигара несръчно, защото близостта на Ана пречеше на движенията му. Мълчаха няколко минути, сетне тя прошепна на ухото му:
	— Дайте да пусна едно кълбо дим.
	Той потръпна при тази неочаквана молба.
	— Сериозно? — попита по-скоро, за да си придаде увереност, защото, седнал на мантото й, беше принуден да се притиска към нея.
	— Разбира се — прошепна тя, — искам всичко да изпитам.
	Поколеба се за секунда, сетне се обърна към нея и постави цигарата на устните й, които не виждаше ясно в загадъчния бял овал на лицето й. Беше му много неловко и понеже тя се навеждаше към него, изведнъж почувства върху пръстите си меката топлина на устните й. Тя се задави от дима.
	— Не е толкова хубаво, както изглежда — каза тя, като се закашля, поради което се блъсна в него. Без да дава вид, че обръща внимание на това, той я прихвана с ръка около кръста, за да я задържи.
	— Сега е по-добре — каза тя, след като се изкашля и небрежно отпусна ръка върху коляното на Франк.
	„Колко невероятно — мислеше си той, — да седя тук с Ана, прехвърлил ръка през талията й… толкова невероятно, сякаш е сън.“
	— Още едно дръпване?
	Тя поклати отрицателно глава, сетне се опря на рамото му и го погледна с големите си светли очи, сякаш очакваше нещо. С неволно движение той се наведе и я целуна по устните.
	— Не бива, Франк — прошепна тя и стисна нежно ръката му.
	Пак имаше усещането за нещо нереално. Той ли бе тук с Ана, вкусващ топлата сладост на нейните устни, горещината на тялото й, така гъвкаво под дрехите? Целуна я още веднъж и тя му отвърна.
	— Знаете ли, Франк — пошепна тя мечтателно, — ние наистина не сме отговорни за това. Обвиниха ни и ни тласнаха към него, съзнавате го, нали?
	Обхванат от това неочаквано прозрение, той я загледа втренчено. Тя казваше истината. Той не бе сторил нищо, абсолютно нищо и от минутата, в която тя бе пристигнала в къщата му, тях ги тласкаха един към друг, сякаш бяха фатално предопределени. И това бе работа на Люси, единствено нейна грешка.
	— Не изглеждате особено развълнувана — зашепна той.
	Мислите му бяха объркани, сякаш омаяни от нощната мъгла.
	— Ще бъдете разочарован — промълви тя, обръщайки се бавно към него, — ще бъдете разочарован, ако си отидем.
	И горещите й устни се залепиха върху неговите.
	Има неща, от които човек не може да избяга, и от нея той нямаше никакво желание да се изтръгне. Буйно желание пълзеше по жилите му. С дръзко движение той се обърна право срещу нея. Тя извърна глава и държейки го в ръцете си, се отпусна на мекия пясък.
	— Защо не се сетихте по-рано? — прошепна тя с дълбоко и неочаквано въодушевление и без съпротива затвори очи.
	Морето плискаше леко, невидимо, но те не го чуваха, сетне нощта им се стори по-студена, мъглата по-пронизваща и влажна. Тя се отдръпна с лека тръпка, а той се изправи, гледайки меланхолично към водата. Грехът бе сторен… как, той едва разбираше и сега се чувстваше глупав и смутен. Няколко минути двамата мълчаха.
	— Е, добре — рече най-сетне тя, — ще трябва да се връщаме. — Стана, стисна ръката му. — Вие не сте лош момък, Франк.
	Той не отговори. Клатушкайки се по пясъка, излязоха на алеята. Този път тя го хвана за ръка.
	— Няма защо да се терзаете за това — каза тя с иронична симпатия. — Никой няма да узнае, а аз… не съм жена, която се лепва. Утре заминавам.
	Тези думи му вдъхнаха меланхолична признателност. Беше щастлив и успокоен, че тя си отива.
	— Ще взема кораба „Орел“. „Ратлин“ тръгва в четири часа.
	Изведнъж той се почувства ужасно засрамен, по-неспособен от всеки друг път. „Отвратителен съм“ — мислеше си с гняв.
	— Няма да е никак вежливо — изрече смутен. — Ще ви придружа, ако желаете.
	На половината път по алеята тя се спря неочаквано.
	— Не идвайте по-нататък — помоли го, сякаш разбираше неговото душевно състояние, — но елате да ме вземете утре от „Крейг“.
	Тя докосна бързо с устни страната му, сбогува се и изчезна.
	Той остана неподвижен, странно самотен в мъглата, след което на свой ред се отдалечи в обратната посока, питайки се все още как можа да се случи това… за което нито бе мислил по-рано, нито бе желал. Ако Люси не беше го подозирала, ако не го караше да се чувства като мръсник и ако не бе изпъдила Ана от дома си, сигурно тази среща нямаше да се състои. Вървеше с тежки стъпки, обзет от отвращение, и се питаше как, връщайки се в този късен час, ще се яви пред жена си. Трябваше да продължава да се прави на сърдит, да се преструва на раздразнен и недоволен и да отиде веднага да легне в детската стая, както правеше понякога. А утре ще заведе Ана до кораба. След което, освободен от мисълта за тази неприятна история, ще продължи своя живот. Да, така ще стори. Но на лицето му се изписа жалка ирония при внезапно възникналия спомен за това, което тя бе казала: „Не искам Ана вкъщи“. А сега и това!… Невероятен бе начинът, по който се бе случило.
	Когато излизаше от алеята, стъпките му отекваха из глухата улица, а през сивата мъгла до него достигна оглушителен и пронизващ звукът от сирената на минаващ кораб.


>>	XII

	На другия ден Люси се събуди по-рано от обикновено. Тя бе спала зле, бе сънувала лоши сънища, нечисти и студени като мъглата, която обвиваше безжизнените дървета навън. Сутринта под натиска на някаква невидима и тежка ръка тя изпадна отново в мъчително вцепенение, от което сега се пробуждаше с бучащи уши. Припомни си тъжно подробностите от вечерята и завръщането на Франк. Той се бе качил сърдит в гостната, без да й каже дума, без да я погледне; сетне бе чула как заключва вратата. Потръпна при този спомен. Да се върне по такъв начин, когато тя го очакваше с цялата си душа, бе най-жестокият от всички удари.
	Намерението й бе почтено. Обичаше го — с каква сила, за първи път си даваше сметка — и сега както винаги бе готова да го покровителства, да го защитава най-вече от самия него. Колко пъти бе констатирала тези противоположни настроения на неговата природа, слабостта и упорството му, с които само тя можеше да се пребори. Да, сто пъти вече бе доказвала любовта си към него, беше се уповавала на своята решителност и смелост, за да го изтръгне от упоритата небрежност, която бе едновременно опасен недостатък и чар на характера му. И в нито един период с повече основание, както през последните петнайсет дни. Въпреки непрекъснатите грижи от няколко дни насам тя се държеше добре — не се предаваше.
	Каква ли катастрофа би могла да стане, ако не бе действала така решително и твърдо? Любовта й към него бе всъщност основата за нейната оценка на събитията, силата, която я крепеше и която я бе отвела право в същността на интригата. Над всичко бе поставила неговото добро и тяхното благо — общото им щастие под семейния покрив. Люси нямаше никакво желание да господства и не можеше да допусне, че нейният идол е виновен за случилото се. Понеже го обичаше въпреки всичките му несъвършенства и признаваше, че неговата природа допълва нейната, тя не можеше да позволи тяхното щастие да бъде унищожено. Щеше да бъде истинска лудост да стои настрана и да гледа спокойно как то се руши.
	С неволна въздишка тя одобри за кой ли път вече мъдростта на своето поведение. Беше решила веднъж завинаги този въпрос. Франк бе разтревожен, познаваше дръзко издадената напред устна, бързите му промени от възбуда към доверчивост, от скептицизъм към екзалтация. Очакваше и си представяше тяхното сдобряване — не за пръв път той щеше да отстъпи и да си даде сметка за извършеното, да признае мъдростта на нейното поведение, да се разкае. Към този именно момент се стремеше тя в мислите си.
	Погледна стенния часовник на камината, отметна одеялото от краката си и стана. Облече се бавно, излезе от стаята, поколеба се малко и почука леко на вратата на Франк.
	— Ще излезеш ли с мен в десет часа, Франк? — попита кротко тя. Отговор не последва.
	Тя изчака една минута, долепила неспокойно ухо до вратата, напълно сигурна, че той беше зад нея, за да не повтаря въпроса си. Нищо не я плашеше толкова, колкото нова разправия — бе готова да го остави да се сърди, да прояви докрай лошото си настроение. За нея бе достатъчно дори самото му присъствие.
	Изправи глава, слезе и закуси, изпитвайки странно чувство на самота. Той явно нямаше да я придружи тази сутрин. Накара Нета да му приготви закуската, която отнесе сама и остави пред вратата на стаята му. След това излезе.
	Денят бе сив, от дърветата се оцеждаха капки, мъглата тегнеше и отсрещният бряг едва прозираше през гъстата мъгла. Окапалите листа вече не шумяха под краката, изглеждаха като мъртви — обикновени остатъци, прилепнали към земята, откъдето бяха излезли и която сега ги прибираше отново. Влажният въздух действаше потискащо върху всичко, създаваше впечатление за отпадналост, за униние. От време на време капризното слънце пробиваше облаците и разстилаше бледа светлина върху стъклената вода на реката.
	Макар че бе облечена добре, ледената влага проникваше и тя зъзнеше, докато бързаше към църквата. Тук, понеже не бе в подходящо настроение, всичко й се стори досадно, проповедта — по-дълга и отегчителна от всеки друг път. С опънати черти, с очи, впити в молитвеника — четеше „Ключът на небето“, — тя не преставаше да мисли за Франк и желаеше горещо да се върне, за да го види. Най-сетне службата свърши, тя излезе със съзнанието за изпълнен дълг и бързо се отправи към дома си.
	Щом свали шапката и мантото си, първата й мисъл бе да отиде в стаята на Франк. Овладя не без мъка нетърпението си и първо влезе в кухнята. Веднага забеляза закуската му. Обърна се към Нета с привидно спокойствие:
	— Господарят слезе ли?
	Без да обърне глава от умивалника, над който белеше картофи, Нета отвърна нехайно:
	— Той излезе… каза, че отива да види господин Ленокс.
	— А, да, спомням си — каза Люси престорено. — Да, разбира се.
	Тя нито си спомняше, нито разбираше, но искаше да потвърди лъжливия му предлог. Той не бе при Ленокс, тя бе убедена в това — бе отишъл на една от своите самотни разходки, белег за лошото му настроение. Направи лека гримаса — помирението бе отложено. Но той щеше да се прибере от тази разходка и да се върне при нея.
	Тя влезе в салона, седна до прозореца и взе една книга. Но й беше невъзможно да се съсредоточи — от време на време спираше да чете и поглеждаше през прозореца, странно унесена. Веднъж чу стъпки навън и съвземайки се, се приготви с туптящо сърце да го посрещне. Ала не беше той: видът на собственото й лице, отразено в огледалото, я обезпокои. Наистина ли беше при Ленокс? Или се разхождаше някъде навън в тази сива мъгла?
	Удари един часът, а той още не се бе завърнал. Започна да изпитва безпокойство — никога не бе постъпвал така! Когато Нета се яви в един и половина, нетърпелива по-скоро да свърши обедът и да се освободи, за да си почине, тя каза с познатия тон на фалшиво спокойствие:
	— Добре, ще обядвам. Господарят ти без съмнение се е задържал някъде.
	Може пък наистина някой да го беше задържал? Това бе невероятно, невъзможно бе да отиде при Ленокс и той да е настоял да похапнат заедно по едно парче от неделното печено. Малка светлина лумна в потъмнелите очи на Люси при мисълта, че може да е отишъл при Ленокс, за да подхване сам въпроса за дружеството. Това би било наистина жест на помирение. Ала беше невероятно. Лицето й се смръщи. Обзета от такива мисли, тя се престори, че се храни, за да задоволи любопитството на слугинята и да прогони терзанията си.
	— Дръжте яденето топло във фурната, Нета, за всеки случай… — каза тя, ставайки от масата. Това бе нейният единствен опит да остави впечатлението, че нищо нередно не се е случило.
	Тя се върна в салона и седна вече не пред огъня на камината, а близо до прозореца, за да го чака. Болезнено бе да се преструва, че чете. Тя чакаше и колкото повече минаваше времето, толкова по-неспокойна ставаше.
	С какво ли настроение щеше да се върне? Ще бъде мокър от мъглата, но влязъл без шум, ще я избягва и ще остане дълго в преддверието да окачва палтото и шапката си, ще се разхожда без цел. Сетне неочаквано ще се яви в салона и преструвайки се, че не я вижда, смутено ще се намести до камината и ще потъне в креслото си. Ще настъпи известно мълчание, сетне тя ще стане бързо, за да се помирят. Ще се хвърли на колене до него и ще го прегърне. Ах! Какъв миг! Тя изтръпна при тази мисъл, дишането й спря. Но него все още го нямаше.
	В два и половина Нета излезе, Люси остана сама вкъщи, а той още не бе се върнал… това беше… бе прекалено. Тя почувства някаква опасност, страх пропълзя по тялото й. Сигурно беше при господин Ленокс… това бе единственото възможно обяснение… трябваше да бъде там, не можеше да се разхожда безкрайно в мъглата — невероятно беше.
	Тя стана внезапно, с неспокоен поглед и с ръка върху страната си — жест, особено характерен за нея. Сетне решително се насочи към вратата. Щеше да отиде и да се увери сама, това бе единственият начин… може би щеше да го срещне и по пътя.
	Валеше леко, неуловим воден прах идеше откъм реката, подобно на сянка, преминаваща през потъмняло огледало. Излизайки на брега, който водеше за дома на Ленокс, тя усети още една тръпка. Забеляза, че почти тичаше… без да знае защо. Мъчеше се да отхвърли смешното си опасение, да премисли добре, да намери убедителен повод за това необикновено посещение, което се готвеше да направи.
	Ала нямаше нужда да измисля нищо — на ъгъла на Гарсдън стрийт срещна Ленокс. Това бе неговата обичайна следобедна разходка в неделя. Смутена, с разтуптяно сърце, тя спря изведнъж, осъзнавайки, че Франк не е бил при него.
	— А! — възкликна Ленокс, прикривайки я инстинктивно със своя чадър. — Много бързате днес.
	— Да — изрече тя смутено, — бързам много.
	— Мислите ли, че ще ги срещнете — продължи той усмихнат.
	Леко задъхана от изкачването, с коса и лице, измокрени и лъскави от дъжда, тя отвърна бодро, но без да разбира добре:
	— Да ги срещна?
	— Аз ги видях към морето. — Той посочи мястото с глава. — Вашият мъж и Ана отиваха натам.
	Стресната от думите му, тя пребледня и отвори широко очи. Стори й се, че под краката й внезапно зина пропаст. Опита се да проговори, но не можа.
	— Трябва да са се върнали вече — продължи той, без да забележи нейното смущение. — Елате да пием чай, преди да се приберете.
	Езикът й сякаш беше залепен за небцето, задушаваше се. Значи Ана не беше заминала? Беше останала, измамницата, и Франк я беше намерил. И какъв ще бъде… О! Какъв ще бъде резултатът от тази среща?
	— Елате вкъщи — повтори Ленокс.
	Тя направи усилие и най-сетне смотолеви:
	— Трябва… трябва да си вървя.
	— Една чаша чай ще оправи гърлото ви.
	— Не, не — изрече глухо… — Нямам време.
	Преди да й отговори, тя вече се отдалечаваше, като залиташе.
	Значи бе вярно. Сълзи на ярост и мъка изпълваха очите й и се смесваха по страните й с капките дъжд. Тя се съмняваше, но сега бе напълно уверена — те бяха подновили интимните си отношения въпреки нейните предпазни мерки.
	Бе сторила всичко, за да избегне това, ала поради нещастно стечение на обстоятелствата не беше успяла да ги раздели. Ужасна, разтърсваща мисъл!
	Тя захапа силно устната си, стисна юмруци в джобовете на мантото си. Слезе бързо по глухата и мокра улица, покрита с дебел пласт изгнили листа. Буйният гняв й придаваше необикновена сила. Съвзела се от първия удар, който я бе замаял, тя бе яростна в своето разочарование. Не беше възможно Франк да не е изпитвал любов към нея — знаеше, че я обича и че тя също го обича. Той бе принуден да действа срещу собствената си воля.
	Защо? Задъхана от бързия ход, тя се мъчеше да намери отговор, да сложи пръст върху току-що отворената рана. О, защо бе станало така? Толкова усилия бе положила! Защо не успя? Опитваше се отчаяно да се успокои. Не, това не беше поражение! Нищо непоправимо не беше се случило. Убедена бе! Усещаше прилив на решителност. Щеше да вземе веднага в свои ръце положението, щеше да премахне тази заплаха над нейното огнище, щеше да си върне Франк и да го спечели наново. Не беше нито неспособна, нито глупава. Колкото и засегната да беше, нейната любов бе по-силна от обидата. У нея нямаше глупава скромност, познаваше своята власт над Франк и щеше да се възползва. Тя се връщаше вкъщи, за да го посрещне и спаси, да го спаси от самия него.
	Люси забави крачките си, каза си, че трябва да бъде спокойна и не трябва да се издава. Като наближи дома си, съгледа откъм срещуположната страна Дейв Бауи. Придаде безгрижен израз на лицето си — в никакъв случай не би показала терзанието си пред всички. Те се срещнаха пред оградата, тя му кимна спокойно и се приготви да отмине, но той се спря.
	— Не прекосихте ли с тях реката? — извика Бауи весело.
	Тя се обърна, впивайки поглед в червеното лице под нахлупената непромокаема шапка, привързана под брадата. Капчици вода бяха изпръскали жълтия край на шапката.
	— Какво искате да кажете? — попита бавно и тихо.
	— Съжалявам… противно време — извини се той любезно. — Бях закарал „Орел“ в Лайнтън днес следобед. Ако знаех, че вашият мъж ще пътува, щях да се появя по-рано.
	Тя го гледаше изпитателно, все така объркана. Малко по малко я изпълваше странна печал. Изпитваше мъчителното усещане, че това не бе действителност, че сънуваше.
	— Какво искате да кажете, Дейв? — попита тихо.
	— Не знаете ли? — отвърна смутено той. — Току-що се върнах. Те не искали да чакат, каза баща ми, толкова бързали. Енгъс трябвало да вземе лодката, за да ги закара.
	— Да ги закара къде? — Беше възбудена и не изпускаше от очи моряка.
	— Да ги закара да вземат пощата от другия бряг — промърмори той. — Дамата, която беше у вас, и вашият мъж.
	— Пощата — извика тя с внезапно вълнение, което не можа да сдържи. После млъкна поразена. Болка премина през цялото й същество, като че ли нещо, опънато до крайност, се скъса жестоко. Франк заминал… с Ана. Това обясняваше всичко, оправдаваше предчувствията й. Той я бе оставил, за да се върне при Ана.
	Без да държи сметка за присъствието на Дейв, тя изпусна дълго сподавян вик. В този миг, застанала пред същата ограда, пред която бе очаквала толкова често своя Франк, Люси осъзна със смразяваща яснота, че той е заминал. Беше й изневерил. Лицето й, обвито от мокрите коси, изглеждаше смалено, а бледите устни бяха останали изведнъж без кръв.
	Застина за момент неподвижна, изпълнена с отчаяние при мисълта за тази загуба. Сетне с бързо движение вдигна ръка към челото си. Той е безумен! Сигурно бе обзет от лудост, за да извърши подобно нещо. Да я изостави, да разруши семейството си, за да се събере с това отвратително същество!
	Ана! Тя стисна зъби и сви устни. Как може да се надява на щастие с нея? Почувства се като отнесена от вълна при спомена за леността на Ана, за нейната вулгарност, за дръзкото й нахалство.
	Тя не можеше да остави Франк да извърши подобно безумие. Слаб, поддаващ се леко на влияние, той е бил повлечен против волята си, да, повлечен въпреки всички усилия да го предпази.
	Обзета от внезапен прилив на смелост, очите й засвяткаха, лицето й доби отново цвят — силата на вълнението я накара да поруменее.
	Победена? Не, тя не бе победена! Не е жена, която ще се остави, апатична и смазана, да се топи в безпомощни сълзи, докато това същество беше с Франк! Решението оживи напрегнатото й същество. Тя му бе обещала, че ще го спаси!
	Обръщайки се рязко, хвана ръката на Дейв и каза възбудено:
	— Ще ме закарате на другия бряг… сега, веднага.
	— Какво има? — промълви той. — Не разбирам…
	Без да отговори, хванала го за ръка, тя го повлече през пътя към оградата. Вратата се затвори шумно.
	— Преди колко време заминаха? — попита тя сурово, докато крачеха.
	— Не знам — избъбри той, смутен от странното й поведение, — има около четвърт час… може би по-малко. Не ме очакваха така скоро. Но какво… какво има?
	— Четвърт час — повтори тя силно на себе си. — Ще пристигнем навреме.
	Двамата се насочиха към каменния кей, който изглеждаше като загубен в белезникавата мъгла. Изведнъж Дейв се поколеба и спря.
	— Не мога да изляза — каза обезпокоен. — Много е късно и мъглата се спуска.
	Без да го слуша, тя продължи да върви, изкачи се върху тесния кей и забърза по влажните камъни. Той я последва неохотно.
	— Казвам, че не можем да минем — повтори той с по-уверен глас. — Времето е лошо. Мъглата се сгъстява, не се вижда на сто крачки.
	Извръщайки се към закотвения „Орел“, тя загледа моряка с пламнали очи и му каза със задавен глас:
	— Ще преминете, Дейв, аз съм с вас.
	— Нямам пара — отговори той свъсено, като гледаше мъглата, която се стелеше по всички посоки над лъскавото като стъкло море.
	— Ще тръгнете — извика тя високо. — Ще потеглите незабавно.
	— Никак не ми харесва това — измърмори той, избягвайки пламналия й поглед.
	Останаха за момент лице в лице, а под краката им морето бучеше глухо. Настъпи секунда колебание, секунда, която, изглежда, бе решителна за бъдещето и на Франк, и на Люси. Тогава Дейв сведе неочаквано глава и се отправи към навитото около малкия стълб въже. Край, тя бе успяла. Без да продума, тя заобиколи и се прехвърли през желязната стълба на „Орел“.
	— Предупреждавам ви — каза той колебливо, тласкан от необичайната сила, която го водеше против волята му; наведе се над стълба, развърза въжето и се покачи заедно с нея на борда на катера. — Тръгвам против желанието си — мърмореше той, докато се изкачваше по стъпалата. — Не забравяйте това.
	Тя не отговори нищо. Със странно глух шум катерът се отдалечи от вълнолома. Изгубиха веднага от очите си брега и потънаха в надвисналата над морето гъста мъгла.
	— Карайте бързо — зашепна тя с глух глас, — колкото може по-бързо.
	Обзета от неудържимо вълнение, Люси стоеше изправена до него. Очите й, загледани напред, приличаха на рани върху бледото петно на лицето й. Ами ако не успееше? Не, тя вярваше, беше убедена, че ще успее. Франк не можеше да е далеч, той не бе заминал отдавна — тя ще го настигне благодарение на бързината на своето решение. Ако можеше само да вижда, ако можеше да пробива тези подвижни гънки на мъглата, които падаха около нея като завеса! Но талазите ставаха все по-гъсти над спокойното море в залива. Пристягайки яката на мантото си около врата си, тя се наведе напред, задушавайки се от напрежение и от ударите на сърцето си в развълнуваните си гърди. Към средата на пътя мъглата стана непрогледна и легна върху тях като саван, закривайки всичко, с изключение на техните силуети. За момент се превърнаха в две самотни сенки сред пустиня от мъгла.
	Дейв намали веднага хода на кораба.
	— Какво ви казах? — извика той. — Ще трябва да се връщаме.
	Гласът му се чуваше глухо, сякаш идваше отдалеч.
	Тя не помръдна, само се взираше напред:
	— Продължавайте.
	Той направи отчаян жест с ръце, сетне дръпна силно въженцето на сирената и звукът се понесе оглушително над млечнобелите вълни.
	— Внимание — извика той. — Минете напред.
	Тя се придвижи напред и тук, клекнала, горяща от нетърпение, не чувстваше ни влага, ни студ — дребна фигурка върху носа на кораба, цепещ морските вълни, сякаш въплъщаваща в себе си самия устрем на кораба. Гъста мъгла се разстилаше край нея. Непроницаемата белота скриваше всичко от очите й, задушаваше я, сгъстяваше се върху косите й и течеше по страните й като сълзи.
	Все повече я обземаше безутешност — студена като вледеняващ зимен въздух, лепкава като солените изпарения на морето. Люси потрепери и стисна зъби. Струваше й се, че някакво невидимо привидение докосваше с вкочанени пръсти челото й. Трепереща, самотна, тя не виждаше нищо. Но това не я засягаше — тя отиваше напред, напред, за да спаси Франк.
	— Какво е това? — извика изведнъж Дейв. — Не чухте ли шум на весла? — и той пусна сирената.
	Тя напрегна слуха си, но не чу нищо, освен ехото от сирената и шумоленето на невидимата вода.
	— Чухте ли? — извика отново той.
	Сетне изведнъж пред тях и под тях се чу могъщ звук, който ставаше по-мощен сред мъглата, така близо, сякаш ги притегляше към себе си.
	— Вие? — извика с всичка сила Дейв, замахвайки с едно желязо.
	Вдървена върху носа, Люси чу вик, който се повтори по-гръмко, по-близо и с ужасяваща настойчивост. Отчаянието на този вик бе за нея като удар с нож. В същата секунда тя долови тласъка от удар, който я разтърси и парализира — не силно скърцане, а глух удар… покъртителен, смазващ удар, който изпразни от кръв безумно биещото й сърце.
	Изведнъж нов остър вик достигна до нея, смътен крясък, след него глух шум, сетне всичко потъна в мълчание… сиво мълчание и потискаща печал.
	— Господи — бърбореше уплашен Дейв, — ние се ударихме в нещо.
	Той бе върнал назад корабчето, разклатен от два противоположни тласъка, люлеещ се по цялото протежение на носа. Люси също се люлееше, обзета от страшна мисъл. Стегната като в някаква рамка, тя се изправи, докато корабът намали хода си и най-сетне спря. Мъглата ставаше все по-гъста и тъмна поради приближаващата нощ.
	— Ей, вие! — извика яростно Дейв, слагайки ръце върху устата си.
	— Ей, вие! — отвърна отблизо непознат глас като изгубен в безкрайна пустиня.
	— Господи — извика той отчаян, — та това е Енгъс с лодката!
	Тя изтича трепереща до него. Надвесен над кормилото, Дейв цепеше мрака с виковете си.
	— Франк! — извика тя отчаяно. — Франк!
	Мъглата се изправяше като стена, в която се разбиваше гласът й и откликваше измамно, сякаш ехото се подиграваше с нея… Сетне изведнъж съвсем близо се чу:
	— Хвърли конопеното въже!
	Дейв мигновено разви въжето и го запрати по посока на сподавения вик, то се повлече, сетне изведнъж се опъна.
	— Хванаха го — захълца Люси. — Хванаха го — и с всичка сила взе да помага на Дейв да изтеглят напоеното с вода въже.
	Излязла от мъглата като привидение, се показа мокра ръка, която се хвана за борда, после черна глава, лъскава като на тюлен — беше Енгъс, който държеше в ръцете си тялото на Ана.
	Докато Дейв я вдигаше на борда, Енгъс хвана отново въжето, потъна във водата и изчезна.
	Люси прехапа устните си, измамена в надеждата си, сетне извика силно: „Франк… Франк!…“
	С ръце, вкопчени в парапета, тя не обърна внимание на Ана, която бе положена на завет до машината, а се мъчеше да пробие с поглед гъстия млечен саван и чакаше със смъртно безпокойство. Секундите й се сториха часове. Обзета от ужас, обляна от студена пот, тя се молеше на Бога да спаси Франк. Сърцето й трепкаше като колеблив пламък. Сетне вик на безкрайна радост се изтръгна от гърлото й.
	— Ето — извика тя задъхана. — Ето го!
	Надвеси се и задърпа с всички сили въжето. Сподавен вопъл се отрони от устните й, докато помагаше на Енгъс да скочи на борда и да поеме тялото на съпруга й.
	— Франк — хълцаше тя, като го прегръщаше, — мислех, че си заминал!
	Без да отвърне, той се отпусна неподвижно. Сетне внезапно отвори с болка очи и я позна.
	— Кораба… — изрече с усилие. — Настигнахте ни тук…
	Сякаш прекършена, ръката й се свлече върху гърдите му, които изглеждаха странно хлътнали.
	— Франк — извика тя ужасена, застанала на колене встрани от него, — ударен ли си някъде?
	— Носът — шепнеше Енгъс, зъзнейки от студ в мокрите си дрехи, — носът го удари в гърдите и го повлече под гредата. — Той потръпна. — Страшен удар!
	— Франк — хълцаше тя, обзета от нов сковаващ я страх. — Ранен ли си… ранен ли си, миличък?
	— Не се чув… — отговори той с нисък и провлачен глас. — Не се чувствам добре. Стана ми… не знам какво… топло в устата…
	Той говореше с все по-голяма мъка. Тя се уплаши от гласа му. За миг се надвеси над него, но той се задави от ужасна кашлица, която го разкъсваше и задушаваше, додето една топла и жива вълна се заизлива върху нея. Нищо не можеше да спре това безконечно повръщане на кръв, която течеше на гъста маса върху гърдите на Люси. Парализирана от ужас, тя отчаяно се опитваше да му помогне, но в уплахата си той се бе вкопчил за нея и й пречеше.
	— Франк, Франк — молеше тя трепереща, — остави ме да направя нещо!
	Тя бе ужасена, впила пръсти в него сред белезникавия мрак, повдигана от спазмите, които го разтърсваха и гърчеха в смъртна конвулсия. Изведнъж почувства, че той губи съзнание — здравата му прегръдка отслабна, омекналите му ръце я пуснаха и с една последна дълбока въздишка изнуреното му тяло се отпусна на палубата.
	Трепереща, Люси повдигна главата му и я постави върху коленете си.
	— Господи — шепнеше Енгъс ужасен и с тракащи зъби, — той е твърде зле… — И прибави: — Гредата го удари… в гърдите.
	Той запали фенера и го приближи с трепереща ръка — слаба жълта светлина озари бледото лице на младата жена с разпилени в безпорядък коси върху мокрите дрехи, залепнали за тялото й.
	Светлината падаше и върху Мур, който лежеше неподвижен, сякаш някаква страшна сила бе изсмукала целия жизнен сок от него, бе пресушила живота му.
	Това лице, така бързо променило се, накара Люси да потръпне, мокрите му хлъзгави дрехи, които вече не го топлеха, бяха прилепнали по нея, а коленете му трепереха. Тя клекна до него.
	— Погледни ме, Франк — извика тя, — обичам те!
	Притисна го силно като малко дете в скута си, докато катерът се люлееше кротко върху невидимата вода, а камбаната продължаваше да бие надалече, да звъни за душата на един умрял.
	Франк не помръдваше, лежеше с лице като на смъртник. Ръката, която Люси държеше в своята, беше студена и мека, сякаш безплътна. За секунда тя се поколеба, сетне отчаянието я обзе с нова сила. Беше невъзможно… тя го обичаше, бе дошла тук, за да го спаси. Вдигайки очи в пристъп на отчаяние, тя срещна погледа на Дейв. Той бе оставил зашеметената Ана да лежи до машината и наведен над мъжа й, само повтаряше:
	— Той е много зле, страшно е зле!
	— Дайте ми вода — промълви Люси и стисна ръката му така, че ставите й побеляха. — Донесете вода. — Тя изми лицето на Франк, прокарвайки нежно треперещи пръсти по устните и челото му.
	Изведнъж почти като по чудо той отвори очите си, в които блестеше последна слаба искра от съзнание.
	— Люси — прошепна той и направи усилие да се вкопчи в нея, — не ме оставяй.
	Една мъчителна въздишка стигна до стиснатите й устни, но тя я сподави.
	— Няма, Франк — захълца тя. — Не можах да те спра да заминеш! Ала няма да се разделим никога.
	— Но защо… — прошепна той отново с голямо усилие, после промълви: — С Ана… нямахме нищо… аз просто я заведох…
	Сърцето на Люси престана да бие. Отначало тя не разбра, сетне изведнъж сякаш нож прониза гърдите й.
	— Жаден съм! — прошепна Франк и като подражаваше злокобно на своя някогашен ироничен тон, произнесе задъхан: — Но… но… не мога… да преглъщам.
	Раздиращото се сърце на Люси не й позволяваше да говори. Тя бе изгубила изведнъж всичко и искаше да умре. Какво щеше да прави сега!
	— Сигурно се мръква… — изрече той слабо. — Дали тук… или… или пък… там?
	— О! Господи! — хълцаше и се молеше горещо тя, обляна в сълзи. — Спаси ми го, Господи! Франк, миличък, съвземи се, аз ще те излекувам. Аз те обичам!
	Ала очите му се притвориха, главата му се отпусна, а на устата му за сетен път замря израз на лека насмешка.


>	Втора книга

>>	I

	— Шах — каза чичо Едуард, като се изсекна грижливо — и мат!
	Питър направи гримаса. Той знаеше хода на всички фигури, затова му беше твърде забавно да мести коня в различните посоки… обаче необяснимо защо, работата накрая свършваше все така — без никакво предупреждение.
	— Смешно — каза той, — аз смятах…
	Лицето на свещеника се озари от усмивка. Дългите му бели пръсти галеха чашата с порто, което блестеше топло като рубин до подноса с орехи върху масата от лакирано червено дърво. Червените кадифени завеси, грижливо спуснати, за да предпазват от влажния вятър, който духаше силно откъм устието, прикриваха настъпващия здрач и меката светлина на лампата озаряваше приятно двамата играчи. Чичо Едуард вдигна чашата, отпи от виното и изведнъж силна вихрушка — вятър и дъжд — блъсна в прозореца и го накара да вдигне очи. След малко забеляза със задоволство:
	— Вътре е по-добре тази вечер, не намираш ли?
	Питър се смъкна в креслото така, че главата му се опря на облегалката, и с тон на прорицател заяви:
	— Дъждът идва често след мъгла — нещо, което бе научил от стария Бауи и сега го повтаряше като свое хрумване.
	— А когато ти взех царицата, какво стана? — попита дяволито чичо Едуард.
	Двамата се разсмяха; още не бяха свършили, когато на вратата се почука — нещо необичайно, защото смятаха да прекарат вечерта само двамата.
	— Влез — извика свещеникът и на вратата се показа госпожица О’Ригън.
	— Ваше благородие — започна тя нерешително, запъна се и подзе отново: — Ваше преподобие…
	Тогава сведените й очи се вдигнаха примирено към небето, чак докато се видя бялото им. По неизвестна причина тя изглеждаше разстроена и неспокойното й лице приличаше на светеца мъченик, закачен на стената зад нея.
	— Вижте… какво се е случило — произнесе тя с побелели устни и като извади един оранжев плик, разтреперана го подаде.
	Той отвори машинално телеграмата. Лицето му с цвят на слонова кост побеля още повече и изведнъж странен звук се изтръгна от гърлото му.
	— Господи — каза той с неопределен, изплашен глас. — Господи!
	Кръвта нахлу в лицето му и то сякаш се разшири. Той стана бързо, разпилявайки ореховите черупки върху коленете си.
	— Трябва да отида в църквата — смотолеви той, без да погледне Питър, отивайки към статуетката на Мадоната до вратата. — Да… имам работа в църквата, трябва да отида.
	Взе баретата си от камината и на излизане смачка с големите си обувки разхвърляните по килима орехови черупки. Той напусна стаята с отворената телеграма в ръка и госпожица О’Ригън трепереща го последва. Като прекрачваше прага, тя потопи пръсти в малкия съд за светена вода и се прекръсти.
	Лицето на детето се помрачи при внезапната промяна на приятната и топла атмосфера, то се изпъна в креслото и слабото му тяло се вцепени от уплаха.
	Вятърът, който блъскаше прозорците, се смени със студени вълни, които го заливаха, докато мислено прекосяваше деветте мили разбушувано море, отделящи го от неговия дом на другия бряг на устието. Със смътната, но вярна интуиция на възрастта си, то долови нещо — привидя му се високата фигура на баща му. Силуетът бе обгърнат с някаква бяла нощница… беше и смешно, и смущаващо.
	Каква досада, че приятната вечер бе прекъсната, още повече че чичо Едуард му бе обещал три пенита, ако спечели играта. Впрочем монетата бе тук — блестеше до шахматната дъска. Питър взе бързо един орех, понечи да го счупи, после го остави и взе монетата. Той ще я спечели, разбира се. Да, сега бе уверен в това, ще я спечели… и разсеяно я пусна в джоба си. После скочи и започна да нарежда фигурките.
	Като постави кутията и шахматната дъска в чекмеджето на бюрото, той остана за момент замислен, с наведена глава. После излезе да си търси компания, слезе и прекоси студения коридор, постлан с линолеум.
	Госпожица О’Ригън и Айлин бяха в кухнята — първата плачеше, крачейки с тежка, дълга молитвена броеница в тънките си ръце, другата стоеше до огъня и я гледаше печално. Като влезе детето, икономката спря насред думите „Аве Мария“ и каза полугласно на Айлин:
	— Не му казвай нищо. — Сетне продължи: — Молете се за него, нещастни грешници, сега и в часа на нашата смърт, амин. — А сълзите се лееха все по-силно от зачервените й очи.
	Детето знаеше, че госпожица О’Ригън не плаче от това, което съобщаваше телеграмата, а защото неговият чичо се измъчваше. Все пак попита:
	— Защо плачете, госпожице О’Ригън?
	— Боли ме главата — отговори тя, задавена от хълцане, и докосна челото си с ръка.
	Това бе едно приемливо извинение — мигрената на госпожица О’Ригън бе толкова честа, както и въодушевлението й. Кухнята бе станала неуютна, огънят бе загаснал и пръстът, който си бе изгорила преди няколко дни, когато печеше кестени, започваше да я боли отново.
	— Май пръстът ме боли — каза тя небрежно, загледана в Питър. Но тази вечер не му обръщаха голямо внимание.
	— Не мислите ли, че малкият има прасци за „килт“? — Или пък се шегуваше с неговия „сопран“.
	О! Защо ли Айлин така се възхищаваше от това? Но тази вечер тя хвърли поглед към стенния часовник и просто каза:
	— Наближава девет часът. Господин Питър, ще ви дам чаша мляко с бисквити и ще ви заведа да си легнете.
	Госпожица О’Ригън престана да се моли, докато детето тъжно пиеше млякото и ядеше бисквитите; то си изтри деликатно няколко пъти носа с малката носна кърпичка, поръбена с дантела. Двете жени го наблюдаваха. То чувстваше, че пръстът на нещастието сочи към него, но не така осезателно, че да му направи впечатление. Когато най-сетне изпи млякото, Айлин погледна икономката за нареждания и попита:
	— Да го отведа ли вече горе, госпожице, или не?
	Госпожица О’Ригън кимна и то почувства, че този знак придаваше някакъв изключителен смисъл на вечерта. Веднъж, когато Айлин бе предложила да го съблече, госпожица О’Ригън бе отхвърлила строго това й предложение, което накара младото момиче да се изчерви.
	— Ако не можете да се научите на скромност в дома на свещеник — бе забелязала старата госпожица, — къде, за бога, ще се научите?
	Тази вечер обаче Айлин прояви горе голяма грижа към детето. То погледна най-напред Лайнтънския фар, чиято въртяща се светлина пробиваше мрака на делтата с три лъча, които шареха по небето, сетне един дълъг интервал и нови три ослепителни лъча — възхитителна гледка.
	После бързо прошепна: „Слава на Отца и Сина и Светаго Духа. Амин“. Забавно беше да се види колко бързо свърши молитвата и скочи в леглото. Айлин се усмихна кротко — липсващият преден зъб й придаваше нещо забавно — и го прегърна толкова силно, че една от къдриците й му влезе в окото. Питър остана сам.
	Малката газова светлина трепкаше под стъкления глобус с розови ръбове — тъй като прозорецът бе леко открехнат — и хвърляше сенки по стената, към която Питър се бе обърнал. Детето нямаше още девет години и тези чудновати подвижни фигури го плашеха в самотната стая. Понякога го избиваше студена пот от мисълта, че тези сенки ги разстилат дълги грабливи ръце. Трябваше да минат минути, докато се осмели да се обърне, за да види, че няма нищо.
	Но тази вечер пробягващите видения не бяха плод на неговото въображение. Едно друго видение, смешно в своето бяло одеяние, мина отново през чувствителната плака на неговия мозък, плашейки го малко, но без да предизвиква ужас и скръб. Той имаше и една друга мисъл, която го тешеше: монетата от три пени… да, тя именно. И той заспа.
	На другия ден още от рано сутринта топлото слънце пръсна златисти лъчи по водите на делтата и синьото небе обещаваше хубаво време. Обаче из цялата къща се носеше същото мрачно предчувствие за нещо необичайно: детето не видя чичо си на закуска; главата на госпожица О’Ригън, барометър за чувствата на чичо му, бе все така меланхолично наведена; самата Айлин, която му донесе мълчаливо закуската, беше по-различна от вечерта, когато го заведе горе и го прегърна горещо преди лягане.
	Почувства се потиснато; постепенно го обзе някаква вцепененост. След закуската излезе, купи си бонбони, карамели и сладкиш от магазина, където една енориашка на чичо Едуард щедро му ги даваше… Но не успя да се освободи от лошото си настроение. Детето се спря за момент да погледа стадата, които преминаваха моста, за да бъдат натоварени в дългия жълт кораб, хвърлил котва на кея. Сетне направи полукръг, погледа без интерес витрините, послуша един мъж, който пееше „Красивата Флоси“, и се върна все така мрачно в свещеническия дом.
	Той завари госпожица О’Ригън да го чака във вестибюла.
	— Питър! — извика тя, щом го видя да влиза. — Търсих ви навсякъде. Къде бяхте, моето момче?
	— О! Навън — отвърна той небрежно.
	— Мислех да… — Тя замълча. Задължението, което трябваше да изпълни, я смущаваше и ласкаеше едновременно. Сутринта свещеникът й бе казал:
	— По-добре е вие да съобщите на детето, госпожице О’Ригън. От вас ще посрещне известието с по-малка скръб.
	При тези думи сведените клепачи на икономката трепнаха с дълбоко, макар и смирено задоволство. Тя чувстваше, че тази задача е доказателство за голяма почит и я издигаше до положението на довереница, много по-високо от една обикновена икономка. Обаче трепна при мисълта, че нейните благочестиви и пребледнели устни ще трябва да изрекат такава потресаваща новина.
	— Елате с мен, Питър — започна тя.
	Госпожица О’Ригън хвана топлата ръка на детето с тънките си ледени пръсти. Докато го водеше по пъстрия килим, те му напомниха тънките крачета на жаба, които бе докоснал веднъж в градината — студени и живи — и които му бяха направили твърде неприятно впечатление.
	Влязоха в салона, седнаха на кадифеното канапе до прозореца и се погледнаха. За момент между тях се възцари тежко мълчание, сетне икономката с треперещи устни прошепна:
	— Питър, детето ми, трябва да бъдете юнак. — Прегърна го, без да откъсва очи от него. — Да, юнак, като голямо момче… трябва да ви съобщя една скръбна новина.
	То почувства, че тя го наблюдава, и погледът й го смути, но горещо желаеше да научи новината.
	— Трябва да ви кажа, Питър — продължи тя подсмърчайки, — че вашият… вашият баща е болен, много болен.
	Детето се почувства зле, но то виждаше, че госпожица О’Ригън правеше за него всичко, каквото можеше.
	— Но, Питър — прошепна тя най-сетне, — вашият баща… всъщност вашият баща не е болен… той е на небето, при ангелите… той е починал, Питър.
	Детето заплака. Със странно предчувствие, още когато се получи телеграмата, то бе предусетило истината. Да, макар да я скриваха, то някак я узна. Но поведението на старата госпожица, думите й, начинът, по който тя очакваше да прояви той своята скръб — всичко това го накара да заплаче. То хълцаше шумно и тя го привлече към себе си, като смеси своите сълзи с неговите. Плачеха заедно, притиснати един до друг.
	Детето спря за момент, за да се избърше, и извръщайки глава, погледна безутешно през прозореца. По улиците животът продължаваше: тънката върволица войници — сякаш мравки, а не хора — потъваше в движението; на прозореца една безгрижна оса хвърчеше в горния край на стъклото, бръмчеше силно, сетне слизаше надолу; една банела от корсета на госпожица О’Ригън притисна лицето му и му причини болка.
	Тя най-сетне го пусна и каза, избърсвайки една сълза:
	— Като се върнете вкъщи с негово преосвещенство, кажете на майка си, че съм се погрижила добре за вас. Това ще достави удоволствие на чичо ви. Той ще бъде доволен.
	— Да, госпожице О’Ригън — каза детето, — разбира се.
	Питър почти не мислеше какво говори, защото при мисълта, че ще види майка си, го обхвана безкрайна радост. Но една друга мисъл мина през главата му и той попита свенливо:
	— В парахода ли ще обядваме, госпожице О’Ригън?
	Да се върне с чичо Едуард — това означаваше забавно пътуване с кораба „Люси Ламонди“. Тя обезпокоена го погледна и се насочи към влизащия Едуард.
	— Да, ваше преосвещенство — отговори тя на прошепнатия въпрос. — Детето научи новината и запази самообладание, защото му я съобщих възможно най-предпазливо.
	По този начин искаше да си припише скромно един успех на деликатен женски такт.
	Те отидоха при Питър, който се смути и сведе очи под двойния им поглед, сякаш със съзнанието, че не е плакал достатъчно. Сетне госпожица О’Ригън му направи знак и той излезе след нея.
	Завръщането у дома обаче не стана нито в този, нито на следващия ден: Това беше невероятно и той нищо не разбираше. Изминаха цели петнайсет дни, преди едно общо вълнение да обхване къщата, което го накара да почувства, че денят на заминаването е дошъл. Когато госпожица О’Ригън му изми лицето и ръцете и среса косата му, той изтича към края на градината, за да види за последен път костенурката, която живееше във влажната пещера. Детето огледа навсякъде и дори си изцапа ръцете, повдигайки листата на бръшляна, който закриваше скалата, но не намери костенурката. То старателно плю на ръцете си, избърса ги отзад на своя „килт“, за да не разсърди госпожица О’Ригън, после отиде да види инициалите си, издълбани върху ствола на липата до желязната врата на задния вход. Видът на тези жълтеникави букви, мисълта, че те ще останат там като спомен за името му, му достави голямо удоволствие, то дори се усмихна и напусна със съжаление мястото, за да се върне вкъщи.
	Закусиха леко, после то се сбогува не без вълнение и преди да се успокои, бе вече на кораба с чичо си.
	По време на пътуването детето бе в едно особено състояние — полудоволно, полууплашено — чувстваше някаква топка в стомаха си, която се увеличаваше с приближаването на кораба до Ардфилан. Отначало то се разхождаше по палубата, но скоро се върна при чичо си Едуард. Слязоха мълчаливо от кораба.
	Следвайки брега, то вървеше, залитайки, и чувстваше някаква буца на гърлото си. Скоро стигнаха края на алеята, задминаха дългото желязно корито и пред погледа му се появи бащината му къща с белокаменните стени.
	Гледайки как чичо му натиска спокойно звънеца, то бе обзето от бурно желание да се скрие където и да било, стига да може да избяга от обзелия го неясен страх. В този момент вратата се отвори и Питър видя майка си — с лице, което изглеждаше особено дребно и младо, с големи очи, чийто блясък бе влажен и необикновен. В този момент детето загуби желание да бяга, а краката му се разтрепериха. Тежката топка се покачи от стомаха в гърлото и то захълца. Сълзи на искрено щастие и на истинска скръб закапаха от очите му. То инстинктивно простря ръце и в миг усети забравената сладост на майчината целувка.


>>	II

	В дълбоката си мъка тя отново можеше да притисне своя син в обятията си. От очите й бликнаха сълзи на любов и нежност, които заместваха сълзите на отчаянието.
	— Не плачи, Питър — каза тя, опитвайки се да му се усмихне, — иначе и аз ще плача.
	Но нейната усмивка и странната черна рокля предизвикаха у детето ново хлипане, през което то едва мълвеше:
	— Ще престана, мамо, ще престана, о да, ще престана.
	Тя му стисна силно ръката и се обърна към свещеника:
	— Влезте, Едуард — каза тихо. — Бяхте така добър да го доведете. Джо също е тук.
	Вратата хлопна след тях и те прекосиха вестибюла, за да влязат в салона.
	— Ела, Нед — каза Джо с печален, сподавен глас, без да мръдне от стола. — Тъкмо се питах кога ще дойдете. Време е да направим семейно събрание. Е-е, станал си голямо момче, Питър. Не плачи, момчето ми. Погледни добрата си майка и нека сълза повече да не капне от очите ти.
	Питър погледна кротко майка си и със свито гърло, но овладявайки се, каза:
	— Да, чичо Джо.
	— Добре дошъл, добре дошъл — продължи Джо и дебелите му пръсти играеха със златния ланец, който проблясваше на корема му.
	Очите му, които блестяха скръбно, помилваха с погледа си последователно тримата и се спряха върху Едуард, който се канеше да седне.
	Люси, хванала сина си за ръка, го привлече изведнъж в скута си. Малкият салон изглеждаше претъпкан и изпълнен с някакво тежко мълчание. Влизащият през прозореца слънчев лъч прорязваше полумрака в стаята като златно острие. Никой, изглежда, не знаеше какво да каже.
	— И така — започна Джо, — както заявих и го повтарям, това е ужасен удар. — Той въздъхна. — Но няма какво да се прави; отиде си горкият. Бог да го прости. — Хвърляйки поглед към Едуард, Джо добави: — Ваше преосвещенство няма ли да каже нещо?
	Едуард се раздвижи притеснено. Трябваше ли да прочете молитва? Впрочем това не беше — помисли той — едничкото, което имаше да стори за семейството; той самият бе водил опелото.
	— Е — повтори Джо, — какво ще кажете? Запознахте ли се с положението? — попита Едуард колебливо Люси. — Например с разходите по погребението?
	Въпреки явната си словоохотливост Джо в присъствието на по-възрастния си брат бе принуден да бъде по-малко бъбрив.
	— Не — каза той с драматичен вид, — не исках да се изкажа в такъв смисъл. Това е моя работа. — Погледна ги с израз на подчертана щедрост. — Да ми прости Бог — рече той с възмущение. — За какъв ме вземат? Нали заявих, че ще платя всичко? Да не съм скъперник? Като че ли не мога да сторя това за нещастния ми покоен брат?
	Широките му ноздри трепнаха, спазми разтърсиха големия му корем, една сълза заблестя на клепача му, той бе искрено развълнуван и продължи с усилие:
	— Да, не му ли направих хубаво погребение? Великолепно! За бога, ковчегът бе от най-хубавите, които могат да се доставят; купища цветя — всичко бе великолепно, всичко бе както трябва. И всичко ще платя аз, до последното пени. За мен парите са нищо. Да умреш внезапно като него! Дано Бог има милост към мен. Ако не съм способен да погреба брат си прилично, що за човек съм тогава?
	И като прокара ръка по очите си, той потърси с поглед одобрението на Люси.
	Бледа и безмълвна, изнурена от скръб през последните две седмици, тя бе навела глава и следеше с очи шарките на килима. Джо не преставаше да припомня със задоволство погребението. Той бе настоял Франк да бъде погребан в семейната гробница в Левънфорд — което изискваше дълго пътуване с кола, — заявявайки с гръмовит глас, че ще плати всички разноски. Съсипана от скръб, Люси бе неспособна да протестира срещу дребнавата показност пред нейния траур.
	Притиснала още по-силно детето в скута си, тя трепереше при спомена за този ден. Колко пъти — странно нещо — печалната и последна погребална церемония се свързваше в паметта й с най-мрачното и зловещо време в живота й. Това беше един дъждовен ден, валеше непрекъснато, монотонно, сякаш дъждът се подиграваше на приготовленията на Джо, ръмейки над платените оплаквачи, първокласната погребална колесница — цялата черна, с лъскави стъкла; над букетите повехнали вече бели цветя; над цялата тази празна тържественост на претенциозно погребение — последното нещо, което би искал Франк, последното, което тя самата би желала.
	Джо беше в стихията си — с цилиндър, наклонен над ухото, пъхнал палци в жилетката под мишниците, със скръб в блестящите си очи.
	Дъжд, дъжд и пак дъжд.
	Той мокреше немилостиво траурното шествие по дългия път до Левънфорд, прекосяващо града с бавен и тържествен ход. От края на улица Гарсдън стрийт шествието забърза.
	Колите се клатушкаха изкаляни по почти безлюдните селски пътища. Тя мислеше скръбно за покойния, положен в широкия и скъп ковчег. Защо бе в него? Тази разкъсваща мисъл я караше да потрепери.
	При един завой на пътя тя съгледа върху колесницата единия оплаквач да пуши с пръстената си лула и нещо в нея се разбунтува пред този кощунствен жест. Тя се бе противопоставила срещу присъствието на Питър. Джо бе поискал той да дойде, за да „държи едно от въжетата“ при спускането в гроба. Сега тя разбираше, че онази пародия не бе зрелище, което нейният син трябваше да види.
	Около гроба дъждът бе разкалял земята и изронил цветята на венците. В своето черно расо Едуард изглеждаше блед и притеснен. Сълзите на Джо, които той проля шумно и в последната минута, вледениха скръбта на Люси — тя остана неподвижна, докато теглеха въжето, за да спуснат ковчега в гроба.
	След това отидоха у Джо, над кръчмата „Детелина“. Жилището я отблъсна — нечисто и разхвърляно, с натрупани дрехи и продукти. Кученцето на Джо скачаше като лудо, а коженото манто на Поли, сложено върху бюфета до суровите свински котлети наред с останалото, бе пропито с една смесена миризма от всички ястия, приготвяни между тези мазни стени.
	Стаята бе изпълнена с дим и разговорите бръмчаха в ушите.
	— Вярно, това бе годината, когато Бранаган дойде.
	— Той трябваше да тръгне по същото време — каза Джо с пура в уста.
	— Той бе изтеглен, ако ви интересува моето мнение.
	— Но как, ето ви моя билет.
	Те бяха някаква пасмина — приятелите на Джо, от които тя не познаваше нито един.
	Резервирани, настрана стояха другите, нейните приятели — брат й, Ричард и Ленокс, който я гледаше с любопитен и изпълнен със симпатия поглед.
	Тя ги виждаше, бе забелязала всичко това разсеяно през воала на скръбта, която я парализираше, на ужасната си потиснатост.
	Но всичко бе свършило. Тя вдигна изведнъж глава, мъчейки се да прогони тези спомени и да погледне бъдещето в лицето заради своя син.
	Говореше все още Джо.
	— Уверявам ви — заяви той с все по-свойски тон, — ще гледам Люси и детето й да се справят добре в живота. Що за хора сме тук, ако не сме способни да подпомогнем близките си?
	— Много добре — продума Едуард колебливо, — ако наистина мислиш така, Джо.
	Той знаеше, че неговият брат има добро състояние. Самият той, естествено, не беше в същото положение — поради службата му източник на доходи беше само скромното му годишно възнаграждение.
	— Естествено, че моето намерение е такова. Защо, мислиш, взех думата? — отвърна другият. — Можеш да приемеш това за клетва пред Евангелието.
	Настъпи мълчание, сетне Едуард, твърде засегнат от поведението на Джо, на което по силата на своето достойнство би трябвало да отвърне, каза не без надменност:
	— Какви са точно вашите намерения, Люси?
	— Да — намеси се Джо, наведен напред на стола си, — какво мислите да правите? Какво остави Франк?
	Едуард задържа дъх. Джо нямаше никакво уважение към жената, която бе поставил в такова неловко положение с въпроса си.
	Люси поруменя от стеснение, засегната от думите му. Тя знаеше, че трябва да понесе смело този въпрос: Джо нямаше намерение да я обижда.
	— Не зная — отвърна тихо. — Има различни неща за плащане. — Тя спонтанно бе предложила да се заплати на Бауи загубата на лодката. — Но за да бъде всичко това уредено, ще трябва… ще трябват повече от сто лири.
	При тази декларация Джо зяпна, сетне, изсвирвайки тихо, но продължително, се обърна на стола си, втренчвайки поглед в тавана. Едуард също изглеждаше малко слисан.
	— Франк тъкмо бе започнал да успява — продължи тя със същия тих и сдържан глас и ги изгледа последователно с още румени скули на бледите си страни.
	— Той впрочем не беше ли осигурен? — попита Джо.
	Тя поклати глава: сякаш Франк бе човек, способен да се грижи за своята сигурност.
	— Добре, всъщност това не е много — каза бавно Едуард с тон на разсъдлив човек, — не, не е много.
	— Ами да! — извика Джо пренебрежително, раздрънквайки парите си в джоба на панталона. — Нищо, съвсем нищо работа. За бога, не зная какво си е мислел Франк, но истинско престъпление е да остави жена и дете със сто лири. Ако само ми бе поискал, аз бих му помогнал да събере дори повече пари, но той не бе такъв, не би поискал услуга дори от папата.
	— Повтарям, че работите на Франк вървяха добре — каза Люси със стиснато гърло.
	— Знам, знам, нищо не казвам против моя нещастен брат. — Той наведе очи към нея. — Но това нищо не променя, абсолютно нищо. — Сетне, като му мина внезапна мисъл в главата, той попита твърдо: — Дали вашият брат ще ви помогне?
	Чувайки това, очите на Люси се премрежиха.
	— Нямам намерение да искам помощта му, както впрочем от никого другиго — каза тя решително. Люси си припомни мигновено студените равнодушни думи на Ричард при погребението. Тя чу дори неговите резервирани съболезнования: „Покъртен съм, знаеш, покъртен съм от цялата тази история. Ева бе съвършено потресена“.
	Въпреки че Ричард бе говорил любезно, той се бе осведомил предпазливо за нейното материално положение. Дал бе ясно да се разбере, че именно фамилията на Франк ще трябва да поеме грижата за интересите й занапред. Що се отнасяше до него, той изтъкна тежките задължения, които лежат върху му. Поведението му не я изненада.
	— Имам известна независимост, Ричард — заяви тя, — и смятам да я запазя. На никого не искам да съм задължена.
	Без да каже дума, той направи знак на съгласие, показвайки, че одобрява тази гордост на Муровци. Поглеждайки сега Джо, тя прибави спокойно:
	— Моят брат си има семейство и задължения, не искам да го безпокоя.
	Едуард бе развълнуван. Размислил бе и намираше, че е време да произнесе кратко слово.
	— Ще се намери, разбира се, начин да се излезе от това положение — каза той. — Няма място за безпокойство. Бог е добър. Сигурно и за вас, Люси, работите ще се наредят.
	Съвсем неуместно бе, чувстваше го, да намекне, че тя може да се омъжи повторно, но това му минаваше през ума, и то неведнъж.
	— Тогава кажете ни какво смятате да правите — каза Джо, който, закривайки с ръка очите си, бе престанал да я наблюдава.
	— Мога, разбира се, да работя — отвърна тя.
	— Да работите? — изглеждаше му невероятно.
	— Защо не? Не мога да стоя със скръстени ръце.
	Двамата братя се спогледаха удивени. По това време жените, с изключение на тези от най-скромен произход, не приемаха идеята за работа. Тя нямаше професия. Продавачка в някой магазин? Някаква домашна работа? Немислимо бе, разсъждаваше Едуард, и с невярващ тон поиска да се осведоми:
	— Имате ли нещо по-конкретно предвид?
	— Да, имам… — Тя се помъчи да скрие вълнението в гласа си. — Има възможност да заема мястото на Франк. Говорих с господин Ленокс и той ми позволи да опитам.
	Беше точно така. Пред повелителната нужда да се бори със скръбта си, да осигури бъдещето на сина си и да го покровителства тя се бе обърнала към Ленокс, който с времето се бе съгласил да й възложи работата на нейния мъж.
	— Той никога няма да ви даде това място — прекъсна я Джо. — Не, няма да го стори.
	— Възможно е обаче — каза Едуард, свивайки устни. — Това впрочем не е неприятна работа. Напълно подходяща за жена от обществото.
	Джо не отвърна. Настъпи мълчание, после той подхвана:
	— Никога няма да се справите с това. — Изглеждаше раздразнен, без да знае защо.
	Тъй като Люси не отговори, той отново млъкна.
	— Ами… Питър? — възкликна изведнъж Едуард. — Вие ще отсъствате през целия ден и понякога ще се връщате твърде късно.
	При тези думи Джо поомекна и каза, удряйки по облегалката на креслото:
	— Да, ще бъдете принудена да дадете детето в пансион и аз ще ви подкрепя за това. Ще го изпратим на Братството в Лафтаун. Там беше моят син, отличен колеж; има испанци и хора от всички страни. Познавам лично отец Джон Джейкъб, водих го миналата година на спортните игри в Гийн. Той може да играе с футболната топка само с една ръка, уверявам ви. Знаменит веселяк е този Джон Джейкъб. Разбира се, ще ви помогна за Питър.
	Тя наблюдаваше Джо с печален вид: беше се надявала плахо, че той ще се поинтересува за бъдещето на нейното дете, но не харесваше училището, където щеше да отиде Питър… Обаче можеше ли да погуби бъдещето на сина си?
	— Превъзходна институция — одобри Едуард като познавач. — Братята не принадлежат, разбира се, на орден, но са доста добри.
	— О! Прекрасно училище, уверявам ви — обади се Джо. — Моят Барни учи там. Що се отнася до плащането, разчитайте на мен.
	Едуард вдигна вежди без никакъв коментар. Той имаше впечатлението, че е взето окончателно решение и бе превъзмогната опасна спънка към бъдещето. Мразеше трудностите — бидейки справедлив, винаги вслушан в съвестта си, той се ужасяваше от всеки проблем, който заплашваше да смути покоя на духа му. Погледна снизходително Люси, което подчертаваше истинността на неговото твърдение: всемогъщият Бог ще й посочи пътя, който трябва да следва в бъдеще.
	Прегърнала сина си, Люси отговори на Едуардовия поглед, без да произнесе дума.
	— Е, добре — рече накрая Джо, — това е уредено. Питър отива в Лафтаун и аз ще уредя плащането. — Той също я погледна. — Колкото до вас, Люси, вие ще видите дали пътуванията ще ви харесат. Може би… скоро ще ви омръзне. — Той замълча, сетне добави важно: — Сега да видим колко е часът. — Извади големия си златен часовник, примигвайки над него. — Дявол да го вземе, трябва да поемам, че ще изтърва влака.
	Ставайки, той взе ръката на Люси и я потупа по рамото. Не каза, че ще дойде пак, но неговите маниери показваха ясно, че тя пак ще го види. Сбогува се сърдечно, поклати глава и излезе от къщата с опечален вид.
	Едуард не остана дълго след заминаването на брат си. Той бе показал по-малко увереност, отколкото обикновено в разговор, неговото поведение бе малко неестествено, умереният му тон след безапелационните бръщолевения на Джо звучеше някак слабо в салона. Вдигайки се от креслото, той хвърли внимателен поглед към своя племенник.
	— А Ана — изрече той предпазливо, — чували ли сте нещо за нея след завръщането й?
	Тя поклати глава и сведе очи.
	— Не — рече с треперещ глас. — Не се интересувам… не искам да имам нищо общо с нея.
	Той не отвърна, сбогува се смирено, но достойно. Обеща да дойде скоро, за да се увери лично, че тя е добре. Едуард излезе, затваряйки тихо вратата.
	Двамата със сина й останаха сами, но някак си се чувстваха неестествено поради взаимната си нежност и новото ужасно положение.
	Тя наблюдаваше внимателно Питър. Неговото завръщане, появяването му — неловко и срамежливо — на прага й бе въздействало почти като божествена утеха. Страхотната драма от смъртта на Франк я бе измъчила като откъсване на жива част от собственото й тяло. Съсипана, тя се бе оставила на буйната скръб, която й затваряше очите за всичко, което не засягаше нейната загуба и раздялата. Но тя имаше правото да живее — това бе нейният син, който я изпълваше с нова надежда… именно лицето на детето гледаше тя през обгръщащата я мъгла на скръбта и към него обръщаше горещ поглед. Една светлина се виждаше в бъдещето, това бъдеще, което очакваше тях двамата и което те все повече и повече осъзнаваха като действителност. Нейният живот не бе свършил — започваше един нов период, през който тя щеше да се чувства все по-привързана към сина си.
	Обзета от внезапна слабост, тя не си представяше как ще се раздели с него, като го даде в пансион. Люси искаше да бъдат непрекъснато заедно. Като поднесе чая, те се поглеждаха през масата с някакво неверие — тя изпитваше дълбоко това чувство. Не говореха много и все пак тя започваше разговор, стараейки се да го предразположи. Не правеха никакъв намек за страшната забранена тема — нито с думи, нито с поглед.
	Обаче от време на време тялото й сякаш потръпваше, погледът й, още блестящ, изглеждаше обсебен от някакъв призрак и лицето й добиваше странно изражение, сякаш се бе вслушала в нещо.
	Довършваха чая си, когато се чу звънецът, от което опънатите й нерви трепнаха. Смутена, тя отиде да отвори. Беше госпожица Хокинг, която държеше в големите си ръце с ръкавици нещо невероятно — обвито в хартия гърне с желе.
	— Извинявайте — каза тя с глупав вид. — Знам, че сте разстроена, но помислих, че може да ви достави удоволствие. Вие имате такъв страдалчески вид, а това ще ви дойде добре.
	Настъпи кратко мълчание, през което Люси погледна колебливо спокойното лице на гостенката — като на дете, което предлага играчка с лек и непринуден жест, в който няма нищо друго, освен трогателна простота.
	— Много мило от ваша страна — каза тя, поемайки смутено гърнето.
	— Имах удоволствието да приготвя това желе — отговори госпожица Хокинг извинително. — Един меланж… хубав на цвят. — Усмивката й изчезна и лицето й стана безизразно. — Сетне прибави: — Трябва да идвате да се виждаме по-често сега.
	Никакъв мотив не се криеше в думите й, освен чиста добронамереност.
	— Разбира се.
	— През целия ден бях тъжна — подзе другата с отнесен израз, — нещо от вашата скръб нахлу и у мен… подобно на цвете с тъмен цвят.
	Без да отговори, Люси се отдръпна малко от вратата.
	— Не искам да ви задържам — каза госпожица Хокинг. — Но бих направила всичко, което ми е възможно. Да, естествено, защото ви разбирам.
	И сбогувайки се, тя се отдалечи с развята рокля.
	Люси затвори вратата. Бе свикнала със своеобразните демонстрации на приятелството на госпожица Хокинг, но тази вечер тя бе всецяло отдадена на своята нежност и скръб. Приближаването на нощта я смразяваше и гнетеше.
	Люси влезе в салона и седна на пода до Питър, който играеше с оловните войници. Тя наблюдаваше усмивката, която огряваше съсредоточеното му, сериозно лице.
	След като поиграха заедно, те се прибраха да си легнат; поприказваха си тихо един до друг в малкото легло в гостната стая, споделяйки неща, които човек може да повери само под булото на тъмнината. Почувстваха се изведнъж много близки, свързани от топло другарство. Тя усещаше дишането на своето дете до лицето си. След хубавите му обещания, след кожените манта и автомобили, които щеше да й купи, след всички тези великолепни неща, които то щеше да направи от обич към нея, бъдещето се разкриваше красиво и пред двамата.
	Най-сетне гласът на Питър взе да прекъсва, дишането му стана по-дълбоко… той засумтя. Тя се наведе тихо над него, за да погледа в полумрака заспалото му лице. Дочу се смътна музика, идеща някъде отдалеч, която се усилваше бавно и тъжно разкъсваше тишината на нощта.
	Сетне тя със свито гърло се сгуши до детето си, затвори очи и изтощена от дългите безсънни нощи, се успокои и заспа.


>>	III

	На сутринта тя се взе в ръце и решително се замисли за бъдещето. Въпреки увереността, която бе демонстрирала пред Джо и Едуард, в действителност трябваше да употреби доста усилия, за да убеди Ленокс да продължи работата на съпруга си.
	— Не бих могъл да ви разреша, освен само за опит — бе заявил той, без да я разубеждава. — Ако не се справите, няма да ви задържа.
	Той се бе поколебал, повлиян малко от своята симпатия към нея и убеден наполовина, че това би могло да бъде една умела маневра. Несъмнено той изпитваше известно уважение към Мур и обичаше Люси, но бе отстъпил не само поради емоции. Мислеше си, че тя — млада и приятна — вероятно ще бъде добре посрещана от клиентите поради скорошното й нещастие, толкова сензационно впрочем. Не рискуваше нищо. Щяха да й плащат комисиони. Колкото до самата работа, тя бе проста, изискваше само познаване на цените и на някои умения, които тя щеше да добие лесно. Да, той бе предпазлив, твърде предпазлив. Обясни на Люси, че приемането й на работа ще бъде една безпрецедентна новост, без особени изгледи за успех. Смяташе обаче, че трябва поне да й даде шанс да опита.
	— Имайте предвид, че за мен това е голям риск — бе заявил той в заключение. — Но искам да ви дам тази възможност.
	За нея беше ясно, че трябва да се бори, за да успее, и че за да си осигури успеха, трябва да уреди по-напред съдбата на Питър.
	Как ще се раздели с него, тя не знаеше, но това очевидно бе неизбежно. Нейната работа щеше да я задържа цял ден и често дори до късно вечерта при далечните обиколки. Беше решила за икономия да освободи Нета и нямаше кой да се грижи за детето, да му приготвя храната. Освен това нямаше да бъде спокойна при мисълта, че може да се случи нещо с Питър. А и сегашното му училище бе посредствено и посещавано от децата на по-долна класа, докато тя имаше големи амбиции за деветгодишния си син. Джо предлагаше щедро, би казал човек благородно, да го настани в признат, отличен пансион. Щеше да бъде чудовищно тя да постави своите лични предпочитания над интереса на детето и да откаже предложението. Да, разбираше, че ще й бъде мъчно, но безспорно бе длъжна да се раздели веднага с Питър. Това бе жертва, много голяма жертва, но трябваше да я направи.
	От страх да не се разколебае Люси писа веднага на отеца — управител в Лафтаун.
	Скоро получи едно много любезно писмо от самия управител. Той благодареше за молбата й и я уведомяваше, че учебната година започва след десет дни. Посочваше условията като извънредно умерени и й изпращаше илюстрован проспект със зелени корици, изтъквайки многобройните достойнства на училището.
	Тя прочете сериозно малката хубава брошурка, която започваше така: „Предназначен да даде на синовете на добри католически семейства високо нравствено и практическо образование… в здравословно отношение колежът е великолепно разположен в съседство с град Лафтаун, така вярно назован от поета Браун «бисер на източните равнини». Солидно построен, издигащ се над красив терен, негова собственост, милван приятно от свежите и ободряващи ветрове на източния бряг, той доминира…“ Завършваше с думите: „Храната е особено питателна и изобилна. Специални грижи за слабите и изоставащи деца. Никакви допълнителни разноски. Братята са постоянно сред децата и участват в техните игри и спорт. Плащане само в предплата, никакви изключения“.
	Това бе една елегантна и умерена забележка, която направи видимо впечатление на Люси. С въздишка тя се върна към снимките: училищен хор; оркестър; драматично дружество при училището — представление на класическата пиеса „Нерон и робът християнин“; групи от различни класове — портретите на всички ученици бяха отпечатани в брошурката и Люси ги разгледа един по един.
	Прочете възторжени извадки от „Лафтаунски куриер“: „Елегантно събрание… под председателството на И. пр. епископа на Ногар… Присъстваха…“. Тя прегледа дългия списък на наградените за отличен успех и като остави най-сетне брошурата върху коленете си, загледа Питър.
	Странно нещо, той гореше от желание да я остави. Беше немислимо, но безспорно. Това свенливо, чувствително момче, още съвсем дете, което преди осем дни бе плакало в ръцете й, сега жадуваше да се откъсне от нея. То бе чело известни романи за живота в колежи, прегледало бе проспекта и му се струваше, че вече дирижира оркестър, свири на барабан, държи многолюдна зала под магията на играния от него роб християнин. В момента нищо не го примамваше толкова, колкото да види портрета си в тази златнозелена брошура. Въпреки облекчението си тя бе натъжена, че той не се колебае. Нелогично бе, но й се искаше, когато той се съгласи да замине, да бе протестирал нежно: „Не искам да отивам в колежа, не бих могъл да те оставя“. Ала той не направи никакво възражение, нещо повече — дори скачаше от радост при тази мисъл.
	Купуването на необходимите вещи съгласно препоръчителния списък бе колкото радостно за него, толкова тъжно за Люси.
	Естествено, отидоха у Гоу. Господин Гоу бе ужасно покъртен, узнавайки за смъртта на Франк. Той се държа любезно, почти бащински и бе толкова щедър, че направи отстъпка от три шилинга. Да, това бе жесток момент за Люси — да въведе своя син в живота. Но Питър бе възхитен от новите си дрехи, „от работата си на мъж“.
	Той се върна вкъщи възторжен, изпробва пижамата си и бомбето. Избрано по съвета на Гоу малко по-голямо, то падаше зад ушите му, придавайки му леко еврейски вид. Той се поперчи пред огледалото абсолютно доволен и с дръзка суетност поиска да поканят госпожица Хокинг да го види. Тя дойде и разгледа с радост вещите, като особено похвали цвета на новите тиранти. Тя не направи никаква забележка относно колежа: нейният баща, когото тя бегло споменаваше, бе възпитан явно в едно „твърде затворено“ английско държавно училище; самата тя бе учила в Лайпциг. Тя наистина хареса тирантите и се смя с глас, когато той скачаше по пижама, показвайки без свян телцето си. Сините й очи блестяха от радост при това зрелище, но усмивката на Люси бе бледа.
	Скорошното започване на учебната година бе неочакван удар и на нея й се струваше, че дните се изнизват с голяма бързина. Те изтичаха наистина толкова бързо, че последният, неизбежният дойде, преди тя да си е дала сметка за всичко това… но той настъпи.
	Заминаха за гарата с кола. Новият куфар, черен и лъскав, с изрисувани бели инициали — чудна изтънченост на модерната култура, — бе сложен грижливо върху покрива. Госпожица Хокинг, която бе дошла да го изпрати, вбесяваше кочияша с нарежданията си. За Люси моментът бе не само тъжен, но и тържествен. Нейната сериозност се бореше със скръбта и почти я надмогваше. За нея постъпването в колежа бе събитие. Тя виждаше в него първата стъпка в живота на това младо същество, което й принадлежеше, неговия дебют по големия път, който щеше славно да измине. Във влака тя не говореше, гледайки ту пробягващия пред погледа й пейзаж, ту оживеното лице на своя син.
	Нейното решение укрепваше в самата нея. Гордостта и безкрайната нежност й даваха сила, за да го вземе. Това бе един стремеж, едно бързо възземане, улеснено от нейния кураж.
	Миналото бе изчезнало, тя не биваше и не можеше да мисли за него, то й предлагаше само безутешност и поражение. Реши, че трябва да успее; колкото до Питър, неговите успехи ще бъдат и нейни, те заедно ще постигнат определен резултат и тя ще се стреми този резултат да бъде несравним.
	Пътуването бе дълго, със смяна на влака, и безкрайно чакане, но те стигнаха в Лафтаун рано следобед. Когато влакът влезе в гарата, тя избърса с кърпичка изцапаното лице на Питър и слязоха на перона — претъпкан с пътници и брулен от вятъра. Бе пазарен ден и гарата бе пълна с чифликчии и техните говеда. Тя се надяваше, че някой от колежа ще ги посрещне, ала в тълпата не се забелязваше никакъв човек да чака и търси една майка със сина й, който с новото си бомбе гордо бе застанал до новия си блестящ куфар.
	Носачът, към когото тя се обърна, познаваше смътно училището и хората му. Блъскаха ги селяни, кравите мучаха и махаха неспирно с опашки, овните блееха тъжно и от съседните кафези свинете примесваха в общия шум своето грухтене. Пристигането в „бисера на източните равнини“ не приличаше никак на картината, която нейното въображение си бе нарисувало, и докато чакаше, хванала Питър за ръка, я обзе недоумение. Те намериха най-сетне кола и поеха по лошо павираните улици, под непрекъснатия грохот на обкованите с желязо колела. Копитата на мършавото конче тракаха по камъните и те се клатушкаха в колата. Градът беше задрямал. Той имаше селски вид: дюкяни, пълни с инструменти за полска работа, по тротоарите варели с картофи, на площада, където ставаше пазарът, купчина селяни, които стояха там или с тежките си груби обувки се отправяха към най-близката кръчма. Да, един не особено симпатичен град, прекосяван, без да бъде разхубавен, от една река със сивобелезникави води, която протичаше безцелно под мостове с ниски сводове.
	Най-после спряха пред училището и от него поне Люси не бе разочарована. Постройките на колежа със своите бели камъни имаха спретнат и солиден изглед. Алеята, украсена отстрани с лаврови дървета, бе чиста и грижливо изравнена. Общият вид на заведението правеше впечатление с истинския си комфорт, което веднага успокои Люси.
	При позвъняването й вратата отвори един прислужник със зелена престилка и щом ги видя, любезна усмивка озари тъмното му обръснато лице.
	— Ако обичате да минете тук, моля — каза той и ги преведе през добре лъснат коридор, въвеждайки ги в малка тиха стая.
	Те седнаха церемониално на ръба на столовете, погледнаха се отдалеч, без да се осмелят да говорят, дотолкова положението им изглеждаше странно, сетне заразглеждаха стаята. В средата на маса с тъмна покривка бе поставена аспидистра в порцеланова ваза. Стенен часовник, нещо като мраморен храм, тиктакаше над камината, а по лавиците редиците от книги в тъмна подвързия внушаваха идеята за сериозно учение.
	След няколко минути кротко влезе един старец.
	— Аз съм отец Уилям — каза той, протягайки трепереща ръка, и прибави с простодушно задоволство, — управителят на колежа.
	Той носеше малка черна шапчица, износените му дрехи лъщяха, изцапани на гърдите от тютюн за смъркане, късо черно наметало висеше на раменете му. Беше прегърбен, влачеше малко краката си, като вървеше, и лицето му, червено и гладко обръснато, не издаваше никаква възраст. Веждите му бяха гъсти, имаше двойна брадичка, а бузите му висяха отпуснати като на стар булдог.
	При всички тези очевидни белези на старост той бе един добър и мъдър човек, може би малко простичък в своята прозорливост, но надарен с изисканост, толкова изрядна без съмнение, че се четеше открито по фигурата му.
	— Да, аз съм отец Уилям — повтори той, сядайки с лека усмивка, която накара Люси да забрави възрастта на отеца и й вдъхна симпатия. — Желаете ли да се поразходите малко и да видите някои от бъдещите си другарчета? — попита той Питър.
	Удари един звънец на масата и почти веднага влезе млад брат — пъргав, с черна коса и твърде грижлив към фигурата си.
	— Отец Алоизиус — каза управителят, — заведете младежа да разгледа колежа. Не се плашете — продължи той, гледайки Питър, — майка ви няма да си отиде.
	Ала Питър не изпитваше никакъв страх, все още само се вълнуваше. Той излезе почти тичешком и хвана ръката на Алоизиус.
	— Чудесно дете — каза управителят, обръщайки се към Люси, — извънредно чувствително дете…
	Той казваше това на всички майки. На бащите пък заявяваше: „Истински малък мъж“. О! Прекрасен старец. Тъкмо това мислеше и Люси, докато слушаше комплимента, поруменяла от задоволство.
	— Малко сладкиш и чашка вино за освежаване от пътуването? Да, нали? — прошепна той и се насочи към шкафа, където имаше бутилка с херес и ананасов сладкиш. Предложи на Люси чаша вино и парче от сладкиша, сетне седна срещу нея, без сам да вземе нещо, и продължи кротко: — Той ще бъде много щастлив при нас, като свикне.
	Люси кимна утвърдително, вдигна воала си, свали едната ръкавица и се престори, че опитва сладкиша. Наближаваше моментът на раздялата със сина й и свитото й гърло правеше разговора все по-мъчен.
	— Той е малък все още — каза тя между две хапки — и съм загрижена за неговото здраве.
	— При нас има много по-малки от него — увери я той, — да, много по-малки, но те ни имат доверие — аз сам ги приспивам.
	Настъпи кратко мълчание, след което Люси неуверено каза:
	— Надявам се, че ще се грижите за него… Той ми е единствен.
	Старецът се приближи, сложи покровителствено ръка върху нейната и прошепна утвърдително. Сетне погледна черната й рокля и подхвана с тон като на изповед:
	— Както виждам, вие скоро сте претърпели тежка загуба?
	— Да.
	— И това ви е потресло, естествено — каза кротко той.
	Горещи сълзи парнаха очите на Люси, тя наведе глава.
	— Бедната — каза той съчувствено, — бедната жена.
	Той изпитваше някакво неясно и благосклонно чувство към това младо същество, пламенно и изпълнено с живот, опечалено, но трогнато от неговото съчувствие. Обичаше това деликатно впечатление — често при извършени грешки той караше най-малките ученици да му се изповядат, плачейки.
	— Дълго ли боледува? — попита той.
	Сълзите се отрониха от очите на Люси и паднаха в чашата й. Непознатата тиха стая, манастирското спокойствие, слънчевият лъч по старите книги на лавицата, старият свещеник, който бе проявил горещо съчувствие, а и раздялата със сина й — всичко това неочаквано я развълнува. Тя го изрази с една-единствена сълза, но й се стори, че това бе свенлива жалба.
	Старецът стисна ръката й в своята с изпъкнали вени и тихо изказа съболезнованията си. Нямаше разрешение да изповядва, но едно такова чувствено впечатление, силно и нежно едновременно, му действаше приятно, като букета на старо вино или тананикането на стар романс.
	Когато тя се съвзе и отново овладя гласа си, укорявайки се за своята слабост, той й заговори за колежа, за надеждата му да се сдобият в скоро време с най-модерни постройки; каза й, че е тук от четирийсет години. Тя слушаше внимателно, без да помисли да направи традиционното посещение на спалните, където впрочем той не предложи да я заведе. Никаква прислужница не се показа, която да може да разпита — тази служба изпълняваше отец Адолф, болногледачът. При нужда той шиеше копчетата на учениците. Явно в това заведение нямаше никаква жена.
	— Бих желала да платя днес пансиона за първото тримесечие — каза тя, изваждайки единайсет лири от чантата си.
	Джо не бе идвал още да я види, но тя предпочете да се освободи веднага от това задължение, знаейки, че по-късно той ще й върне сумата. Тя стана.
	— Детето! — извика тя и той отново позвъни, сетне, извръщайки се, погледна смирено през прозореца.
	Застанала в средата на стаята, държейки чантата си с две ръце, Люси гледаше към вратата. Тя се отвори и Питър влезе, развълнуван от видяното. Очевидно се бе запознал с ученици, които със съжаление бе оставил и които бързаше да види отново.
	Тя сметна за по-разумно да не го прегръща, а само го целуна през воала си.
	— Ще слушаш, нали? — каза тя, без още да тръгва.
	— О! Да, разбира се — увери с готовност детето, — разбира се, мамо.
	На сбогуване отец Уилям сложи ръка върху рамото на Питър, преди тя да се обърне и да поеме с наведена глава.
	Завръщането й представляваше низ от образи: детинският лик на сина й с всичките възможни изражения преминаваше пред очите й върху подвижния фон на пейзажа, който потъмняваше. Раздялата без горчиви сълзи бе станала така бързо, че остави впечатление за някакъв смут, за недовършеност, за тепърва настъпваща болка.
	Когато се завърна, къщата й се видя пуста и студена. Трудният въпрос за освобождаване на Нета бе уреден със съжаление, но без укори — Нета прие това като нещо неизбежно — и сега нито топлина, нито храна я чакаше. Ала тя нито имаше желание да се храни, нито имаше сила да се занимава с кухнята. Приготви си чаша чай и го изпи. „Пак чай“, помисли си тя обезсърчена. Беше пила много напоследък. Впрочем топлото питие й достави известно удоволствие и успокоена при мисълта, че синът й е в добри ръце, тя се размисли по главния въпрос — за своята бъдеща работа. Трябваше да започне в понеделник сутринта. Понякога самата мисъл, че ще влезе съвсем самичка, без капка опит в търговския свят, я поразяваше със своята невероятност. Струваше й се дори смешно непристойно за нея. Тя трябва да опита това, тя, не друг! Ето какво си повтаряше постоянно. Тази вечер обаче бе обхваната от силното желание да успее въпреки всичко и взе именно такова решение. Легна си в празната къща с добро предчувствие и не без известна доза смелост и добро настроение.


>>	IV

	— Знаете ли какво трябва да вършите? — попита Андрюс, гледайки я с подозрение.
	— Разбира се — отговори тя с възможно най-голяма увереност.
	Той я погледна недоверчиво. Беше дребен човек, на средна възраст, с гъсти, тъжно увиснали мустаци и леко кривогледство в лявото око, което подчертаваше важния му вид.
	— Имате ли имената на клиентите?
	— Да.
	— Ценоразписа?
	— Зная го наизуст.
	— Нали ще вземете предвид всички мои препоръки?
	Тя направи утвърдителен знак, мъчейки се да си даде кураж: „Щом това джудже е способно да върши тази работа, то и аз ще се справя“. Но тя не беше толкова уверена, колкото се показваше.
	Беше решителният понеделник сутринта и тя беше в бюрото в хубав тъмносив костюм — свалила бе черното като сантиментално и неуместно. Очакваше Ленокс. Беше дошла твърде рано, а той бе закъснял; докато чакаха, Андрюс я запозна с по-същественото от нейните задължения.
	Сторил го бе от чист егоизъм. Не че се интересуваше от Люси и имаше желание тя да успее — интересуваше се преди всичко от себе си и от потребността да запази положението си. За известно време бе познал превратностите в съдбата на търговския пътник, а Ленокс бе заявил, че ако Люси не успее, тогава Андрюс може да замести Мур — неприятна мисъл за човек, комуто според собствените му думи „бе дошло до гуша“ от обиколки.
	Той имаше доста причини, за да държи на сегашния си пост. Най-малката от тях бе, че живееше в Галоугейт, близо до кантората, а нищо не обичаше толкова, колкото да се храни вкъщи. Но той не вярваше в успеха на Люси. На какво ли можеше да бъде способна една жена извън кухнята? Същото мнение имаше впрочем и младият Фрейм — куриерът, — който, зает както всяка сутрин с разпределяне на писмата от вечерта, наблюдаваше младата жена почти покровителствено.
	Застанала права, тя оставяше странно впечатление, не изглеждаше никак на мястото си. Костюмът и прическата й бяха безупречни, лицето — спокойно, но някак напрегнато, тя усещаше ускорения си пулс в пръстите на свитата си ръка. Толкова неща зависеха сега от нея, всичко всъщност, защото никой не можеше да й помогне. Това бе страшна мисъл, която — любопитно — вместо чувство на безпомощност я зареждаше с енергия, освобождаваше в нея някаква вътрешна сила, която пробягваше по жилите й.
	— Във всеки случай — заключи Андрюс навъсено — не мога да сторя нищо повече.
	Тя не отвърна, но отмествайки поглед от него, разгледа кантората, която също донякъде я разочароваше. Тя винаги си бе представяла кантората на Франк като нещо елегантно, грижливо наредено, изрядно; но това тук… съвсем не притежаваше тези качества. Имаше две стаи, самата канцелария и една друга стая с надпис върху вратата „вход забранен“, затрупана с каси, с разпръсната по пода слама — всичко изглеждаше вехто и в безпорядък.
	Тя погледна затворените прозорци, пропуканите корнизи, тъмнозелените стени и празната маса, която сигурно е била на Франк, и с внезапно вълнение си спомни неговата деликатна, леко превита фигура. Дори пристигането в кантората я бе разочаровало. Откъм Садълригс входът бе означен с надписа „Ленокс и Галтън“ върху една овална медна плака, неполирана, почерняла, покрита на места със сиво-зелени петна, които я правеха нечетлива. Входът беше мръсен, мрачен, нагоре водеше каменна спираловидна стълба, по която трябваше да се държи за странично въже. Колкото до вратата, чиято рамка бе процепена, тя също бе стара и разнебитена. Очевидно Ленокс не пръскаше пари за поддържане на заведението си.
	Тя се раздвижи и събра сили, чувствайки върху себе си погледа на прислужника — Дъгъл Фрейм, нисичко петнайсетгодишно момче, с несресана коса и съмнително чиста яка, с врат също така съмнително чист. Ушите му сякаш бяха залепнали за главата, зад едното имаше писалка, а зад другото — цигара; враждебният израз на очите му се скриваше зад стъклата на очилата със стоманена рамка. Люси долови смътно тази враждебност и мъчейки се да надвие своята нервност, се обърна към момчето:
	— Чистено ли е някога тук? — попита тя тихо.
	То я загледа и продължително предъвквайки, отвърна уклончиво:
	— Понякога. — След което продължи да се рови из класьорите.
	Тя настоя:
	— Ще трябва да чистите по-често. Какъв ужасен прах!
	— Не ми плащат за чистене — отговори то студено, без да вдигне очи.
	В мълчанието, което настъпи, се чу шум от стъпки по стълбите.
	— Ленокс — каза момчето почтително и не така сурово, като че ли съжаляваше, че се е показало така свадливо.
	С туптящо сърце Люси се обърна тъкмо когато Ленокс влизаше. Лицето му бе необичайно строго. То нямаше вече онзи израз, който тя познаваше, когато идваше у тях. Стори й се дори още по-мрачно. Повдигайки шапката си, той каза веднага:
	— А! Вие сте тук!
	Това недружелюбие я засегна. Защо, запита се тя, след като се бяха разбрали лично преди по-малко от осем дни? Тя се помъчи да се усмихне — с усмивката на жена, която много желае да се понрави.
	— Мистър Андрюс ми обясни всичко — отговори тя с преиграна лекота. — Готова съм да започна веднага.
	— Наивен съм — отвърна той свъсено — да се надявам, че ще свършите някаква работа.
	— Не говорете така, господин Ленокс — запротестира тя със същия тон.
	— Внимавайте, ако работата не даде резултати, в края на седмицата се смятайте освободена.
	Каква сантиментална глупост бе от негова страна да ангажира именно тази жена или която и да е друга? Един ден на чай у Франк той й бе казал с непоправима прибързаност: „Ако мястото ви блазни, обадете ми“… и сега тя бе в кантората, за да започне работа! Този тягостен обрат, който бяха взели нещата, го караше да съжалява. Да, тази сутрин той вече се питаше дали е постъпил умно, съгласявайки се на такъв договор. Заяви:
	— Ако ми загубите някой клиент, да не ви виждам повече никога!
	— Ще се старая много — отвърна решително тя.
	— Хм! — каза той нетърпеливо и като се обърна към Андрюс, добави: — Откъде ще започне тя?
	— От Лайнтън, аз й обясних цялата работа.
	Прав, разкрачен пред прозореца, Ленокс гледаше замислен навън, сетне изведнъж се обърна към Люси, която го наблюдаваше развълнувано.
	— Е, добре, какво седите още? — каза той намръщено. — За това ли ви плащам. Поемайте си работата.
	— Чаках ви — отвърна тя, объркана от неговото поведение. — Мислех…
	— Не мислете, а действайте…
	Той изръмжа остро този афоризъм и като извади един молив от жилетката си, бодна го така на ухото си, че той се показа изпод шапката му като цев на оръдие.
	Тя го погледна възмутена, но не издаде звук. Сдържайки гнева си, Люси взе от бюрото книжата и новата си карта и с пламнали бузи спокойно излезе.
	Бе унизително да се отнасят към нея по такъв възмутителен начин. Идваше й да се върне и да му хвърли оставката, като удари с юмрук свъсената му мутра. По стълбите чу стъпки и се обърна — бе младият Дъгъл, който тичаше подире й.
	— Забравихте си молива — каза той неловко, като се спря.
	Тя го взе, без да каже дума. Гледайки я гордо, момчето добави поруменяло до уши:
	— Аз ви го подострих. — И преди тя да отвори уста, прибави: — Не обръщайте внимание на Ленокс. Той винаги е кисел в понеделник сутрин. Работата ще тръгне.
	Момчето изчезна, вземайки стъпалата по три наведнъж.
	Тя остана за момент неподвижна, после устните й се полуотвориха, лицето й просветна и тя излезе почти усмихната на улицата.
	Беше хубаво утро, въздухът бе свеж от ранния бял скреж; вятърът, който духаше през Садълригс, я тласкаше към гарата. Краткият й престой в нечистото бюро с нейната блестяща външност й вдъхна кураж и решителност. Тя бе понесена от бързото течение на движението, това непрекъснато движение по градските улици — конски коли, преминаващи с трясък, светло боядисани трамваи, препускащи кабриолети — във всичко това кипеше живот, от който тя несъзнателно се проникваше. През досадния грохот на града до нея достигаше ту свиренето на някой влекач по близката река, ту викът на продавача, тикащ количката с ръце.
	Пресече булеварда и претъпканата от движение на коли Йънг стрийт, чийто тротоар бе оживен от минувачи. Тя влезе в гарата „Кийн стрийт“, прекоси мъждиво осветения салон с остъклен покрив, сетне се спусна на подземния перон посред сярната пушилка, която изпълваше влажните сводове.
	Взе влака за Лайнтън и по време на пътуването почувства у себе си нов приток на решителност, нов импулс на волята. Каза си: „Трябва да забравя миналото — имам Питър и бъдещето е пред мен“.
	Пристигнала на местоназначението, тя въздъхна дълбоко и хвърли поглед на града. Това бе един трудов град. Въздухът ехтеше от ударите на хиляди чукове и от трополенето на колите. Върху далечния фон се очертаваха скелетите на строящи се кораби. Там се суетяха множество хора, които гъмжаха като мравки; мощни ръце движеха огромни скрипци, от които висяха вериги, дебели колкото човешко бедро. Срещу решетките на корабостроителницата пъхтеше тежък локомотив, оставяйки зад себе си разкъсана лента от дим, а земята трепереше под колелата му. Всичко това я накара да потръпне — удрянето на стоманата върху желязото, бученето на парата, скърцането на кабелите — тя чувстваше скритата му сила. Едно благородно намерение караше да трепти въздуха, тя също имаше една цел в живота — не единствено пласирането на този долен маргарин, но нещо по-възвишено, по-жизнено, нещо много по-високо.
	На ъгъла на Хаут стрийт и тясната уличка, водеща към корабостроителницата, тя откри първия магазин, в който трябваше да се отбие. Той бе на един хлебар, на чиято малка, наплюта от мухите витрина имаше ред хлябове и две кръгли тави — едната празна, другата пълна. Над витрината висеше надпис „Дънъл Харботъл и Ню“. Никога не ще забрави това име и този момент. Името Харботъл, което нямаше подобно, й внуши някакъв върховен смисъл, когато през мътното стъкло тя съгледа човек зад тезгяха. Прав на един крак, той, изглежда, размишляваше, търкайки с обувката на другия крак дебелия си прасец. Голите му ръце, покрити със засъхнало тесто, лежаха върху тезгяха, тялото му бе дръпнато назад и тънката му шия изглеждаше по-дълга; отпред носеше престилка. Приличаше на щъркел. Племенникът на Дънъл? Много важно! В негово лице тя видя първата си жертва и влезе с решителна стъпка в дюкяна, като извика:
	— Добър ден, господин Харботъл. Идвам от страна на Ленокс. — Нейният тон беше твърд, невъзмутим дори. — Имате ли някаква поръчка за днес? — попита тя смело.
	Нямаше и помен от съвета на скромния Андрюс! Къде бе, о, къде остана най-важната му препоръка: да влиза смирено в магазините и да подхваща сръчно разговор за дъжда и хубавото време?
	— Поръчка ли? — повтори той. Затворен до пещта в приземието от четири часа сутринта и сега дремещ в дюкяна, докато дъщеря му закусваше, той я гледаше слисан, сякаш не вярваше на очите и на ушите си.
	— Занапред ще идвам аз — каза тя с непринудена увереност, като извади бележника си, — аз замествам мъжа си.
	Той продължаваше да се взира в нея. Най-сетне се окопити.
	— Добре, добре — рече той. — Нещастният! Случилото се — случило. Странно време е нашето — да виждам жена в дюкяна си, която ми иска поръчка.
	Тя го погледна с молив в ръката си.
	— Имам нужда от нещо, запишете си — каза той предпазливо. — Аз нямам предразсъдъци. Добре е да получавам стока от Ленокс. Та изпратете ми една каса, както обичайно.
	Тя си отбеляза бързо — знаеше от Андрюс какво бе неговото „обичайно“ — сетне настъпи мълчание и тя предложи:
	— А олио? Можем ли да ви го доставим при четиринайсет и трийсет?
	— Добре, можете да ми изпратите половин каса и от него.
	Пръстите на Люси трепнаха леко, когато тя записа последната поръчка. Едва когато свърши, се усмихна и живо му благодари.
	Той я проследи с очи, докато излезе. Ама че работа, каза си той, виждано ли е някога такова нещо?
	Навън тя се спря. Да, поискала бе тази поръчка и я бе получила. Сърцето й биеше силно въпреки привидното й спокойствие. Това бе само началото… един малък успех. Тя знаеше, че ще успее. Нейната победа над този съвсем дребен хлебар я убеди в онова нещо, което предлагаше самият живот. Тя се бе екзалтирала, но се успокои. Наложи си решително спокоен вид, запътвайки се към следващия клиент.
	Люси прекоси пъргаво града. Не навсякъде получи бърз отговор на въпросите си. Понякога трябваше да чака търпеливо, докато господарите хлебари излязат от дълбоките си приземия. В по-големите магазини срещаше нахални млади люде. Нейните опити невинаги успяваха така добре. Тя понасяше и откази, но дебютът все пак излезе благоприятен, почти щастливо начало. Тя доби увереност в себе си — а това й беше необходимо — и малко по малко успя да изпълни цял лист с поръчки. Изобщо някои неща бяха неизбежни. Тя не беше глупава, а и фирмата „Ленокс“ беше широко известна. Нейната стока, както бе казал Франк, се продаваше сама.
	След последното посещение тя погледна ръчния си часовник и си каза: „Боже мой, вече е три часът“. Люси бе дотолкова погълната в работата си, че напълно бе забравила второстепенния въпрос за обяда. Но сега, в приповдигнато настроение от своя успех, тя имаше апетит, истински вълчи глад. Огледа се и като забеляза срещу корабостроителниците един малък ресторант, влезе в него. Беше скромно заведение, празно в този час, но по останалите върху масите трохи си личеше, че не е имало много клиенти и преди. Тя поръча сандвич с шунка и чаша мляко. Колко вкусни й се видяха! Отпочинала, тя изпи с удоволствие млякото.
	В тишината на салона непрестанно се чуваше шумът от ударите с чук. Върху посивелия таван бяха накацали мухи, но шумът не смущаваше тяхната дрямка… както не безпокоеше и Люси. Тя го възприемаше, слушаше го, харесваше й се дори като стимулиращ символ на нейния нов живот.
	По-късно настроението й се промени, беше вече спокойна, почти студена, когато пристигна в Садълригс и изкачи пъргаво стълбището на кантората. Когато влезе вътре с една почти театрална точност, настъпи мълчание. Не каза нито дума: не, сутринта бе понесла такова унижение. Немногословна, съзнаваща сега своята стойност, тя искаше извинения.
	— Е, добре — каза най-сетне Ленокс, поглеждайки я накриво, — как върви работата?
	Без да каже нито дума, тя му подаде бележника, който той също взе, мълчаливо. Моментът бе драматичен, докато в присъствието на трепетно очакващите Андрюс и Фрейн, Ленокс хвърли набързо поглед на поръчките. Най-сетне остави бележника.
	— Добре — промърмори с променен глас. Сетне, потривайки ръце, вдигна брада към нея и показа жълтите си зъби, лукаво усмихнат: — Добре като начало.
	Добро начало, наистина! Тя имаше съзнанието, че е успяла, и чувстваше, че той също го разбира.
	Ленокс отново взе бележника:
	— Всички искат първо качество?
	— Първо, по осемнайсет шилинга касата — отвърна тя с тон на отлична професионалистка.
	Той се усмихна пак, показвайки малко по-голямо уважение към нея. Впрочем той никога не се бе съмнявал: една такава мила жена… имаше усет за тези неща.
	— Да, добре сте подходили — промърмори той и като направи полукръг, мина в другата стая, поемайки тихо дъх.
	Тя погледна другите двама — с жест на покана Дъгъл й се усмихна, показвайки нейната маса:
	— Тук можете — заяви той — да пишете вашите писма.
	Той я прие окончателно като член на фирмата.


>>	V

	Тя се върна вкъщи след шест часа, гледайки вратата си победоносно, без да го съзнава. Беше в известен смисъл дълбоко облекчена от своя успех, схващайки до каква степен бе ограничено полето й за дейност, и същевременно обхваната от ужас при мисълта какво би станало, ако не бе започнала така щастливо. Прекрачвайки прага, тя съгледа някакво писмо на пода във вестибюла. От Питър, помисли си инстинктивно и се наведе да го вземе; усмивка затрептя на устните й.
	Беше действително от Питър, но не писмо, а обикновена пощенска картичка, смачкана, превита, огъната по краищата, очевидно писана набързо и тайно пусната в някоя кутия. Тази картичка, невероятно кратка, гласеше: „Вземете ме оттук незабавно“.
	Смаяна, тя я препрочете на глас, неподвижна и вкаменена, сетне влезе в салона и седна на един стол. Какво означаваше това? Цяла дузина най-различни обяснения минаха през главата й. С ужас виждаше сина си в страшно, отчаяно положение. Дали бе просто нещастен сред тази нова среда, или се отнасяха зле с него? Или може би го биеха? Тази смачкана картичка, която тя държеше в ръката си, се бе стоварила върху нея с неочакваната и опустошителна сила на снаряд.
	Но пък… тази успокояваща благосклонност в гласа на уважаемия отец Уилям, тези черни и пълни със състрадание очи на отец Алоизиус, дискретното достойнство на проспекта в зелено и златно… Разсъждавайки, тя не можеше да се усъмни в такива доказателства.
	Въпреки това Люси прекара една ужасна, неспокойна нощ. Беше възбудена от това неочаквано усложнение, идващо в момента, когато смяташе, че е уредила триумфално бъдещето — включително самото плащане за първото тримесечие. Това бе въпрос, който изискваше всичките нейни грижи. Инстинктът й подсказваше да се отправи още на другия ден за Лафтаун, обаче не можеше да си разреши това. Невъзможността да напусне работа в този момент и слабостта, която би издала една такава постъпка, я накараха да изчака, но не й беше лесно. След една нощ на неспокоен сън, който не й даде възможност да си почине, тя стана рано и написа на сина си късо писмо. Съобщаваше му, че ще отиде да го види в събота, защото в този ден следобед бе свободна.
	През останалите дни на седмицата тя се бори с безпокойството си, полагаше всички усилия на волята си да противостои на коварното желание по-скоро да отиде при детето си, но в събота, щом излезе от кантората, отиде направо на централната гара и взе влака в един часа за Лафтаун.
	Какво пътуване бе това… същият мрачен пейзаж и същият още по-тъжен град. Струваше й се, че това, което бе предприела, е върхът на глупостта. Разходите, макар че ги бе намалила, като не взе кола, накърняваха сериозно седмичния й бюджет. Пресметна, че в бъдеще ще трябва много да внимава. Какво ли щяха да й кажат? Какво ще й каже отец Уилям, когато още в края на първата седмица тя пак иска да види сина си?
	Но тя не се срещна с отец Уилям и с това даде доказателство за най-висока мъдрост. Бе въведена от същия прислужник в същата стая, но управителят не се яви и не я почерпиха този път в знак на гостоприемство. Вместо това след няколко минути дойде Питър, бледен и размъкнат. Като видя майка си, той започна да плаче, проливайки жални сълзи, смесени с хълцания, и молеше майка си да го вземе от колежа.
	Тя го загледа със светнали очи и го попита:
	— Какво има всъщност?
	— Искам да се върна у дома, искам да се върна — повтаряше той.
	Това бе станало негов припев веднага след заминаването на майка му. Ентусиазмът му бе спаднал, чувството на изоставеност го бе потиснало и смазало и не преставаше да плаче.
	Държейки го за ръка, тя го накара да я погледне.
	— Добре ли се грижат за теб? — попита тя.
	— Да, о, да — каза той, хълцайки, — отнасят се много добре към мен, много добре. Отец Алоизиус ме целува всяка вечер. О, да, мили са, много са мили.
	Детето повтаряше нервно едни и същи думи.
	Люси изживяваше вътрешна борба. Виждаше ясно колко бе нищожно това вълнение. Разбираше незначителността на мотива, който я бе накарал да дойде. Това бе поради мъка, наистина мъка и тя бе трогната да почувства доколко детето има нужда от нея.
	Изведнъж страстно й се прииска да не бъде повече строга, да почувства мокрото от сълзи лице на сина си до нейното, да притисне към гърдите си малкото телце, разтърсвано от хълцания, но не се поддаде. Напротив, овладя се.
	— Ела — каза тя весело, подавайки му облечената си в ръкавица ръка.
	Детето я хвана веднага, но илюзията му за незабавно заминаване се разпръсна, когато майка му прибави кротичко:
	— Ще излезем да се поразходим.
	То я придружи тихо в коридора, където, въпреки че се чуваха гласове от различните класове, не срещнаха никого. Тя мислеше да поиска позволение за Питър да излезе, но тъй като никой не се появи, отвори вратата и те се запътиха към улицата. Малко по малко бързото движение успокои детето. Тя пожела да му даде време, за да се поуспокои, и когато прекосиха малкия път, който обикаляше града, погледна сина си скришом. Да, беше престанал да плаче.
	— Такова голямо момче! — каза тя най-сетне, гледайки право пред себе си. — Учудваш ме! — върна се тя смело на въпроса.
	— Почувствах се сам, мамо — обясни то. — Започнах да плача, без да знам защо, и не можех да спра. Тогава учениците ми казаха, че ми било мъчно за дома. Ще ме вземеш, нали?
	Очевидно то не виждаше никаква трудност в това тя да го вземе и да изпадне отново в задънената улица, откъдето се бе измъкнала.
	— Другарите ти се шегуват с теб — каза тя изведнъж.
	— Да, те са много мили. Има един, който получава кризи — пада на земята и пяна излиза на устата му. А испанците имат смешен мирис и неколцина от тях носят жълти обувки със заострени върхове. Играят на топка на игрището.
	— А ти играеш ли?
	— Играя на кегли. Не исках, но отец Джон Джейкъб ме накара.
	— Отец Джон Джейкъб — повтори тя, приятелят на Джо… И си спомни думите: „Отците общуват с учениците и участват в техните игри и спорт“. Те дори се бяха опитвали да го утешават чрез тази детинска игра!
	— А другите ученици? — настоя тя, гледайки го. — Не си ли намери добри приятели?
	— Да… — Той се размисли с мрачен израз. — Има едно голямо момче, което се нарича Рамфорд. Шик е, умее да имитира другите, може да прави всичко. То иска аз да съм неговият „шошо“.
	— Негов „шошо“? — каза тя. — Какво значи това?
	— Нищо всъщност — обясни то. — Казва се просто, че си шошо на някой голям — и нищо повече. Всички големи имат по един, обичаят е такъв, и понякога му дават от сладкиша си с чая.
	— Дали отец Уилям знае всичко това?
	— Разбира се, всичко знае.
	Тя го погледна, без да каже нещо.
	— Сетне, мамо, трябва да се присъства всяка сутрин на църковна служба. Помисли, не е ли уморително? И после — колко уроци за учене? О! Доста се учи тук.
	Малко по малко тя се поокопити, започна да разбира новия живот на сина си.
	— Е, добре — каза тя, въздъхвайки дълбоко, — ще имаме голям разговор във връзка с това.
	— Да, мамо — рече то тъжно, — тогава трябва да ме отведеш.
	Тя хвърли решително поглед наоколо. Люси искаше сега да уреди окончателно въпроса. Съгледа наляво гробището на града, украсено много уместно със скамейки, и като заобиколиха, накара Питър да прескочи желязната ограда. Нито единият, нито другият мислеше за иронията на положението, когато, потънали в своите мисли, седнаха до един тис, който хвърляше сянка над нечия голяма гробница.
	— Ето какво, Питър — започна тя, — ти разбираш… — Но беше трудно да го накара да разбере, а и майка му бе твърде далеч от него и то допускаше, че тя щеше да го вземе със себе си. Как можеше да допусне, че за осем дни ще бъде излекувано от своята носталгия? Да, не беше лесно да наложи волята си на това чувствително и недоверчиво дете, каквото беше нейното. Но тя се принуди да го направи — заговори му отначало кротко, сетне твърдо. То отново заплака и неговите хълцания бяха в тон с мрачната атмосфера на гробището. Гробовете излъчваха съчувствена меланхолия и тисът разклащаше своята мрачна маса над тях, сякаш в знак на одобрение. Майката бе с влажни очи, но въпреки слабостта си изпитваше нетърпение. Твърде смешни бяха тези истории — толкова шум за нищо. То, види се, не чувстваше до каква степен тя го обожава… и на всичко отгоре бе загубило кърпичката си.
	— Няма защо да плачеш, миличкото ми — каза тя решително, — трябва да свикнеш.
	То избърса очи и се загледа пред себе си.
	— Е, добре, щом ти го казваш, сигурно трябва.
	— На добър час — извика тя възторжено, — ти си прекрасно момче.
	То се окопити още повече и се нацупи.
	— Някои момчета имат бонбони, сосове и други неща от този род — каза то най-сетне, — а аз нямам.
	— Искаш ли и ти? — попита тя бързо, използвайки случая да покаже добрата си воля.
	Детето кимна утвърдително.
	— Ела тогава — извика тя весело — да видим какво ще намерим в магазините.
	То стана и тръгна подире й. Още една победа за нея, и то без да го разглезва.
	Слязоха в града и то бе очаровано, когато му купи кутия с туршия и шише с доматен сос. Учениците, обясни Питър на майка си, го мажат върху хляба, когато пият чай. Купи още пюре от консервирани скариди, кутия бисквити и пликче анасонови бонбони. Питър бе възхитен.
	Вървяха ръка за ръка по брега на реката и сетне влязоха в една чайна, където го остави да яде до насита сладкиши. От време на време, забравяйки своята лакомия, то я заглеждаше неспокойно. Тя го подсещаше тогава:
	— Хайде, Питър, побързай.
	Когато го изпрати до оградата на колежа, където от деликатност не влезе, тя му припомни твърдо:
	— Трябва да работиш добре, за да напреднеш. Само тогава ще станеш прочут човек и ще спечелиш много пари.
	Той поклати послушно глава и изправен на вратата — малък, неизразимо трогателен, — й помаха с ръка, докато тя се изгуби от погледа му.
	Свършено бе. Люси пое за гарата, обзета от смущаваща тъга, но все пак бе възтържествувала, да… бе победила.


>>	VI

	Люси работеше вече от шест месеца и резултатът бе укрепващо чувство — тя си бе създала положение. Някои седмици нейните поръчки биваха извънредно слаби, но през други печелеше до три лири. При това с икономия и сръчност тя успяваше да задели настрана малки суми от пътните разноски, плащани от фирмата. Тя винаги имаше чувството, че й върви, а на моменти смяташе успеха си за изключителен. А сега и Питър се развиваше добре в училище. Той бе забравил отдавна своето отчаяние и писмата му, които според наредбата изпращаше всяка седмица, бяха образец на композиция, грижливо написани с виолетово мастило. В клас беше в златната среда, както смяташе и тя, но се говореше, че ще го приемат в хора. Сърцето й се разтуптяваше при тези наивни съобщения.
	Физически Люси се чувстваше силна, пълна с енергия и здраве и разнообразната й дейност допринасяше в това отношение. Оставаше й малко време да се отдава на спомени и заедно с това тя признаваше, че тъгата по смъртта на мъжа й постепенно отминава. Само понякога усещаше самотата си жестоко вкъщи и я завладяваше мъката по загубата на съпруга й. С трагичния край на Франк тя бе почувствала, че тази загуба слага край и на нейното съществуване… Сега той се бе превърнал в един идеализиран спомен, недостатъците му бяха забравени, качествата му преувеличени и тя го виждаше обгърнат с някакъв ореол. Забраняваше си с някаква непреклонна решителност да размишлява върху начина, по който Франк бе намерил смъртта си. В началото тя ужасно се измъчи при мисълта за редицата инциденти, които бяха довели до тази трагична развръзка. Но тя не искаше да мисли за това, както и за Ана. Тя бе завинаги изтрита от нейните спомени. Понякога обаче, седнала съвършено неподвижна, тя се опитваше да си спомни образа на Франк, като затваряше очи и се мъчеше да го види така, сякаш той е пред нея… но откриваше с меланхолия, че това й бе невъзможно. Виждаше фигурата му, но не като реална фигура, а като нещо светло, неуловимо. Една-едничка подробност от него изпъкваше с жива сила — ръцете му. Толкова пъти тя виждаше тези ръце, че те ставаха за нея един вид символ на спомена за него.
	Изобщо тя не бе нещастна и вярата й бе много силна. Освен това госпожица Хокинг й засвидетелстваше по свой начин все по-голяма симпатия и Люси прекарваше често вечерта с нея, слушайки я да свири на пиано, но понякога и тя самата свиреше на нейния „Стенуей“ — красив тон, който надминаваше нейния посредствен инструмент.
	Една-едничка мисъл разваляше нейното добро разположение — Джо още не бе идвал да я навести, както обеща, което й причиняваше неопределено безпокойство. Люси получи сметката за погребението по пощата — което намираше за естествено — и тя възлизаше на четиридесет лири, значителна сума. Имаше друга от цветаря за по-малка сума, която Джо бе заявил настойчиво, че иска да плати. От чувство за ред, а и защото бе въпрос на чест, тя бе плащала досега в брой — мисълта за висящи дългове дразнеше Люси. Освен това с приближаването на второто тримесечие възникваше въпросът за пансиона на Питър. Сигурно всичко беше наред. Джо просто се бе забавил и все пак имаше пълно доверие в него. Дори да се бе усъмнила в него, то нейната вяра се възвърна с получаването на един подарък, може би странен, обаче скъп и щедър.
	Една вечер на здрачаване един камион остави три каси с различна големина. Тя каза на шофьора, че трябва да има грешка, но човекът поклати глава и отвърна, че това идва от Левънфорд, изпратено от Джо Мур, дебелия Джо от кръчмата „Детелина“ и Зеления футболен клуб. Всички познаваха дебелия Джо… самият той често бе пренасял с колата си от гарата до кръчмата поръчаните от господин Джо стоки на едро от Глазгоу.
	Като замина камионът, тя огледа с учудване касите, които нарушиха реда и симетрията в малкото преддверие. После, с помощта на ръжен, който се огъваше под нейните силни, но не особено сръчни удари, тя успя най-сетне да ги отвори. Слама и хартия се посипаха по безупречно чистия линолеум и тя видя съдържанието. В първия сандък имаше пушен бут от Белфаст, грамаден и тъмен като конски, във втория — дузина бутилки, на чиито етикети пишеше „Кралско рубиново порто“, и в третия, пълен догоре — банани — жълти и уханни, напълно зрели. Какво би могла да прави с толкова банани? Някои от тях бяха потъмнели по краищата.
	При вида на този странен избор от храна и напитки тя отвори широко очи и остана известно време слисана, после постепенно оцени доброто намерение, либералността, която изразяваше този подарък.
	Бананите определено я затрудниха. Тя веднага изпрати на Питър. Направи всички усилия, за да не се похаби този плод, който гниеше — колкото повече ядеше от тях, толкова повече се разваляха те. Икономичността на Люси бе поставена на изпитание, но всичко бе безполезно. Особено неприятно й стана, когато госпожица Хокинг отказа любезно, но решително да си вземе за трети път от тези несвършващи плодове.
	Пушеният бут също я доведе до отчаяние. Тя се залови да яде често от него — на закуска, с чая, но скоро загуби апетита си към него. Тя се пресити подобно на моряк, хранен единствено с осолено свинско на борда на някой лош параход. Къщата миришеше постоянно на пържено месо, дори завесите се бяха пропили с тази миризма, тя се чувстваше преследвана от нея и нощем се принуждаваше да става, за да пие вода — дотолкова усещаше солен вкус в устата си. Този бут се превърна в някакво плашило в кухненския й долап.
	Колкото до портото, то остана недокоснато — бутилките бяха наредени в дълга редица — безполезни, плашещи, дори малко зловещи.
	Тя си призна, че този подарък беше доста неуместен. Не можеше обаче да се усъмни в щедростта на Джо.
	Тя продължаваше да го очаква с надежда и към края на ноември получи пощенска картичка — неговия стил на кореспонденция, — с която съобщаваше, че пристига на другия ден за чая. Зарадвана, тя се залови с приготовления. Познаваше апетита на Джо и представата му за това, което наричаше чай. Люси имаше голямото желание да положи всички усилия, за да му достави удоволствие. Тя побърза да се върне рано, подготви веднага всичко, сложи на масата най-хубавата си, добре изгладена покривка, на която нареди елегантни прибори, приготви апетитно меню, предварително доволна от резултата на своите усилия.
	Най-сетне всичко бе готово. Запали огъня в салона и седна да чака. Сърцевината на огъня бе ослепително бяла и светлината на главните огряваше топло лицето й. Навън бе тъмно и вятърът свиреше в дърветата.
	Внезапно нейното мечтание бе прекъснато от дълго звънене, тя стана и отиде да отвори.
	— Хей, хей — извика Джо от прага.
	Облечен в къса топла дреха, шапката килната назад, цялата му фигура излъчваше някаква оживена дружелюбност.
	— Питах се дали сте получили навреме картичката ми. Идеята да дойда ми хрумна изведнъж, направо ме обсеби, така да се каже.
	Той й стисна ръцете в огромните си лапи. После съблече не без усилие палтото си, закачи шапката си на закачалката, разтърка ръце и се отправи към отворената врата на салона.
	— Влезте, Люси — извика той, почти като че ли бе домакин на къщата, — влезте. — Тя го погледна. — А! — добави той веднага: — Каква чудесна миризма!
	И като седна край огъня, той й се усмихна.
	— Е, приготвих вашето меню — отвърна тя с лека гримаса.
	— Нима! — каза той с широко разтворени очи и подуши като познавач с разширени ноздри. — Дявол го взел. Ако знаех какво ме чака, отдавна да съм дошъл.
	После изведнъж смехът му секна и той придоби сериозен вид, за да каже важно, поклащайки остриганата си глава:
	— Не, не, мила, просто исках да ви дам време да се съвземете малко и да се пооправите. Доста мъка изпитах и аз, докато свикна със загубата на клетия ми брат.
	Той поклати глава, стисна бързо широките си ноздри, сетне прокара ръка по носа си — характерен жест, с който често завършваше някоя фраза, сякаш пропъждаше по този начин вълнението си, отърсваше се от радостта или скръбта, предизвикани от собствените му думи.
	— Вие обаче се съвземате, нали, Люси? — попита той усмихнат.
	— Мисля, че да.
	— Дано. Знам колко е тежко. И аз съм минал през това. Нима не знам какво значи да изгубиш другар? О! Когато моята Кейти се спомина, нещо у мен се пречупи. Уви! Хора сме, нали? Казахте, че чаят бил готов, струва ми се?
	— Да — отвърна тя, — да ви посоча какъв избор има. Не познавам вашия вкус, но има яйца и бекон или ще предпочетете един котлет. Каквото предпочитате, всичко е топло — във фурната.
	— Яйца с бекон и котлет — повтори той, размишлявайки, като издаде напред долната си челюст и потърка брада с длан; после обърна кръглата си глава към масата. — Яйца с бекон и котлети, това звучи добре и, дявол да го вземе, мирише добре. — Той цъкна с език и заключи бавно: — Да опитаме от всички ястия тогава, понеже не можем да решим кое да изберем.
	— Да, разбира се — съгласи се тя. В желанието си да му се хареса тя прие с възхищение тази идея и отиде веднага да сервира.
	Когато се върна с яйца и бекон и с един цвъртящ още котлет, тя го завари прав да се грее, с гръб към огъня, разтворил жакета си.
	— Заповядайте — каза тя, поставяйки всичко на масата, — елате да хапнете, докато е топло.
	— За бога, Люси — отговори той, като дойде до масата, — изглежда великолепно. Тази мръвка с вида си би събудила апетита дори на мъртвец. Сядам на драго сърце и не се съмнявайте, че ще омета всичко.
	Той се настани на стола, сервира си изобилно, приближавайки блюдото до чинията си, намаза с масло парче печено и започна да яде. Като изяде няколко хапки, той се размърда, запретна ръкави до лактите и вдигна очи.
	— Знаете ли — каза той, — аз съм прост човек, свикнал да хапва без жакет, защото така се чувствам най-добре. Да не би да ви е неприятно, че се настанявам като у дома си?
	— Не, о не, ни най-малко — каза тя с усилие, прикривайки чрез своя тон лекото си колебание. — Няма значение.
	Но този неочакван въпрос я смути. Той направи знак на благодарност, стана, свали жакета си и седна по риза, запретнал ръкави, като продължи лакомо да се храни. Седнала срещу него на масата Люси го гледаше, без дума да каже. Правеше й необикновено впечатление да гледа след седмици самота този пълен човек да яде по риза на масата й — никога не бе виждала подобна лакомия, подобна небрежност и такава наслада при всеки залък. Когато вземаше с вилицата къс месо или поемаше парче яйце от острието на ножа, или дъвчеше, движейки всички мускули на лицето си, той вършеше това с такава наслада, че очевидно придаваше голямо значение на дъвченето. Когато поглъщаше хубавата храна, тя, изглежда, проникваше в цялото му същество и лицето му светеше с жив и приятен блясък едновременно. Той не говореше впрочем много, а между хапките оставяше вилицата и ножа на масата и гледаше право пред себе си, наслаждавайки се на сочността на ястията.
	Най-сетне той свърши. Остави шумно вилицата и ножа в чинията, глътна последната капка от четвъртата си чаша чай, изтопи с хапка хляб соса в чинията, облиза пръстите, облегна се на стола, въздъхна и каза просто:
	— Такова великолепно угощение от месеци насам не съм имал. Вие бихте покъртили сестра ми Поли. Трябва да дойдете при нас в кръчмата, Люси.
	Светналите му очи я обгърнаха с изкусителен поглед, но тя заяви:
	— Ние вече разисквахме всичко това, Джо.
	— Разбира се, разбира се, вие държите на своята независимост — любезно каза той, чистейки зъби с нокътя на палеца си, който след това облиза. После стана и се разположи в креслото край огъня, добавяйки: — Вие можете, разбира се, да се опитате да я запазите.
	Той си даваше вид на опитен човек, който, отстъпвайки на каприза на младата жена в противоречие със своето мнение, в края на краищата ще възтържествува. Той извади лулата си и любезно смени темата на разговора.
	— И така, една лула и капка „Ремонтан“ и почти ще бъда готов да поема за Дъблин.
	Тя бе недоволна от себе си — въпреки приготовленията бе пропуснала нещо.
	— Не вярвам да има и капка уиски вкъщи — каза тя сконфузена. После се окопити и добави: — Къде ми е умът! Забравих, че има от вашето порто.
	Но той я спря с поглед, както се бе запътила към бюфета.
	— Не, не е за мен. Това вино е хубаво за дами. — И поклащайки енергично глава, заключи: — Моят стомах е свикнал с нещо по-силно.
	Тя млъкна, схващайки от тона му, че не е спазила законите на гостоприемството. Накрая с известно стеснение тя каза:
	— Има ракия… бях купила за Франк навремето. Желаете ли?
	— Да, разбира се — отговори той, като отмести настрани лулата си.
	Тя отиде да потърси в един долап на стаята си и се върна, носейки зелена бутилка със син етикет, наполовина пълна. Като я вземаше от ръцете й, той направи гримаса на състрадание.
	— Горкият! — каза тъжно. — Неговата ракия… с три звезди, значи най-доброто. — Той млъкна и си поглади носа. — За бога, няма вече за какво да се пази. Франк вече не ще пие, нещастният човек. Имате ли чаша? По-голяма по възможност.
	Когато се настани с чашата за коняк, в която наля ракия, той посочи на Люси стола до себе си и каза:
	— Сега, мила, докъде стигна вашата работа?
	— Аз вече започнах — отвърна тя.
	— Започнахте значи… — Той я загледа иронично. — И колко време ще продължи този успех?
	— Докато ми е нужно, надявам се.
	Той избухна в смях и се удари по бедрото.
	— Карате ме да се смея, Люси. При мисълта, че една млада жена като вас ще пътува, за да върши подобна работа! Има за какво да се смее човек.
	Тя не знаеше как да погледне на смеха и подигравките му и за да скрие възмущението, което предполагаше, че се чете на лицето й, тя се наведе над кошничката си и извади сивия шал, който плетеше за Питър.
	— Значи това ви изглежда несериозно — рече тя, като пое нишката вълна и започна да плете.
	— О, трябва да се откажете от тази идея — отвърна той снизходително. — Няма ли да позволите на дебелия Джо да се заеме с вас?
	Докато той говореше така, тя си представи неплатените сметки, които бе поставила в една преградка на бюрото си, и пожела горещо тези обещания за щедрост да вземат една по-конкретна форма.
	— Питър напредва много — рече тя с желание да промени темата на разговора.
	— Толкова по-добре — каза той, — толкова по-добре за него.
	Тя помисли, че той още сега сигурно ще пристъпи към въпроса за ангажиментите, които бе поел, но след като си наля още една чаша ракия, той смигна към преждата и с лукав поглед неочаквано попита:
	— Ще ми изплетете ли чорапи?
	Шегата никак не бе по вкуса на Люси и тя, насилвайки се да се усмихне, отвърна, докато въртеше лъскавите куки в ръцете си:
	— Разбира се, ще ви изплета цяла дузина.
	— Наистина ли? Колко мило от ваша страна. — Той бе възхитен. — Уж никак не ходя, а ги късам ей така, сигурно от потта на краката.
	Тя се изчерви при тази ужасна вулгарност — тези маниери, така различни от сдържаността на Франк, от истинската изрядност на Едуард, я притесняваха много. Тя се опита да извини неговата грубост, като я приеме за прямота.
	— Това е шал, който плета за Питър — каза тя.
	Алкохолът обаче постепенно го хващаше и без да държи сметка за нейната забележка, той заяви с гръмовит смях:
	— Аз съм прост човек, Люси, но вие знаете, че се справих, успях доста добре. Не крия, че спечелих пари и имам добро състояние. Когато минавам по улицата, всички казват: „Това е дебелият Джо Мур…“ Дебелият Джо, така ме наричат…
	Той се изпъна и коремът му увисна между нозете. Бе свършил ракията.
	— Не намирате ли, че е много горещо? — рече тя, отдалечавайки малко стола си от огъня.
	— Но се чувствам самотен — продължи той, — да, уверявам ви, самотен съм и мога да ви призная, че това е тежко за човек като мен.
	Той направи гримаса на самосъжаление и поклати кръглата си глава, като търкаше грубите си обувки по решетката на камината.
	— Вие положително сте една знаменита женичка, Люси — продължи той, поглеждайки я скришом. — Моят брат е имал усет, когато ви е избрал. Бих желал да съм имал такъв шанс като Франк, но моята Кейти, Бог да я прости, бе станала само кожа и кости, преди да умре. Но Франк си отиде, моята Кейти също, и ето ни, вие и аз, двамата сами.
	Тя го погледна смутена. Видът на този дебел мъж, седнал интимно до нея по риза, в същото кресло, в което бе седял мъжът й, изведнъж странно я порази — тя усети тръпка по гърба и цялото си тяло. Неговото присъствие оказваше над нея любопитно въздействие, притискаше я, сякаш бяха допрели мокър пръст върху челото й. Тя разбра, че с мислите си се поставя в смешно положение спрямо девера си. Колкото до него, той навярно бе забелязал смущението й, защото продължи с недодялана угодливост:
	— Не съм образован човек, забележете. Аз съм Джо Мур, прост кръчмар. Възможно е да съм вързан в езика, но не се шегувам и ви обичам сериозно, Люси, да, за бога, истина е. Запомних ви още първия път, когато ви видях, и не съм ви изпускал от очи.
	— Добре — рече тя, — благодарна съм ви.
	— О! Ще имаме време за това — прямо каза той, — но не изпитвате ли нужда от мъж в къщата си? Мога често да идвам да ви виждам.
	Смисълът на тези думи още убягваше на Люси — тя чувстваше едно твърде ясно безпокойство в погледите му и смисълът му бе твърде невероятен, за да го схване веднага. Тя упорито мълчеше, което той, отдаден на мислите си, изтълкува като благоприятен знак. Под влияние на хубавото ядене и алкохола го обхващаше силно желание. Той я чувстваше зависима от себе си, вълнуваше го елегантният й силует, топло огрян от светлината на огъня и от неговия изпълнен с желание поглед. Тя дишаше ускорено и гърдите й очарователно трептяха. Устата му пресъхна, когато се наведе над нея и сложи ръка върху коляното й.
	— Ние не сме нещастни същества сега, нали, Люси? — каза той с вълнение. — Бихме могли да бъдем мили един към друг, вие и аз?…
	Ръката му повече, отколкото думите му, й вдъхна внезапен ужас. Тя потрепери и гърлото й се стегна… плетката падна от ръцете й.
	— Какво искате да кажете? — извика тя и посегна да отмести ръката на Джо, а той я улови. Откъсвайки с усилие китката си, тя стана, устните й бяха пребледнели като лицето й. Тя се задъха.
	— Защо бягате? — Той се опита да я привлече и стана, държейки се не особено устойчиво на нозете си.
	— Оставете ме! — извика тя.
	Той я погледна изпод дебелите си вежди, надвиснали като на разярен звяр. Докато той се приближаваше към нея, тя помисли бегло, че са сами в къщата, и като в кошмар разбираше какво иска той от нея.
	— Не се вълнувайте — каза той тежко, опитвайки се да се усмихне прелъстително, но се получи само гримаса. — Ще се грижа за вас, мила.
	Тя отстъпваше назад, докато достигна до масата и ръката й, която вдигна, за да се предпази, събори празната чаша. С изражение на застинал ужас тя я хвана, втренчена в него.
	— Какво ви безпокои? — подзе той.
	Той бе сега срещу нея и тя усети бузата си да потреперва, капки пот избиха по челото й. Почувства краката си да отмаляват и стаята се завъртя пред очите й. Не се страхуваше, но просто й прилошаваше от гняв и отвращение.
	— Какво искате да кажете? — извика пак тя през зъби.
	— О! Бъдете любезна — промърмори той и спря. — Винаги съм ви намирал по вкуса си. Двамата с вас можем чудесно да се разбираме и никой нищо няма да узнае.
	Той се поколеба.
	Тя го гледаше студено, после я обзе ярост. Не й бе достатъчно неговото колебание. Тя замахна с всичка сила и разби чашата върху гримасничещото му лице. От удара изпита дива радост.
	Слисан и изтрезнял, той вдигна несръчно ръка към порязаната си устна. Звънът от счупената чаша изпълни стаята, ръката на Люси също се окървави, макар и да не усети никаква болка. Тогава вцепененото й тяло си възвърна способността за движение и като скочи внезапно, тя изтича през вратата към градината, като я остави отворена. Застанала на прага на осветения вестибюл, трепереща от студения въздух навън, с искрящи очи, тя бе обхваната от горчив гняв. Изчака известно време, което й се стори безкрайно дълго; лампата мъждукаше над главата й. После чу бавни стъпки — Джо облече палтото си, сложи си шапката и все така бавно тръгна, като я погледна. Кърпичката, която държеше върху устата си, почти скриваше чертите му, но в малките му очички се четеше особено страшно унижение.
	— Защо беше нужно да постъпвате така? — прошепна той. — Можехте да ми кажете каквото искате, без да действате по този начин.
	Тя вече не изпитваше никакво безпокойство, но това лице на глупав дебелак й вдъхна внезапен ужас.
	— Свършихте ли? — попита тя с леден тон.
	— Никога не съм имал лошо намерение — продума той, почти заеквайки.
	Тя го загледа мълчаливо, после рязко произнесе:
	— Защото аз свърших с вас.
	Той я погледна за миг, очите му изразиха смут и без дума да изрече, тръгна по алеята с тежка крачка.
	Когато той замина, тя се върна, затвори вратата, заключи я и известно време стоя подпряна на нея. Сега се почувства ужасно отпаднала. Не изпита никакво облекчение, напротив, едно ужасно отвращение и физическа отмала. Неочакваността на случилото се, обидата, всичко й вдъхна отвратителна погнуса — тя не можеше дори да заплаче. В салона, изпълнен с дим, тя отвори тъжно прозореца и без да се помръдне, остави да влезе нощният въздух, а големите й очи съзерцаваха мрака. После се обърна и очите й, още по-мрачни, след като се бяха изпълнили с тъмнина, се спряха върху масата, на която стояха остатъците от нейните жалки приготовления. Дори само видът им й причиняваше отвращение. Бе сторила всичко, за да му угоди. Сви устни, като си спомни колко се бе тъпкал той. Братът на Франк! Колко прав беше Франк! Животът й се стори изведнъж лишен от всякаква стойност.
	Като се съвзе, тя остана за миг загледана в огъня, който гаснеше, после зъзнеща затвори прозореца и отиде да си легне. Но не можа да заспи.
	Когато най-сетне се унесе, внезапно се стресна и се разсъни. Даде си сметка какви жизненоважни последици щеше да има окончателното скъсване с Джо.


>>	VII

	На другия ден тя уреди всички дългове по квитанциите, за които до голяма степен бе отговорен Джо. Нямаше чувството, че ги е направила, иначе щяха да бъдат изплатени отдавна, но сега прие гордо тези задължения и ги изплати с горчива готовност. Резултатът бе, че й останаха едва четиридесет лири, но по характер бе такава — да не се тревожи за нищожността или големината на тази сума. Не въпросът за парите съществуваше за нея, а само наранената й гордост.
	До известна степен изплащането на квитанциите бе едно облекчение за уязвеното й сърце — чувстваше се отмъстена, макар че бе обзета от ужасна ненавист. Понякога прекъсваше работата си, поразена от спомена за тази сцена. Нощем често се обръщаше в леглото, обхваната от треска. След една такава нощ реши да уведоми Едуард за поведението на Джо, без да изпусне нещо. Със стиснати устни, обзета от страшно възмущение, тя написа бързо писмо, вдъхновено от дълбоко чувство на погнуса. Но сетне го накъса и хвърли парчетата в огъня. Не, няма да падне толкова ниско. Мълчанието, мислеше си тя, е най-ефикасното оръжие.
	Въпреки своята смелост обаче имаше моменти, когато беше много нещастна. През следващата седмица животът я погълна и в събота, вземайки влака в дванайсет и трийсет, тя се почувства уморена, смазана. Слезе на перона на гарата в Ардфилан и съзря сред навалицата госпожица Хокинг в нов костюм, равнодушна като статуя. Изненаданият вид на човек, който чака, озари лицето на Люси и тя попита с очевидно удоволствие:
	— Преди мене ли дойдохте?
	Госпожица Хокинг кимна сериозно с глава.
	— Да. — И с не по-малко забележителен, почти мистериозен тон каза: — Елате с мен!
	Люси започна да се смее за пръв път от толкова дни насам.
	— С мен ли искате да избягате? — попита тя, искайки да каже, че госпожица Хокинг има за цел насилствено отвличане.
	— Може би — отговори важно другата. Умееше да бъде сериозна в шегите, но понякога смехът й избухваше неочаквано, и то когато положението изискваше извънредна сериозност.
	— И какво още? — настоя весело Люси.
	„Колко очарователно е — помисли си тя, — да се сблъскаш по такъв начин с толкова елегантна и любезна жена.“
	— Към „Алън“ — заяви лаконично госпожица Хокинг.
	Тръгнаха към „Алън“, един ресторант, който не бе от обикновените — бе не само моден, но и прочут. Доста различен от скромната чайна, където Люси закусваше често в Ардфилан. „Алън“ беше върхът на съвременната елегантност като сладкарница: имаше палми, скъпи килими, келнерки с бели шапчици, отбрана клиентела и цени, които съвсем не бяха умерени. Още не бе времето на оркестрите, иначе „Алън“ сигурно би използвал Менделсон.
	Госпожица Хокинг беше като у дома си в подобни заведения и повлечена от нея, Люси седна на една красива масичка за двама близо до прозореца, под лъчистия листак на огромна палма.
	Госпожица Хокинг свали ръкавиците си и хвърли поглед наоколо с царствено изражение. В същия момент се яви една келнерка — колко красива бе забрадката й в зорките очи на Люси — и без да си даде за секунда вид, че й обръща внимание, Пинки поръча. Малкият й пръст, елегантно прегънат, премина очарователно загадъчните меандри на менюто, написано на френски. „Да, прекрасно е — повтори си Люси — да бъдеш обслужвана така, крайно приятно за една женица, така жестоко измъчена напоследък.“ Изведнъж почувства, че гордостта й се пробужда. През последните дни бе отстъпвала рядко, но сега можеше да си го позволи. Нека бъдат добри към нея и тя ще бъде приятна и очарователна, държат ли се зле, ще бъде сурова и непоносима като затворена мида.
	След няколко лъжици супа, наподобяваща пилешка, но още повече — амброзия, тя прошепна, вдигайки очи:
	— Великолепно — и се усмихна доволна.
	— Един малък празник за нас двете — отговори другата с тон, изразяващ задоволство. — Правя често подобни бягства. Дик има грижата за Фери и аз излизам.
	Люси отчупи от малкото хлебче. Дик — особено съкращение — беше госпожа Дикенс, прислужницата на госпожица Хокинг, а Фери, разбира се, големият пес.
	— Много мило от ваша страна, че ме поканихте — каза кротко Люси.
	— Не говорете глупости, мила.
	След супата донесоха аспержи. Смесили собствения си аромат с този на пърженото масло, те носеха целия сок на пролетта.
	— Госпожице, това печено не е добре опечено — каза госпожица Хокинг с повелителен тон, — меко е.
	Люси трепна. Една мъничка капка масло протече по брадичката й. Тя изпитваше огромно удоволствие и се питаше дали един спор няма да наруши внезапно хармонията на момента. Франк навремето се бе карал с разни келнери из заведенията, но не толкова реномирани като това. Но сега келнерката бе много любезна:
	— Ще ви донеса веднага друго, мадам — и след две минути го сервира с извинение.
	— Трябва да ги държиш строго — каза госпожица Хокинг с усмивка, когато келнерката си отиде. — Харесва им, когато човек ги смъмри. „Укротяване на опърничавата.“ Забавно, нали?
	„Не бих се осмелила“ — помисли Люси, но отвърна:
	— Тези аспержи са чудесни. — Тя ги ядеше с пръсти — внимателно и деликатно.
	— Те са малки — каза Хокинг с благосклонен и покровителствен вид. — В нашия край са много по-големи. Но да, уверявам ви. Ние ядем също така и месести грамадни тикви. Не се хваля, просто констатирам.
	Бързо им смениха чиниите и сервираха последната новост — целувки с етер.
	— Опитайте — настоя госпожица Хокинг с мечтателен израз, — вие обичате сладките. Като мед са. А аз съм пчелата.
	Да. Люси признаваше влечението си към сладките, но това… това надминаваше всякакви очаквания. Един блян като новото настроение на госпожица Хокинг, неуловим, мек като пух — студено прясно мляко, подсладено с тънкия аромат на лютика и разбито до втвърдяване. Чудно! Или както би казал Едуард: „Наслада“. Последната лъжица изтръгна от Люси възторжена въздишка.
	— Господи — каза госпожица Хокинг, гледайки своя часовник бижу, — ако не побързаме, ще закъснеем.
	— Ще закъснеем ли? — отвори широко очи Люси и остави чашката кафе в чинийката. Приятелката й плати сметката и даде щедро един шилинг за келнерката.
	Валеше ситен дъжд.
	— Колко неприятно — рече Люси, — бихме могли да се поразходим.
	Да се завърне вкъщи след подобно угощение, щеше да й бъде много тъжно, но усмивка заигра върху подвижното лице на госпожица Хокинг.
	— Тъкмо време за концерт — заяви тя с вид на човек, който е наредил живота си и времето си като по часовник. — Има концерт във „Виктория Хол“: Леман! — Това име бе произнесено с трепет.
	Люси не каза нищо. Бе изчерпала всичките си суперлативи. Тя знаеше за този концерт, който бе гвоздей на концертния сезон с абонамент във „Виктория Хол“ — дневен концерт на Леман. Бе видяла афишите и бе изпитала инстинктивно желание да присъства на него. Единствено мисълта за положението й и нейният траур я възпрепятстваха и ето сега госпожица Хокинг бе комбинирала всичко, за да я заведе. Наистина, благодарение на двете жълти карти, които госпожица Хокинг държеше в лявата си ръка, те заеха най-добрите места в първите редици на залата. Около тях се носеше тихият шепот на възпитаната и компетентна аудитория, шум, твърде приятен за ушите на една млада жена, която бе обядвала в „Алън“ и инстинктивно се стремеше към най-доброто общество.
	— Неговият последен концерт — заяви госпожица Хокинг на висок глас, за да подсили удоволствието си. По това време Леман бе започнал редица прощални концерти, които даваше в продължение на трийсет години.
	— Наистина? — промълви Люси учудена.
	Когато пианистът се появи, публиката заръкопляска. Той се поклони, сложил бялата си ръка върху последното копче на официалното си облекло. Беше едър мъж, добре сложен, с бледо и разлято лице, оградено от черни тънки къдрици. Движенията на тялото му бяха бързи, почти „стакато“. Той отхвърли назад краищата на дрехата си и седна на табуретката отсечено, по войнишки. Сетне по време на нов залп от аплодисменти разходи бавно погледа си из залата и като вдигна глава, потърсил вдъхновение в полилея, засвири.
	Свиреше Шопен и докато силните му пръсти пробягваха по клавишите с невероятна деликатност при „Полонеза в ла минор“, Люси затаи дъх. Въздухът около нея трептеше от екстаза на невидими струни. Бе очарована от първата част на програмата.
	— Велик е — каза госпожица Хокинг спокойно, когато той свърши и стана, за да хвърли поглед наоколо, — истински талант.
	Люси въздъхна, постепенно се съвземаше и се връщаше в реалния свят, лека тръпка полази по тялото й, очите й блестяха.
	— Чудесно беше — каза тя, — не разбирам колкото вас, но бе… замайващо.
	— Техниката, техниката — мълвеше нейната приятелка, гледайки с бинокъла си силуета, който поздравяваше от сцената. — Казват, че свирел по шест часа на ден.
	Тя присъедини своето одобрение към това на аудиторията, която аплодираше силно.
	— Браво! Брависимо! — викаха най-разпалените.
	Леман бе показал таланта си пред публиката, която сега му отвръщаше, изразявайки възторжено и бурно преценката си за гения му. В Ардфилан, един почти космополитен град, хората бяха културни и обичаха изкуството.
	Но чувствата на Люси бяха инстинктивни, непринудени, искрени. Когато започна втората част от програмата на концерта, тя затвори очи, за да отстрани всичко, с изключение на хармонията, която галеше слуха й. Сякаш се изолира. Бе като в пещера, чуваше се и ехото на бързащия вятър и на бушуващата вода. През ехото долавяше една по-звънлива нотка, която се мъчеше да проникне отвън в пещерата и на моменти се оттегляше, сетне се връщаше по-буйна и по-силна. Люси се виждаше върху някаква скала сред полусветлина, заобиколена от прозрачно зелена вода. Имаше вечна форма без възраст; нещо в нея се стремеше да достигне тази външна сила, която идеше към нея прелъстителна, в усилващи се звуци. Тя ставаше все по-силна и по-силна и премина тесния отвор, приближавайки видимо към нея като гребен на възбунена вълна. Най-сетне зелената вода се успокои и под опаловия й блясък затрептяха като светкавици фосфоресциращи риби с бързината на стрели. Сетне всичко бавно изчезна, угасна в общото мълчание.
	Люси потръпна и отвори очи. Концертът бе свършил.
	— Мислех, че спите — каза госпожица Хокинг с лек смях. — Струва ми се, че ви чух да хъркате.
	— О, не — запротестира Люси със светнали очи. — Бе очарователно, наистина очарователно. Като нещо… не знам… какво, което исках да уловя, но не можах.
	— Забележителен артист, съвършен — отвърна Хокинг на излизане от залата. — Но не бих могла — тя овлажни устните си, — не бих помислила да го целуна.
	Те поеха мълчаливо по булеварда; вече не валеше. Първите звезди се бяха показали тук-там на далечното небе.
	— Не знам как да ви благодаря — каза най-сетне Люси, доста притеснено. — Този следобед видях толкова неща.
	— Божествена доброта, нищо — отвърна госпожица Хокинг, стискайки радостно ръката й. — Надявам се, че ще се виждаме често и занапред. Изобщо — тя направи драматична пауза — днес съм по-особена, защото, виждате ли, защото исках да поговорим.
	— Моля?
	— Разбирате ли, ние сме два ореха, скрити в две различни черупки.
	Заинтригувана от това интересно, но малко неясно сравнение, Люси погледна смутено приятелката си.
	— О! Бедничката! Не показвайте такова изражение — подхвана веднага Пинки. — Не мислете за тъжни неща: „Загубеното дете в гората“, картина от Доре. Ще ме разплачете.
	— Исках само да знам какво се опитвате да кажете с това — усмихна се Люси.
	— Е, добре, ето, мила… И двете сме сами. Между нас има стени, а би могло да няма. Аз съм много привързана към вас… защо не дойдете в моя апартамент?
	Люси наведе очи, настъпи мълчание, после отговори, без да бърза:
	— О! Не зная… не бих могла да се откъсна от къщата си.
	— Но, мила — отвърна госпожица Хокинг покровителствено. — Вие отсъствате по цял ден, вашият малък Хайдендър е в колежа, той ще идва през ваканцията у нас и ние ще го забавляваме чудесно. От друга страна, извинете ме, но сигурно… — и тактично добави — едно намаляване на средствата би могло…
	— Много сте любезна, но наистина не мога да приема предложението ви.
	— Глупости! Ще бъде чудесно да живеем заедно.
	Когато някакво желание обхванеше госпожица Хокинг, тя го преследваше весело, с буйната пламенност на дете, което тича подир пеперуда.
	— Хайде, съгласете се, кажете да!
	Това не бе в нейния стил, но Люси обичаше много госпожица Хокинг и особено в този момент не искаше да я засегне чрез един формален отказ.
	— Без да се смята, че Фери също ви иска. — Това тя приведе като съвсем сериозен аргумент. — Той приема само очарователни хора, уверявам ви.
	Люси се усмихна на ентусиазма й. Всъщност под влиянието на неотдавнашните инциденти тя бе размишлявала напоследък за своята самота, за мрачните вечерни часове, когато къщата й изглеждаше непоносимо празна и усещаше върху себе си огромна тежест.
	Люси прехвърли смътно в съзнанието си идеята на приятелката си. Мотивът за икономия имаше основание, но тя нямаше никакво желание да напусне дома си, жилището, пълно с нейните мебели, то бе като скала, на която се бе привързала. От друга страна, чистият въздух я привличаше. А и госпожица Хокинг й харесваше, виждаше, че е светска жена, и бе изпитала вече под разни форми изключителната й доброта. Тя признаваше нейната ексцентричност, особената й кокетност, мечтателна и прекалено романтична смесица от достойнство и веселост, маниерите й — открити и непроницаеми едновременно, които сякаш и предлагат, и отказват. Твърде любопитен темперамент. Какво криеше той, тя не знаеше. Толкова добра бе госпожица Хокинг! Да, Люси приемаше ексцентричността й и си даваше ясно сметка, че тя не я отблъсква.
	— Прекарахме няколко доста приятни часа — каза госпожица Хокинг, докато вървяха по брега, и тъй като моментът да се разделят наближаваше, тя добави: — Колко ми е неприятно, че се разделяме.
	— Добре, ще си помисля, обещавам ви — изрече най-сетне Люси с усмивка. — Благодаря още веднъж за вашата любезност.
	Те се сбогуваха сърдечно и поеха към своите отделни черупки.


>>	VIII

	Люси наистина размисли върху предложението на приятелката си, но, разбира се, не се реши веднага. Преобърна няколко пъти въпроса в главата си с присъщата си благоразумност, прецени всички за и против. Ала десет дни след първото предложение, често повтаряно оттогава, стана инцидент, който повлия на нейните колебания и я накара да вземе решение.
	Това бе едно посещение на Поли. Тя пристигна една вечер изпотена, малко задъхана от изкачването на стълбите, грижливо облечена — кожено манто, шапка с пера, големи гердани от черен кехлибар, много тесни ботинки, наполовина закопчани, и въпреки това приличаше на жена с просташко поведение, като в същото време зле прикриваше нервността си. Люси я посрещна студено. Поли не й бе сторила нищо, тя не бе Джо, но беше от противниковия лагер и очевидно бе изпратена от Джо, „за да опита терена“. Но усилията й да бъде фина изглеждаха смешни, също както и плачевният й тоалет.
	— Патронът пита как вървят работите ви — каза тя след доста предварителни приказки. Често, когато искаше да бъде духовита, тя наричаше Джо с думата „патрон“.
	— О! — реагира Люси, без да се издаде.
	— Виждали ли сте Неди напоследък?
	Неди беше свещеникът Едуард Мур.
	— Не! — отвърна Люси още по-сухо.
	Поли изглеждаше облекчена. Какво си бе въобразила, Люси не узна, но подозираше, че беше изпратена като посредник за помирение, за да спаси репутацията на Джо.
	Беше ясно, че Джо я е накарал. Той не можеше да бъде последователен… дори в подобен случай. Без съмнение съжаляваше малко и за да успокои съвестта си, изпращаше Поли като помирителка. Люси стисна устни. Не, тя не можеше да го гледа след това, което бе извършил!
	— Защо не оставите патрона да направи нещо за вас? — каза Поли. — Той е добър човек. Вижте какво направи за мене. — Тя заклати перата си и посочи коженото манто. — Не по-малко от двайсет лири, но брат ми заплати всичко.
	— А! Да?
	— А! Само да знаеш как да го подхванеш и ще изтръгнеш всичко от него. Той харчи лесно, когато обича. Но вие сте много сдържана, Люси.
	— Тъкмо този укор заслужавам — отвърна Люси с хаплива ирония.
	— Е, добре — подхвана Поли, като я гледаше с недоверие, — искам да ви отправя една покана от името на Джо, който ви моли да дойдете лично в кръчмата и ако не сте много горделива, ще приемете. Изобщо убедена съм, че Джо има намерение да прояви щедрост към вас, следователно трябва да сте луда, за да не дойдете.
	— Предпочитам да съм луда — отвърна Люси презрително.
	Поли отново я погледна, издърпвайки върху дебелото си тяло мантото, което се бе смъкнало.
	— Вие положително сте глупава — изрече тя бавно, докато ставаше. — Ако знаехте откъде може да ви дойде доброто, щяхте да дойдете да живеете при нас.
	— Съжалявам — каза Люси, — но имам планове. Една дама ме помоли — казвам една дама — да живея с нея в апартамента й.
	— Наистина ли? — Тази дума бе произнесена с неприятна изненада.
	— Можете да кажете на вашия брат, че нямам нужда от неговата щедра подкрепа. — И Люси се засмя кратко и презрително. — Изобщо няма защо да ви придружавам до кръчмата…
	Поли не разбра иронията, но при този смях лицето й поруменя още по-силно и като поклати голямата си глава, заяви:
	— Чудно, че сте били омъжена за член от нашето семейство. Вие ни третирате като калта на обувките си.
	— Аз се омъжих за Франк Мур — отговори тя с хаплив тон. — А той беше джентълмен.
	— О! Той не се различаваше много от Джо — отвърна Поли лукаво. — Също гонеше момичетата, когато беше по-млад. Бих могла да ви разкажа една или две истории… ако това ви интересува.
	Тънките ноздри на Люси се издуха и очите й засвяткаха.
	— Излезте оттук — изрече ледено.
	Поведението й бе малко театрално, но Люси не го съзнаваше. Не искаше да вижда повече тази омразна личност с вулгарен език, затова я изпъди така безцеремонно. Поли си тръгна, като мърмореше и двойната й брадичка трепереше под властния поглед на Люси.
	Съдбата, изглежда, бе предвидила всичко, за да приеме тя предложението на госпожица Хокинг. Бе заявила на Поли, че ще отиде у една приятелка, и нямаше желание да се отмята.
	На другия ден след посещението на Поли съобщи на госпожица Хокинг, че приема предложението й. Тя бе възхитена. Каква радост! Вълната на оптимизъм, която я носеше постоянно, се усили повече от всеки друг път. Тя рисуваше с ентусиазъм щастието, което щеше да им достави това съжителство, обещаваше да задоволява и най-малките й капризи по отношение на кухнята или на комфорта и караше Фери да застава на задните си крака, като израз на своето явно одобрение. Всичко това бе приятно и забавно във висша степен.
	Люси мислеше най-напред да запази къщата си и да я даде под наем мебелирана, което щеше да увеличи дохода й, но посредникът, който се бе нагърбил да се занимае с вилата, се оказа неумолим, мрачен и непоносим.
	Бе принудена да продаде мебелите. Не можеше да става въпрос, предвид високите разходи, да ги предаде на съхранение, а и апартаментът на госпожица Хокинг бе препълнен. Люси се поколеба. Това бе радикална мярка и тя разбираше, че беше невъзвратима. Обаче нуждите на всекидневието бяха по-належащи, отколкото тези на по-далечното бъдеще, а и Питър имаше още пет години да учи в колежа. Впрочем тя бе претеглила всичко и бе взела решение.
	Мебелите бяха купени без наддаване от един търговец. Мъчно й бе да се раздели с тях. Струваше й се непоносимо да се откъсне от фамилни предмети, които времето и употребата бяха направили така скъпи за нея. Бяха ги купували заедно с Франк с такава радост — спомни си трескавото очакване на този ден, подробностите и дългите разисквания с господин Гоу върху качеството на дъба и червеното дърво, нейното вълнение и погледите й към Франк, придружени с усмивка — да, когато ги търкаше и лъскаше през годините с гордостта на собственица, беше ли мислила, че ще се раздели с тях? И за всичко получи една мизерна сума, която не надминаваше дори и трийсет лири!
	Люси запази няколко предмета, гардероба си, една картина, наследена от майка й, и люлеещото се кресло от спалнята, върху ръба на което Питър, когато имаше още само няколко зъбчета, си бе разрязал устната, спъвайки се в нейната рокля.
	Най-сетне една вечер в началото на февруари, като се връщаше от работа, тя мина за последен път край морето, за да си отиде вкъщи. Нямаше нужда да бие този път — бяха вдигнали всичко през деня, но особеното чувство, което я обземаше понякога, я накара да мине по стария маршрут.
	Влезе в малкото празно преддверие. Къщата, изпразнена съвсем, пуста и глуха, не съдържаше нищо, но изпълнена със спомени, с минали случки, с неща от нейния интимен живот, внушаваше едно странно, макар и празно величие.
	В очите й се появиха сълзи. Тук Франк я бе обичал, тук бе роден Питър, оттук именно, обезумяла, яростна, се бе втурнала в мъглата, за да загуби своята любов… и Франк.
	Не можа да сдържи хълцанията си. Как се бе случило всичко това? Мина в градината: втвърдената земя, бореща се срещу зимата, бе запазила само няколко стръка, стеблата бяха без сок, ябълката без листа. Камъчетата по алеята, измити от дъжда, лъскави от скрежа, блестяха с белезникав цвят, тези обли камъчета, които с Франк бяха събирали.
	С последно усилие се откъсна от това място, заключи къщата и се върна тъжно по пътя край делтата с очи, зачервени от сълзи.
	Остави ключа в бюрото на посредника и притисната от странна умора, изкачи брега, сетне стъпалата на апартамента на госпожица Хокинг на площад „Виктория“, спря се пред вратата и влезе бавно.
	Апартаментът на госпожица Хокинг не беше артистичен. Нито букет от рози, нито привързани с панделка незабравки украсяваха стените, тапицирани в резеда, великолепно избрана като фон за гравюрите на Бърн Джонс и на жените на Росети, които с вдигнати брадички и чувствено свити устни хвърляха нежни погледи от дъбовите рамки. Изобщо мебелите бяха красиви — без съмнение мебелировка на семейство от истински старинен род! Леглото на госпожица Хокинг бе голямо и на четирите му колони имаше балдахин, който излъчваше историческо великолепие. Но имаше и по-нови вещи — етажерка, преградка за ноти, няколко малки красиви украшения, които показваха известен вкус към модерна декорация.
	Пианото в салона бе покрито със сатен, украсен с пискюли, а виолончелото, сложено до кутията с ноти, придаваше на цялата обстановка романтична небрежност. Нямаше нищо в атмосферата, което да издава разпуснатост или безредие. Холмън Хънт, също окачен на стената, придаваше на всичко това нотка на благочестива строгост.
	Имаше и доста книги — томове, оставени като наследство, и други, по-нови и неразрязани, забравени върху масата, говореха за известна склонност към дилетантщина.
	В единия ъгъл стоеше триножник, а върху камината — ваза с цветя. Зеленото, включително и цветът на абажура, бе тонът на апартамента и самата госпожица Хокинг явно предпочиташе този цвят.
	Разбира се, вътрешната наредба носеше известно очарование, очарованието на стопанката, което Люси намираше поразително и я интригуваше страшно. Тя обичаше този апартамент, обичаше това ново приятелство, невъзможно й бе да постъпи другояче — и все пак не можеше да разбере самата госпожица Хокинг, която, признавайки, че бе скитница, казваше, като се смееше, че е една изгнаница, и живееше в Ардфилан по причини, които оставаха неизяснени. Тя имаше малко приятели — променлива компания, — без семейство, освен един брат, който живееше в Южна Англия. Да, имаше нещо, което Люси не можеше да улови, нещо загадъчно и смущаващо.
	Така си мислеше тя, седнала до прозореца в салона един неделен ден, няколко седмици след преместването си. Току-що бяха обядвали отлично студено меню, изцяло приготвено от госпожа Дикенс — Люси не искаше да употребява прякора й. Гледката от треперещи листа на отсрещната градина бе приятна — видя една кола, която излизаше бавно от сградата, разположена по-надолу, в тишината на следобеда до нея достигаха леките звуци от пиано. В това неопределено душевно състояние тя се радваше на очарованието и на спокойствието на обстановката, като изпитваше едно смесено чувство между блаженство и съжаление. Госпожица Хокинг влезе бързо в салона и заяви с решителен тон:
	— Време е за разходка. Излезете ли — светът е ваш. Седите ли — самичка сте.
	Люси, която сутринта беше ходила на църква и смяташе сега да се разположи удобно, вдигна очи.
	— Предпочитам да си почина — каза тихо. — Не забравяйте, че през цялата седмица съм в движение.
	— Време е за разходка — настоя другата в обичайното си добро настроение. — Великолепен ден е, Фери гори от желание да излезе. Човек не може да се лиши от упражнения, вие също.
	Фери, скрит под канапето, протестираше, притворил едно око.
	— Освен това — продължи Люси, която не искаше да засегне експанзивната природа на приятелката си — не съм в състояние да вървя много.
	— Вие не знаете колко сте красива днес — забеляза госпожица Хокинг. — Не трябва да умрете, преди да сте износили тази нова рокля. Отива ви много и ще завърти главите на всички женски ангели.
	— Добре — съгласи се Люси усмихната, — ще ви придружа, щом толкова желаете. — Стана и отиде да потърси шапката и ръкавиците си.
	— Браво, Фери, ела, Фери.
	Тя цъкна с език и извика: „Банички, банички, ела да потърсиш банички“. При тези думи животното се изтегна по корем и като се опитваше с леки движения да стъпи на краката си, отговори с кратко изръмжаване. Те излязоха. Госпожица Хокинг продължаваше да говори, а Фери имаше нещастен вид.
	Бяха се уговорили, че ще направят кратка разходка, но Пинки вървеше с широка крачка и скоро задминаха разхождащите се в празничния ден и се озоваха в гората в подножието на планината.
	— Хубаво ще бъде да слезем по склона — каза весело госпожица Хокинг — и да се върнем по брега. Обожавам този маршрут, а и денят е чудесен.
	— Но това значи дълга обиколка… — Новите обувки на Люси бяха неудобни и тя усещаше вече болка в петата.
	— Не, не, елате. Чудно е тука. — Госпожица Хокинг навлезе в пътеката, която криволичеше из гората.
	Люси я последва против желанието си — не обичаше да я влачат така, макар гората да бе възхитителна, сенчеста, тиха. Листата на липите и на буковете, слаби и едва развити, образуваха зелена драперия; кестените, натежали вече от пъпки с бели върхове, се навеждаха някак си посърнало. Множество диви цветя рисуваха по земята син и жълт килим.
	— Ще си починем, обещавам ви — извика госпожица Хокинг насърчително. Вървеше винаги първа като водач. — Съвсем наблизо има великолепен път.
	Тя продължаваше да говори — за времето, за дърветата, за цветята. Декламираше малки поетични откъси, отговаряше с радостно свиркане на птиците, караше Фери да гони невидими зайци, преливаща и опиянена от живота.
	По едно време спря до дива разцъфнала череша.
	— Ето мястото — провикна се тя, — ето къде ще починем. Легнете си спокойно.
	Тя се просна тържествено на тревата. Люси седна встрани от нея, махна шапката си и се подпря върху дънера на дървото.
	— Топло ми е — каза с упрек, — вие вървите като баск. — Няколко бели цветчета, залюлявайки се леко, паднаха върху коленете й. С полузатворени очи тя добави: — Спи ми се.
	— Добре, спете — предложи Пинки, докато правеше гердан от маргаритки за Фери. — Искам да поспите. Ако виолончелото ми беше тук, щях да ви изсвиря една приспивна песен.
	Ала вместо да спи, Люси наблюдаваше изпод полузатворените си клепачи своята приятелка. Тя изпитваше странно чувство на близост да седи тук, сама сред гората, с тази необикновена и чужда жена, която малко познаваше. Така си мислеше, докато наблюдаваше пълните и елегантни форми на госпожица Хокинг, отпусната върху тревата. Колкото повече мислеше върху това, толкова повече я обземаше някакво стеснение.
	— Моите крака — сепна се госпожица Хокинг. — Вие им се възхищавате?
	Люси извърна бързо очи.
	— Хубави са — продължи госпожица Хокинг, обхващайки прасците си с вид на познавач. — Гръцки профил. Но да… ако ме видите съблечена… очарователна съм.
	Люси погледна умишлено встрани и притисна краищата на роклята около глезените си. Тя не обичаше такива приказки. Беше срамежлива и горда. Не бе жена, която изучаваше подробно тялото си, още по-малко това на някоя друга, когато се съблича. Но Хокинг явно изпитваше голямо удоволствие да разговаря на тази тема.
	— Нашият дълг към собственото ни тяло е да поддържаме неговата красота, от това не бива да се срамуваме. Не намирате ли? Голото женско тяло е творба на Бога. Кажете ми — продължи добронамерено тя, — бяхте ли щастлива, когато се омъжихте?
	— Да — отвърна сухо Люси, на която не се нравеше такъв разговор, а и не разбираше какво целеше тя с него.
	— Бяхте ли доволна? Ще ми кажете ли?
	Тази тема, изглежда, я възбуждаше. Но Люси пазеше студено мълчание.
	— Наистина, имам основание — продължи с чистосърдечен поглед. — Ще бъда възхитена, ако споделите.
	— Предпочитам да мълча — отговори Люси решително с неочаквана неприязън.
	— Зракът, приятна отпуснатост — издекламира госпожица Хокинг, заканвайки завършения цветен гердан около апоплектичния врат на Фери. — Естествено, не всички, могат… нали, Фери, миличкото ми? Но аз… е добре… аз… — тя прекъсна и избухна в пресилено безгрижен смях, който раздразни Люси. Никога не бе я виждала толкова особена — бе страшно раздразнена от настойчивостта да засегне въпроса за половите отношения. Изведнъж си спомни един епизод, когато госпожица Хокинг се наведе напред възхитена, че вижда Питър как танцува наполовина гол по пижама — да, това бе същата любопитна възбуда, която искреше в мечтателните й очи. Люси се ядоса.
	— Да си продължим пътя — предложи тя и бързо се изправи.
	Другата остана да лежи с ръце под главата, отправила към приятелката си копнеещ поглед.
	— Повели сме толкова хубав, интимен разговор. Предпочитам да продължи, да продължи… също както потокът на Тенисън.
	Вместо да отвърне, Люси пое по пътеката. Нещо смътно, доловено интуитивно започна да я смущава.
	След няколко минути обаче госпожица Хокинг я настигна, все така весела и приказлива. Само че Люси не бе весела, а замислена и мълчалива. Излязоха от гората и се насочиха към морския бряг при Ардфилан.
	— Казах, че не искам дълга разходка — рече Люси почти гневно, — а ние извървяхме километри.
	Пътят изглеждаше наистина безконечен — мехурчето на петата й се бе пукнало. Фери, с гердан от маргаритки, закачен през лявото му ухо, имаше измъчен вид, следваше ги запъхтян и спираше на всяка крачка, за да лочи в изкопите съмнителна по чистота вода. Самата госпожица Хокинг бе разрошена от вятъра, но не забавяше темпото си. Тя извади от джоба си шоколад, предложи половината на Люси, която отказа, и го захапа с наслада.
	— Винаги нося в джоба си — отбеляза весело тя, отхапвайки от парчето с хубавите си зъби така, че едно тънко кафяво парченце се залепи в ъгъла на устната й. Люси не й отговори.
	Най-сетне стигнаха в Ардфилан с набити крака, уморени и гладни. Беше точно шест часът и камбаните биеха. Поемайки по Гарсдън стрийт, Люси с усилие преодоля лошото си настроение и каза на приятелката си:
	— Като се приберем, ще се окъпем, а и страшно ми се пие чай.
	Това бяха първите думи, които тя произнесе от един километър насам, но госпожица Хокинг, с изпотено и бледо лице, с усмивка и мечтателен поглед, отвърна любезно:
	— Побързайте за банята и чая.
	— Как? — извика Люси изненадана. — Няма ли да дойдете с мен?
	— Не, мила. — Нейната приказливост бе изчезнала — беше притеснена и смутена. — Ще вляза тук — и тя посочи с пръст епископалната църква отсреща, чиято врата бе отворена и където влизаха вярващите за вечерната служба.
	Люси я загледа изумена — калта по обувките й, килнатата настрана шапка, косата, лепнала върху страната й, изцапана с шоколад, и най-сетне почти невероятния израз на лицето й.
	— Не бива да правите това — запротестира тя, — ходихте вече сутринта, а и аз няма да отида втори път. Вие умирате от желание да поседнете, елате да пием чай вкъщи.
	— Не — поклати леко глава, — не.
	— Но вашият тоалет е в такова безредие…
	— Трябва да отида — промълви тя — непременно. Той проповядва тази вечер и аз ще му липсвам, ако столът ми остане празен.
	— Той… Нима искате да кажете…
	— Да, отец Адам… или по-скоро Малкълм. — Тя кокетно поруменя. — Ще бъде опечален, ако ме няма.
	— Опечален? — повтори Люси съвършено смутена. — Защо?
	Тя не знаеше нищо, но познаваше отец Малкълм Адам, който се ползваше с името на спокоен, методичен човек, строг в маниерите си и мълчалив. Погледна госпожица Хокинг — сигурно се правеше на екстравагантна.
	— Вие… вие не говорите сериозно?
	— Най-сериозно — отговори госпожица Хокинг със смешна превзетост. — Трябва да знаете, че ние се разбираме… чудесно — господин Адам и аз. Може би ще се оженим някой ден.
	Люси остана слисана и не вярваше на ушите си. Беше потресена от тази новина.
	— Нима сериозно… той ви иска?
	Хокинг се спря. Бяха стигнали точно пред църквата и тя каза с ужасно глупав израз на лицето:
	— О! Не, той не ми е казал нищо, нито дума; много е срамежлив, за да говори. Но начинът, по който ме гледа… само това… о! Тези погледи! — Тя въздъхна. — Знам, той ме обожава, сигурна съм. И аз се пазя заради него.
	Сетне, усмихната, тя влезе в църквата. Люси остана неподвижна. Гледаше вкаменена, докато високият й величествен силует изчезна под готическите сводове, след което продължи пътя си.
	Най-сетне беше разбулена тайната на това лудешко момичешко настроение и тези показни маниери. Да, престъплението бе разкрито. Човек би казал, че случките от този следобед водеха постепенно към тази банална, смешна и чудата развръзка. Ексцентричността на госпожица Хокинг би могла да бъде… господи, не знам какво… Люси бе дълбоко объркана и погълната от противоречиви мисли. Нямаше и сянка от съмнение — тя виждаше ясно и се питаше защо не е разбрала по-рано. Беше свързала съдбата си с една умопобъркана жена, жертва на зъл дух. Да, беше невъобразимо. Ако й бяха казали за тази скрита, но буйна страст, подхранвана тайно, понеже мъжът бе духовник, не би повярвала. Би го сметнала за абсурд или за неизбежен и безпаметен брътвеж. Но то бе факт, действителен и установен пред очите й.
	Тя влезе умислена в апартамента, веднага приготви банята, съблече прашните си дрехи и потъна в освежителната топлина на водата. Отпуснала се, със зачервено от парата лице, тя все още леко свиваше вежди. Прехвърли всичко през главата си, сцената в гората, тази пред църквата. Всичко бе ясно, съвършено ясно. Не се упрекваше в нищо. Окрилена от мисълта, че може да се освободи веднага, тя бе готова за някакво драматично, неочаквано събитие, което ще обърне внезапно нещата, и зачака спокойно в банята завръщането на приятелката си.
	Но нищо драматично не се случи. Госпожица Хокинг се върна тихо, малко замечтана може би, но с предишната си искрена веселост. Започна да приготвя салата за Люси, приятна свежа салата, подправена по френски — в тези неща тя проявяваше истинско майсторство.
	Люси изяде салатата, но не каза нищо.


>>	IX

	Беше се подготвила за скъсване, за незабавно прекратяване на техния съвместен живот, но нищо подобно не се случи. Люси продължи да живее с госпожица Хокинг и да работи.
	Колкото повече минаваше времето — един Бог знаеше с каква бързина, седмиците изглеждаха месеци, а месеците години, — толкова по-ясно си даваше сметка за пълното побъркване на Пинки. Знаеше за всички тези скрити симпатии, нямо обожание и подаръци, които всъщност не се получаваха никога.
	Разбира се, Адам не знаеше нищо за тази скрита страст, но и в неговото мълчание Пинки виждаше доказателство за тайно съгласие. Един поглед към нея в църквата, едно неволно поклащане на главата, когато той минаваше под прозореца й, една извивка на гласа му, когато й отправяше някоя банална и незначителна дума за времето, всичко това будеше у нея трепет, превръщаше илюзията й в твърдо убеждение. Тя му изпращаше тайни подаръци, ръкавици, връзки, шалчета, до най-фино долно облекло от лен. Цяла година работи над едно пано, нейна композиция, пъстро обагрено, според вкуса й. Някои утрини ставаше рано и търпеливо заставаше на прозореца, за да го види, когато мине.
	Всичко останало беше нормално, малко фриволно, весело, може би леко маниерно, но достатъчно разумно, за да скрие почти очевидните белези на нейната мания.
	Изобщо Пинки правеше големи усилия да намери изход от своята потиснатост, макар че този изход беше илюзорен.
	Люси приемаше положението спокойно, като нещо неизбежно и постоянно. На всякакви намеци и разговори за това слагаше край чрез твърдо и неумолимо мълчание.
	Понякога обаче госпожица Хокинг я дразнеше, дори измъчваше. След първия уикенд, когато Люси бе обсипана с настойчиви любезности от страна на Пинки, тя бе страдала неведнъж от угодничеството и вниманието й, без съмнение вдъхновени от искрена и сърдечна доброта, но толкова преувеличени, че с времето ставаха почти досадни. Тези разходки, тези излизания заедно, разговори, смях, възклицания: „О, трябва, миличка“; или пък: „Настоявам, мила“, станаха отегчителни от непрекъснато повтаряне. Често вечер, уморена от работа, жадуваща за спокойствие и почивка, Люси заварваше госпожица Хокинг възбудена, смееща се, в почти истерично — радостно настроение. Тогава след малка разправия отиваше да си легне, а Пинки, останала в салона, свиреше произведения, от които лъхаше тъга и копнеж. Бе чудна картина — Пинки, стиснала виолончелото между краката си, нежно, сякаш е самият отец Малкълм Адам.
	Понякога Люси се питаше: „Защо съм тук? Дали живея с тази жена заради това, че печеля от нея?“. Но тя прогонваше тази мисъл. В действителност често не позволяваше на госпожица Хокинг, която не държеше сметка за парите, да върши безразсъдни разточителства. Люси не беше паразит. Плащаше своя дял от разходите. Разбира се, това бе за нея шанс. Живееше икономично, но напълно по вкуса си и почти луксозно. Този начин на живот й позволяваше да поема издръжката на сина си. Единственият аргумент с най-голяма тежест в нейните очи: при най-малкото съмнение тя си отговаряше, че го върши заради сина си.
	Но имаше моменти, когато решаваше да напусне апартамента и да се настани някъде сама, по-скромно. На няколко пъти се заканваше да го направи, но винаги в последния миг чувството за дълг я възпираше. Госпожица Хокинг бе добра към нея — по свой начин, разбира се, защото нейните винаги благородни намерения, идващи от великодушното й сърце, бяха често опорочени поради тяхната крайност. Освен това тя бе добра и към Питър, което за Люси бе главният и убедителен довод. Спомни си например ваканцията във Форт Уилям, радостните развлечения на тримата, великодушието и щедростта на Пинки при съвсем скромното участие на Люси. Припомняше си често следния епизод: малкия като играчка циркулиращ влак по единствения път през синьо-виолетовите планини на Западна Шотландия; неочакваната гледка на сребърното езеро под тях, обградено с високи борове, спокойно на дъното си и тихо в своята незапомнена старинност, безкрайния храсталак, соления дъх на торфа и папратите, бягащия изплашен елен с наведени пред локомотива рога, самотните спирки и техните имена, написани с обли камъчета, защитени чрез насипи срещу снежните виелици, а сега украсени с цветни нависнали латинки и обички. Обзе я носталгия — това бе нейното родно място и тя го обожаваше.
	През ваканцията госпожица Хокинг бе надминала безразсъдното си разточителство — носеше рокля от вълнен плат, шал върху раменете, шапка с перо и фалшив топаз, голям колкото тапата на шише за вода. В живописна поза, с ръце на хълбоците, край брега на блатата, по примера на Флора Макдоналд, на която тя си мислеше, че прилича, тя проявяваше изключителна благосклонност към Питър. Предварително беше претърсила един килер, за да намери въдица, принадлежаща на баща й, и то не от прост бамбук, а от гъвкаво гвианско лаврово дърво, и известен брой кукички, някои вече ръждясали, но повечето още блестящи. Така Питър можеше да лови риба в Спийн. Един следобед той се върна пребледнял от вълнение, а в треперещата си ръка държеше пъстърва, не по-малка от две либри. Споменът за ликуващия израз върху лицето на сина й натежаваше неведнъж на везните и възпираше Люси да напусне апартамента на госпожица Хокинг.
	Да, Питър бе, трябваше да признае това, ключът за нейното съществуване.
	Наградите в колежа й доставяха най-голяма радост, а те следваха с невероятна бързина. Не по-малко поразителни бяха промените, които наблюдаваше в своя син. Тя си спомняше все още ясно първото раздаване на наградите и гордостта, която бе изпитала, когато го видя да пристъпва със скромна и изящна походка, за да получи от украсената с халка ръка на Нофарския архиепископ часовника и сребърната верижка заради отличен успех по религия и купчина книги по география, правопис и аритметика.
	— Ето един щастливец — бе дочула тя да мълви дебела жена, майка на един по-малко щастлив ученик, когато Питър си проправяше път в претъпканата зала.
	„Щастлив, наистина щастлив“ — мислеше си Люси, пъхнала скришом ръка под ръката на сина си, за да го притисне към себе си. Бе станала толкова червена от вълнение, колкото и Питър, и сви леко вежди по посока на жената с перо на шапката си, от която бе чула думите. Не, това не бе шанс. Наистина всеки ученик получаваше награда — казваха, че отец Уилям бил сключил договор с един лондонски книжар; договорът не е от вчера, се бе провикнал един ден Ронфорд по този случай. Вярно бе също, че името на всеки ученик фигурираше в елегантно отпечатаната в проспекта листа за наградите, та макар и само с бележката „четвърта награда за пиано“ или „пета награда за добро поведение“. Но какво от това? Каквото и да бе недотам любезното определение на Ронфорд, не шансът бе позволил на Питър да откъсне първите плодове от дървото на познанието и не само добрият случай бе дал на Питър привилегията да рецитира пред същата елегантна публика „Погребението на сър Джон Мур“. „Лъвтонски куриер“ бе обнародвал след осем дни следното: „Този очарователен младеж прояви безспорен талант на рецитатор и когато поздрави присъстващите, той бе акламиран горещо“. Люси бе запазила тази изрезка от вестника, която жълтееше с годините.
	Той свиреше и в оркестъра на колежа. Ставаше въпрос за увертюра на Вебер и ако той не бе постигнал амбицията си да има барабана, даден на един тромав испанец с очила, на него бе определена, което по думите на майка му подхождаше повече, една малка флейта. Тя бе погълнала с очи чудно чевръстите пръсти на Питър и за нея цялата хармония на групата идваше от издутите му бузи.
	Накрая отец Уилям сложи благосклонно ръка върху главата на Питър и каза: „Гордеем се с това момче“. Отец Алоизиус, също спрял поглед върху нея, й прошепна: „Удоволствие е да се работи с вашия син, госпожо Мур“, придавайки по този начин на триумфа нещо интимно и по-лично.
	Тя държеше главата си високо и вечерният въздух освежаваше страните й, сърцето й биеше леко, когато след церемонията пое към хотел „Ланг“, горещо препоръчан от отците на колежа. Почтена личност бе вдовицата Ланг — нали и тя имаше четирима синове полупансионери в колежа.
	Люси не спа тази нощ, отпътуваха с Питър, за да прекарат заедно ваканцията; тя го наблюдаваше гордо седнал срещу нея в купето и въображението й чертаеше бъдещите му успехи, които щяха да бъдат и нейни.
	Да, това бе началото, едно великолепно начало. Но макар и да бе нежна майка, Люси не бе глупава. Тя си даде сметка, че колежът бе прекрасно учебно заведение, най-доброто, за каквото можеше да претендира, а пансионът от четиридесет лири на година бе всичкото, което позволяваха ограничените й средства. Виждаше също, че режимът и редовният живот подхождаха на Питър, който се развиваше и растеше нормално. Опасението за здравето му — тя го смяташе за слаб в гърдите — я владееше като някакъв призрак. Но сега изпитваше неизразимо задоволство, че той е в отлична форма. Непрекъснатите промени, които от наивно момче с джобове, пълни с пулове за игра, бяха направили от него сериозен момък, неизразимо очарователен, с широки гърди, опънали дрехите му, обувки четиридесет и първи номер, който през ваканцията пееше със силен глас традиционната песен:
P>
	Няма латински,
	няма и френски,
	ни търкане на панталони
	по коравите стари чинове.
P$
	Тя разбираше, че всичко това е неизбежно, че ще дойде постепенно, и затова не се безпокоеше. Нейната привързаност към сина й, смесица от нежност и преданост, се засилваше. Висок на ръст, със сдържани маниери и грижлив към тоалета си, той обичаше понякога да се оглежда внимателно в огледалото. Тя забелязваше у него достойнства, различни от обикновените. Не само безспорното му изящество и очарование, не само липсата на груба несръчност, но и нещо неопределимо го отличаваше от милиони други синове на милиони други майки. Започна да открива прилика с баща му, която изпъкваше все по-ясно в извивката на устните му, в здравите и бели зъби, в някои навици, които я караха да потръпва, защото събуждаха внезапно у нея струните на спомена. Намираше, че е прекрасно момче, мислено живееше с него и се радваше на успехите му.
	Тя предполагаше, че той още ще се измени, но не размишляваше често върху това. Беше минало времето, когато всичко й се струваше глупаво и еднообразно, без да чувства промените. Силуетът й бе станал по-плътен, талията й по-малко гъвкава, усмивката й по-сдържана. Но тя рядко обръщаше внимание на тези промени и вече не мислеше за нови приключения. Още от началото Джо й нанесе в това отношение суров удар… Глупавата страст на госпожица Хокинг я отблъскваше, а имаше и своя син… Така обстоятелствата на живота упражняваха върху нея особена принуда и пренасяха цялата й обич върху Питър. Ленокс бе влюбен в нея, тя го знаеше. Но той имаше своята работа, която го поглъщаше почти до забрава. Веднъж в бюрото той свенливо протегна ръка, за да я обхване през кръста, но тя съвсем спокойно го помоли да я оттегли. Той се подчини веднага и смутено се извини, много по-засрамен от нея. Изобщо тя сподавяше у себе си решително всяка склонност към мечтание, което можеше да я опечали, да я размекне. Рядко имаше свободно време, за да скръсти ръце и да се отдаде на размисъл.
	Люси все така ходеше на работа. Бе свикнала да закусва набързо и да тича за утринния влак: чакаше по пероните на гарите, при вятър, в дъжд или слънце: вършеше в различните области седмичните си обиколки, ходеше с часове търпеливо по магазините или във влажните приземия на хлебопекарниците. Обичаше оптимизма и в интерес на работата си — веселите приказки. Когато количеството на поръчките, предизвикани от симпатия, се затвърди, тя свикна с рутината на работата. Доходът й намаля, но бе редовен и това я задоволяваше. Често се питаше защо върши подобна работа и преживява от продажбата на една проста стока. Проста или не, но тази стока вървеше и Ленокс я изтикваше напред — макар и в ущърб на своята търговия с масло. Бе почти смешно, но продължаваше да се продава. Тя не бе нещастна, но всъщност нямаше и избор. Имайки предвид сегашния си живот, нейният доход й позволяваше да живее удобно, да се облича спретнато и дори елегантно, по молба на сина си — когато отиваше да го навестява в колежа — да си позволява скромни удоволствия и преди всичко да се грижи за възпитанието му. Нямаше сметка в банката. Целият й капитал се състоеше в нейния кураж и в обичта й към Питър.
	Но тя разбираше, че трябва, както казваше Едуард, да бъде признателна на божието милосърдие. От време на време й се струваше несправедливо, че роднините й се грижат така малко за нея, и изпитваше известна горчивина. Едуард бе без съмнение най-внимателният. Пишеше й от време на време, канеше Питър да прекарва ваканцията при него, говореше охотно за учението на своя племенник и проявяваше щедрост в границите на възможностите си. Никога се споменаваше за Джо, но тя имаше неприятното усещане, че той подозира причината за упоритото му мълчание и се въздържаше — от приличие може би — да заговори за него. Неусетно Люси се бе променила и спрямо Едуард — нямаше вече толкова високо мнение за него. Що се отнася до брат й Ричард, той бе все така резервиран. Въпреки това веднъж за Коледа тя получи четка за прах от пера, изработена от Ева, друга година — покривка от розов сатен, също нейна изработка, заедно с горещи поздрави от цялото семейство, израз на тяхната почит.
	Но това любезно внимание я караше да се затваря в себе си. Тя загуби желанието си за връзки, без да се откаже обаче от щедростта си — по случай сватбата на Нета с Дейв Бауи тя купи за подарък на своята бивша прислужница великолепно спално бельо, надхвърлящо доста възможностите й. Люси живееше доста ограничено и се интересуваше твърде малко от събитията по света. Завладяването на Судан и присъединяването на Австралия към Британската общност я оставиха равнодушна. Не знаеше, че Маркони си служи с безжичния телеграф и че Лангли летеше със своя мъничък апарат. Името на Крюгер не бе за нея ужасно и отвратително. Тя понесе без сътресение в сърцето си смъртта на кралица Виктория. Въпреки безразличието към светския живот тя бе щастлива — имаше своята професия, своята цел и това я задоволяваше.


>>	X

	На 3 септември 1904 г. тя влезе в бюрото с отлично настроение и отиде право на масата си, за да остави дневника си. Нищо специално не се бе случило, за да повлияе върху духа й, с изключение може би на това, че лъхащият откъм брега на залива вятър носеше миризма на сухи листа и нежен мирис на пръст, който я бе накарал да спре и да поеме дълбоко въздух.
	Подхвърляйки на Андрюс някаква шега, тя взе регистъра за пратките и започна да нанася поръчките си. Колко пъти го бе правила вече? Не се замисляше, не спираше както по-рано, за да преценява неспокойно всяка подробност от страх да не сгреши. Не, тя имаше вдъхващия доверие вид на опитна личност и моливът й се носеше леко върху хартията.
	— От какво се оплаквате днес? — подхвърли отново на Андрюс, без да вдигне глава. Той не бе отговорил на нейния първи поздрав и този път също не отвърна. — Стомахът ли? — продължи тя любезно, като продължаваше да пише бързо.
	Напоследък този почитател на кухнята на жена си се оплакваше, че страда от мъчителни спазми, и лекуваше с хапчета черния си дроб.
	Но той продължаваше да мълчи, седнал печално на столчето си, гладеше лениво мустаците си и поглеждаше към нея с безцветното си око. Тя започна да се смее и обърна бързо страницата.
	А доскоро бе треперила в същото това бюро и бе повтаряла: „Ще запомня всичко, което ми обяснихте, господин Андрюс“.
	— Вие се смеете — отговори най-сетне той. — Добре! Карайте, но ще направите по-добре, докато сте тук, да забравите вашата веселост.
	Закоравелият песимизъм на добрия човечец я накара да се усмихне пак.
	— Къде е Дъгъл? — попита тя.
	Дъгъл бе загубил своя злобен и неприятен вид. Беше станал едно „любезно момче“ и голям приятел на Люси.
	Андрюс посочи с плешивата си глава другата стая и каза „При господаря“ и след пауза добави с мрачно изражение на лицето: „Аз ходих вече и щом Дъгъл излезе, ще влезете вие“.
	Този път тя вдигна очи и като подпря с молива страната си, загледа Андрюс внимателно. Да, той изглеждаше по-объркан от обикновено.
	— Какво се е случило? — попита тя.
	— Положително ще научите скоро и тогава няма да ви е до смях, уверявам ви.
	— Кажете ми — настоя тя, толкова променен бе видът му, — кажете ми какво не е наред?
	— Всичко — заяви той с необикновено напрежение.
	В същия момент вътрешната врата се отвори и Дъгъл излезе, последван от самия Ленокс.
	— О! Вие сте се върнали! — извика той, като съгледа Люси. — Влезте тук за минута, ако обичате.
	Тя стана полека от стола — изражението на Дъгъл и тази покана след заканите на Андрюс й вдъхнаха леко безпокойство, но тя проявяваше хладнокръвие, защото знаеше, че всичко беше в ред, не бе допуснала грешки, работата й бе налице. Нямаше от какво да се страхува.
	— Седнете, госпожице Мур — каза той и още при това обръщение на фамилно име тя почувства нещо необичайно. — Вече говорих с другите — започна той, потропвайки нервно с моливите си.
	— Да — рече тя и зачака.
	В маниерите му се забелязваше вълнение и едва сдържано смущение. Настъпи мълчание.
	— Едно решение, което ми е мъчително да взема — заяви той внезапно, играейки си с линийка, — но необходимо въпреки всичко. — Остави линийката и добави с решителен вид: — Принуден съм да ви освободя.
	Тя пребледня ужасно — това бе толкова неочаквано. Загледа го за миг, без да каже дума, сетне въздъхна:
	— Но аз си върша добре работата, много добре, вие го знаете.
	— Зная, зная — рече той с очевидно смущение, — съжалявам.
	— Тогава какво… — заекна тя и не можа да продължи.
	— Продадох, да, продадох инвентар, стока, нямаше изход — при Ван Хегелман…
	Той се обърна в креслото си. Въпреки неговото съжаление личеше ентусиазъм: силният му глас издаваше тържествуващи нотки.
	— Вие знаете, че им бях трън в очите в тяхната дейност… нанасях им сурови удари, и то от дълго време. Опитаха се да ме купят, но не успяха. Аз продавах холандски маргарин въпреки тях, продавах го под носа им, но сега те ме надвиха. Не искат конкуренция, претендират за фактически монопол. Знаех го, да, бях сигурен в това, предвиждах го. Ето защо настоявах за маргарина и пожертвах останалото. В това поне имах нюх. Но сега те диктуват положението.
	При тези думи лицето на Люси се зачерви. Ето за какво бе работил той.
	— Но ще ни оставят ли тук? — извика развълнувано тя.
	Той поклати глава.
	— Там е нещастието — отвърна той, променяйки веднага тона.
	— Те имат свои кантори, персонал, пътници. Мисля, че ще вземат Дъгъл, момче е, ще могат да го използват. Що се отнася до Андрюс и вас… Замълча и добави: — Искрено съжалявам!
	Той се помъчи да си придаде състрадателен вид, но не изглеждаше твърде опечален. Бе радостен, че беше сключил тази сделка, горд от успеха си, че е отстъпил своята скромна работа на голяма фирма, която се развиваше, и я бе взела повече от вежливост, отколкото да си осигури монопола.
	Тя схвана ясно всичко и изведнъж изпита обида за несправедливостта, извършена спрямо нея.
	— Значи ме уволнявате след толкова години! Това е наградата за тежкия ми труд.
	— Получавахте пари за това — отвърна кротко той.
	— Не е честно, несправедливо е! — Тя избухна безразсъдно: — Можехте да ни предупредите, че се подготвя такова нещо.
	— И аз самият не знаех със сигурност… — И след колебание прибави още по-кротко: — Няма защо да се сърдите.
	Може би споменът за онзи горещ следобед, когато свенливо я хвана през кръста, му попречи да й отговори по-грубо. Може би все още изпитваше нещо към нея.
	Той продължи:
	— Отдавна имах намерение да се оттегля. Вие ще намерите друго място. Такава хубавичка жена като вас…
	Рязък отговор беше на устните й, но тя ги стисна, стана бързо и го погледна с очи, искрящи от гняв.
	— Кога напускам? — извика от вратата.
	— След един месец — отвърна той с почти успокояващ тон.
	Тя влезе в другата стая, обзета от ярост и възмущение.
	Чувстваше се унизена още първия ден, когато влезе в тази проклета кантора, да, тя бе унизена, но сега бе още по-зле заради това неочаквано уволнение. Беше работила дори през почивките, за да осигури добра рента на този мизерен Ленокс и да му позволи да се оттегли!
	— Аз ви казах — обади се Андрюс. — Знаех, че ще ви изгонят.
	— Оставете ме на мира! — отсече тя.
	Дъгъл не отвори уста — той не бе уволнен и бе приел сърдития вид на човек, измамил своите колеги.
	Тя прибра книгите си със свити устни, довърши писането и в пет часа напусна кантората.
	Премина тесния свод и прекоси половината улица измокрена, без да забележи, че вали дъжд; по косата й се оцеждаха капки, когато отвори машинално чадъра си. Жълтите петна на витрините се мержелееха пред очите й, на ъгъла на улицата един вестникопродавец викаше с дрезгав глас името на победителя от последното надбягване, тънки силуети вървяха като нея към гарата.
	Тя се качи във влака. През отпуснатия вестник един пътник говореше на своя приятел за застоя в търговията. „Като мухи ги гонят от канторите“ — заключи важно той.
	Тя погледна спокойно този човек. Също като нейния случай, помисли си. Бяха я изгонили. Годините на редовен живот, без инциденти, завършиха с банална, почти жалка изненада. Смешно бе това понятие „изгонена“, за нея обаче то бе катастрофа, каквато не бе дори подозирала. Не, в своята наивност тя никога не би могла да предвиди това. Почувствала нова ярост, Люси стисна устни, като преценяваше по-подробно какво означава това уволнение.
	В Ардфилан валеше като из ведро и когато влезе в апартамента, краищата на измокрената й рокля бяха полепнали по глезените.
	— Ха! — извика госпожица Хокинг, втурвайки се в преддверието. — Вие сте измокрена като мишка, миличка.
	— Да, мокра съм, нямах манто — направи усилие, за да отговори.
	— Тогава побързайте да се преоблечете — продължи другата, която беше в своята постоянна зелена рокля, а очите й светеха.
	Люси отърси дъждовните капки от косата си.
	— Няма да излизам — заяви тя с решителен тон. Двете бяха поканени на вечеря, но тя нямаше никакво желание да ходи.
	— Трябва да дойдете непременно — запротестира Пинки. — Това ще ви развесели. Ще има музика — ще пеят преди вечерта. Елате.
	— Казах ви, не — отвърна Люси. — Няма смисъл.
	— Ще има, миличка. Ще ви помогна да се облечете.
	— Оставете ме — отговори Люси, като отблъсна ръцете на Хокинг, която искаше да я дръпне, и добави: — Уволниха ме.
	— Уволниха ви? — учуди се Пинки невярващо и малко пренебрежително.
	— Да, губя мястото си, работата си, положението си. Изпъждат ме, ако искате да знаете.
	— Господи! — извика госпожица Хокинг весело и с усмивка, която изразяваше увереност, прибави кротко: — Ще намерите друга работа, още утре сутринта, сигурна съм! Елате, елате на вечерята.
	Без да отвърне, Люси мина грубо пред приятелката си, влезе в стаята и започна да сваля измокрената си рокля. Досадно й беше, че се върна за този глупав прием.
	Тя изсуши краката си, смени чорапите си и обу чехлите, сетне взе от гардероба сивата си кадифена рокля. Едно почукване на вратата я накара да наостри уши, сетне долови гласа на Пинки, която весело викаше:
	— Ще дойдете ли, мила? Аз съм готова.
	— Вървете самичка — извика Люси сдържано. — Не мога да ви придружа.
	— Трябва да дойдете, трябва! — извика високо Пинки и натисна вратата като наказано дете, но Люси, която познаваше упоритостта на приятелката си, бе намерила за уместно да обърне ключа.
	Мълчанието, което последва, тежеше от гняв, ала хлопването на външната врата позволи на Люси да се отпусне и разведри малко настроението й. Облече се и отиде в кухнята, за да си приготви чай.
	Седнала замислено пред скромната си вечеря, тя сложи пред себе си последното писмо на Питър и го препрочете грижливо. Думите му я утешиха и сякаш изясниха по-добре положението, отколкото биха го направили часове на размишления. Тя си припомни още веднъж последното раздаване на наградите: отец Уилям, по-внимателен от всеки друг път, „по-искрено“, според думите му, слагащ ръката си този път не върху главата, а върху рамото на наградения, каза: „Това момче има бъдеще“. Ако положението преди беше тежко, колко по-тежко бе то сега. Но ако бъдещето бе неизвестно, то амбицията й по отношение на него бе още по-определена.
	След всички усилия, които бе положила, за да му даде подходящо възпитание и образование, мисълта да му позволи да заеме второстепенна и незначителна служба не само бе абсурдна, но означаваше загуба на целия й труд, печално пропадане на всичко. Писар? Чиновник? Някакъв чирак? Всичко това бе еднакво немислимо.
	Не, нейното притеснение и яростта й в момента засилваха още повече решението й. Тя имаше цел — и ако пътят, който водеше към нея, не бе ясно очертан, това не я смущаваше — тя не я съзираше отчетливо, но вярваше в себе си. Ще намери веднага друго решение, независимо какво. Люси притисна писмото до гърдите си и се отдаде на мечти.
	Легна рано, но не можа да заспи — мисълта за уволнението й причиняваше болка като палеща рана. Пиеше непрекъснато вода от оставената върху нощната масичка кана, но щом се отпуснеше, същата мисъл отново я връхлиташе. Защо това да се случи на нея… уволнена от един негодник, за когото бе работила като робиня!
	Тя не спеше, когато госпожица Хокинг се върна. Чу, че вратата на апартамента скърца… отворена от колеблива ръка, сетне се затвори с тракване. Долови стъпките на приятелката си в преддверието… не обичайната бодра походка, а малко странна, отпусната, която привлече веднага вниманието й. За момент тя забрави грижите си, за да чуе тези провлачени стъпки, които продължиха в съседната спалня.
	Нещо не беше наред, каза си тя и подпряна на лакът, загледа вратата, през която съвсем тънка ивица светлина показваше, че лампата в преддверието не е загасена. Да, имаше нещо необичайно. Тя очакваше както винаги буйно влизане, разходка из апартамента, придружена с тананикане, може би опит на приятелката й да влезе в стаята й, за да й разкаже ентусиазирано удоволствията от вечерята. Долови и друг шум, който се чуваше ясно: нито сълзи, ни смях, а някаква смесица от двете… шум от истерични хълцания. Веднага скочи от кревата, надяна пеньоара, обу пантофите си, отвори вратата и като излезе в осветеното преддверие, извика:
	— Какво става?
	Никакъв отговор — само още по-силни хълцания.
	Загрижена, загърнала пеньоара, Люси прекоси преддверието, похлопа на вратата на госпожица Хокинг, почака напразно отговор и като завъртя бравата, влезе в стаята.
	И спря поразена от изненада и уплаха. Приятелката й лежеше в един шезлонг, сякаш безсилна да се досъблече. Лицето и тялото й бяха странно озарени от зеленикавия глобус на лампата. Тя се бе изтегнала в пълен безпорядък, роклята и комбинезонът й бяха захвърлени на земята, дантелите бяха измачкани, раменете голи, гъстите й руси коси разпилени върху гърба й — великолепно полуголо създание в сладострастна отпуснатост. Едната й гръд с розова пъпка бе изпъкнала над корсета й, а над изопнатия дълъг чорап лъщеше гладката й копринена кожа. И в това положение тя хълцаше и стенеше жално.
	— Какво има? — извика Люси доста сурово.
	Видът на тази жена, така странна и дръзко разголена, за да събуди съчувствие, и тази шумна печал не я вълнуваха. За нея това бе по-скоро смешно, отколкото трогателно, и тя пристегна още по-здраво гънките на своя пеньоар към тънкия си силует.
	— Питам ви какво се е случило — извика Люси още по-високо.
	— Той ме напусна завинаги — хълцаше госпожица Хокинг. — Тази вечер узнах това. — И сълзите й течаха обилно от големите й очи.
	— Какво искате да кажете? — попита Люси с раздразнение. Поведението на Пинки я възмущаваше. Дори и да приемаше това смешно положение, сигурно имаше и нещо друго и тя не можеше да се сдържи да не повтори: — Обяснете ми какво искате да кажете.
	— Свършено, свършено, свършено! Той ме напусна! Сгодил се е за друга… съобщиха ми това днес — преглъщаше тя. — Не ме иска вече, след толкова години, след всичко, което сторих за него. След любовта, която изпитвах…
	И тя удари разсеяно с токовете си по килима, обхваната от нов пристъп на ярост.
	Това бе немислимо, невъзможно, но ето че беше факт — нещастницата бе разкъсвана от страшна скръб за загубата на нещо, което не бе притежавала никога.
	— Успокойте се — каза Люси с друг тон, — нека да ви помогна да си легнете.
	— Как мога да бъда спокойна? Обичах го, да, обичах го, и той ме обичаше, уверена съм в това. Имахме си доверие един на друг… аз го очаквах… аз… аз…
	Тази невероятна илюзия, тази въздушна кула, която си бе построила, лъжейки се самичка, се бе съборила при най-малкия удар. Опората на нейния живот се бе срутила, а заедно с нея, види се, и тя.
	Изпъшка още веднъж и искра на гняв се запали в очите й.
	— Обичах го, обичах го — повтаряше тя. — Ние бяхме свързани пред Бога.
	Люси се безпокоеше.
	— Хайде, не плачете — утешаваше я тя, като я потупваше по рамото и се мъчеше да закрие голотата й.
	— Вярвате ми, нали? — хълцаше госпожица Хокинг, хвана ръката на Люси и я прокара по бузата си. — Моя добра Люси! Добричката ми Люси!
	— Да, да! Хайде, елате, време е да си легнете.
	Убеди я да си легне, като започна да й развързва корсета и да я съблича.
	Тогава, преставайки да плаче, Пинки се остави на грижите на Люси, разчорлена, но възхитителна въпреки всичко, и неочаквано попита:
	— Какво ще правя отсега нататък?
	— Шшт! — прекъсна я Люси решително.
	Тя успя най-сетне да махне корсета, който бе отбелязал розови линии върху бялата кожа, после й надяна нощницата и й помогна да си легне.
	— Ще пиете ли чай? — попита я, тъй като вярваше в ефекта на това питие за подобни случаи.
	Госпожица Хокинг със същия унесен израз кимна утвърдително и Люси донесе бързо пълна чаша.
	— Хайде, пийте!
	Пинки послушно протегна голата си ръка, взе чашата, но я изтърва на пода. Чаят се разля по килима.
	— Ето, видяхте ли какво направихте! — извика Люси.
	Тази несръчност я подразни и като се наведе да вземе чашата и чинийката, рече:
	— Ще минете и без него.
	— Извинете ме — прошепна смирено Пинки, — мислех за друго, за любовта си към Малкълм. Възвишено, нали?
	Изправена, със зачервено лице, Люси погледна това жалко същество, проснато в леглото. Не изпита никакво съчувствие към нея. Искаше да й „набие малко здрав разум в главата“. Обвиняваше се, че толкова дълго е търпяла подобни глупости. При това тя си имаше достатъчно главоболия; сравняваше незначителността на тази глупава скръб, на фалшивото вълнение с положението, в което сама бе изпаднала.
	Не можа обаче да се сдържи да не попита:
	— Искате ли малко от вашия бром?
	— Да! — Люси й донесе дозата и тя я взе без съпротива, хванала вяло ръката, която й поднасяше лъжичката.
	Тя не бе смазана от скръб, а унесена.
	Люси продължаваше да я гледа недоволно, сетне добави:
	— Лека нощ.
	— Лека нощ — повтори кротко госпожица Хокинг.
	Люси угаси лампата и излезе. В началото бе дълбоко смутена, но сега се бе успокоила. Прекосявайки коридора, си повтаряше машинално поговорката „едно нещастие никога не идва само“. Нейното съществуване бе спокойно в продължение на години, бе понасяла госпожица Хокинг, бе се чувствала почти сигурна и сега, само за един ден — двойна катастрофа.
	Въпреки това обаче не изпитваше особено безпокойство за приятелката си: „Утре сутринта ще бъде добре“, мислеше си, докато си лягаше.


>>	XI

	Но на другия ден сутринта Пинки не бе по-добре. След като закуси, облечена и готова, Люси влезе в стаята на госпожица Хокинг, която не ставаше никога преди девет часа, за да й каже обичайното „довиждане“, и я попита:
	— Добре ли сте?
	— Много добре — отвърна тя провлачено, — разбирате ли, аз… размислих.
	Имаше странен контраст между тези две жени: едната права, стегната, с уверен израз, почукваща върху лъскавата си обувка с елегантен чадър, а другата — лениво изтегната, неглиже, с коса, пръсната върху дантелената възглавница, и големи печални очи, меланхолично премрежени.
	— Да — продължи тя почти разумно, — изостави ме, защото не свиря на орган в църквата, където той… Ако можех да свиря на орган, щеше да се върне при мен. Трябва да започна да се уча още от днес.
	Люси се притесни и се намръщи. Каква разлика от обичайното й пълно с жизнерадост „довиждане“: „До скоро виждане, мила Люси, върнете се бързо“.
	— Не спахте ли добре? — попита тя.
	— Спах. А днес ще взема урок по орган. Ще отида на църква тази сутрин. — И с въздишка добави: — Ще сторя всичко за него, за Малкълм, моя съпруг пред Бога.
	— Стига — отсече грубо Люси, за да я накара да се вразуми. — Знаете добре, че не искам да ми досаждате с подобни истории.
	— Знам — подзе Пинки тъжно, — че ви отегчавам. Но вие не ме разбирате. Аз трябва да мисля за него. Не мога иначе.
	Люси прехапа устни и погледна часовника си. Трябваше да побърза за влака и да обмисли своето положение, не можеше да прекара целия ден в бдение над тази глупава жена… И отсече изведнъж:
	— Тръгвам — хлопна вратата и изчезна, оставяйки госпожица Хокинг все така загледана в пространството, замечтана и унесена.
	Но в преддверието се спря — искаше да даде няколко препоръки на прислужницата за през деня, но тя не бе пристигнала още и Люси бе принудена да тръгне, загрижена за приятелката си.
	През целия ден си налагаше да не мисли за госпожица Хокинг. Трябваше да се съсредоточи върху собственото си положение, разполагаше само с един месец, за да си намери друга работа, да помисли и за сина си и тази грижа, както и бъдещето на Питър, стоеше над всичко друго. Още първия ден впрочем започна да пита клиентите си, отдалече и с шеговит тон, за някое подходящо място. Повечето бяха натъжени, че е принудена да напусне. „За бога, не казвайте това сериозно!“ Някои пък говореха: „Според мене това е скандално и аз съм изумен, че една жена с вашите качества…“. Но в тези възклицания тя чувстваше не без горчивина същата повърхностна загриженост, която бе познала след смъртта на Франк. Мислеха ли това, което казваха. Или не бяха сериозни. Някои, отговаряйки със същия насмешлив тон, намекваха за възможността за женитба, други отиваха още по-далеч в шегите си, но всички обещаваха сериозно да не я забравят: ако чуят да се говори за подходящо място, „ще помислят сигурно за нея“. Това бе вече нещо: бе поставила колесницата в движение.
	Люси се върна с впечатлението, че ще успее, и бе толкова погълната от мисълта за преследваната цел, че едва когато пресече Виктория Скуеър, си спомни за случая с Пинки.
	„Сигурно й е минало вече — си каза тя оптимистично. — Каква лудория!“
	Но явно не бе така. Нещо повече, Люси намери, учудена, прислужницата облечена и с шапка на главата в хола да чака завръщането й.
	— Бях принудена да остана — започна тя веднага тихо. — Госпожица Хокинг бе толкова странна, че си казах, платена — неплатена, ще сторя по-добре да дочакам връщането на госпожа Мур.
	— Какво има? — попита живо Люси.
	— Беше доста смешна. Знаете, че обикновено пее, смее се, свири на голямата цигулка, пита ме: „Искате ли това, Дик?“; или пък: „Можете ли да направите нещо такова, Дик“. Но днес… Господи… — И тя млъкна.
	— Разбирам — отвърна Люси и подаде един шилинг на жената. Сетне придаде весел израз на лицето си и влезе в салона.
	— Отказах се от органа — каза веднага госпожица Хокинг, облечена небрежно в сив костюм, седнала на стол по средата на стаята.
	— Какво искате да кажете? — попита неволно Люси.
	— Помолих органиста… един добър човек, който ме познава, да се качи при органа, за да ме учи, ала нищо не излезе, видях това веднага… парче дърво, което слагат между коленете си, как бих могла да върша това аз… да свиря, разбирате ли, да манипулирам с това — в моята рокля?
	Тя замълча продължително, за да размисли, види се, по възможно най-логичен начин.
	— Добре поне, че имам тази туника, която намятам при физически упражнения: бих могла да я облека под роклята, която ще съблека някой път в църквата. Обаче вярвам…
	— О, не, Пинки! — извика Люси умолително, обзета от безпокойство. — Моля ви, не говорете подобни неща.
	— Не, не мисля — отвърна госпожица Хокинг със същия замислен вид. — Вярвам, че ще науча еврейски. Да, ще си доставя необходимите книги и още утре ще се заловя да уча еврейски. Тогава ще приказваме. Така ще заслужа неговата любов. — И обърна към Люси големите си уплашени очи.
	— Не говорете така, Пинки — повтори Люси, — знаете, че е глупаво. Това ще ви причини неприятности, а на мене също.
	— Ще купя Библия на еврейски още утре сутринта. Ще четем заедно еврейски, един до друг, Малкълм и аз.
	Беше комично, но и доста обезпокоително. Люси не бе вече ядосана, а развълнувана и смутена до краен предел и се питаше какво ще прави. Беше в безизходица, но…
	Прекара вечерта, опитвайки се с ласкави думи да разсее приятелката си и да я освободи от нейните обезпокояващи странности. Сега съжаляваше за суровото си държание в началото и се извини открито чрез новото си поведение.
	На другия ден, събота сутринта, тя дочака госпожа Дикенс, която по-скоро от любопитство, отколкото от усърдие пристигна по-рано, и й нареди да я чака до обяд. Бяха се разбрали още, че госпожица Хокинг ще остане в леглото. Люси замина на работа.
	Замисли се за собственото си положение. „Трябва да си намеря работа“ — каза си тя. Приключи бързо, като не изпитваше вече угризения, че съкращава посещенията си — свърши рано и се върна в Глазгоу към единайсет часа. Съгласно предварително обмислен план отиде веднага в новата кантора на фирмата „Хагелман“, на Олстън стрийт, и поиска да види директора. Да, тя настоя. Но фирмата „Хагелман“ бе нещо по-различно от тази на Ленокс и елегантно постланият с плочки вход не се прекосяваше като малката нечиста служебна стълба у Садълригс. Спряха я в една зала за справки, помолиха я първо да каже името си, сетне да обясни целта на посещението си, но не се срещна с директора. Заявиха й учтиво, но твърдо да не очаква нито срещи, нито място в тази фирма.
	Излезе си с гордо вдигната глава: тези хора не знаеха какво губят, като я пренебрегват — опитна в сделките търговска пътничка, с клиентела. Но те ще съжаляват, тя ще направи всичко възможно. Някоя конкурентна фирма ще се възползва от нейните връзки. Беше възмутена, но понеже нямаше още единайсет и четвърт — макар да бе резервирала цял час за тази среща, — реши да продължи опитите си.
	Люси познаваше три други къщи, към които можеше да се обърне и които се занимаваха с местна търговия. Най-голямата бе наблизо, на Корсуел стрийт, и тя се отправи решително натам. Тук поне не бе трудно да бъде приета: усмихна се вътрешно, констатирайки абсолютния контраст в приема. Тук, помисли си тя, трябваше да дойде най-напред. Но когато изложи искането си, ситуацията се промени. Сделките вървят зле, заяви директорът, по-зле от всеки друг път поради чуждата конкуренция. Обаче те имат необходимия екип от търговски пътници и в този труден период ще бъде несправедливо да се отнемат на един мъж средствата за живот, за да се ангажира една жена. Защо не отиде при Марготсън? Възможно е те да се разберат с нея.
	Тя опита при Марготсън, втората къща, за която се беше сетила, после при третата и накрая се върна в кантората с поглед, зареян в пространството, със зачервени още страни, изпитвайки странно безпокойство и известно обезсърчение, което не бе обичайно за нея. Едно леко съмнение подхвърляше на изпитание вярата й.
	Не бе ли имала шанса да постигне лесно сегашното си положение? Сега си даваше сметка, че обстоятелствата, които бе подценявала навремето, й бяха позволили да успее без голяма мъка. Ала направи усилие и се съвзе. Малко по-късно, на гарата, Люси купи вестници „Новини“ и „Гражданин“ и в купето по пътя чете грижливо обявите, като си отбелязваше всички вакантни места, за които можеше не без основание да претендира. Не без основание! Да, тя придаваше на тази дума разтеглив смисъл, ала местата, уви, не бяха много. Разбра, че не е годна за работа в кантора. Не владееше машинопис, нито стенография. Как не ги е научила? Тя бе в буквалния смисъл на думата „млада“. „Търси се младо момиче…“ Не, не бе за нея. Тя разбираше, че при малко късмет би могла да работи зад някой тезгях за шест шилинга на седмица или да върши кухненска работа у някое обикновено семейство срещу двайсет лири на година — две дейности, еднакво недопустими за нея.
	Сети се и за госпожица Хокинг. Не искаше да прогони изцяло мисълта за нея. Обзе я безпокойство, но целият уикенд беше пред нея. Сигурно ще успее да изтръгне приятелката си от безумните идеи, които така упорито я бяха обсебили.
	Пристигна в Ардфилан и започна да изкачва брега, без да бърза, защото бе уморена. Беше станало горещо — един приятен ден, изпълнен с топлия копнеж на циганското лято и лекото шумолене на сухи листа, меланхоличен, далечен шум, мек и ласкав като чезнещ спомен.
	По средата на Гардсън стрийт едно момче продаваше местния седмичник и отчасти защото й напомняше Питър — абсурдна идея, но тя си го представяше така, — отчасти защото бе винаги погълната от грижата да си намери работа, тя купи вестника и вървейки, го прегледа. Неочаквано се спря, задържана от кратко антрефиле, което известяваше официалния годеж на негово светейшество Малкълм Адам. Значи бе вярно това, което бе спукало цветния балон с илюзиите на госпожица Хокинг. Сгъна вестника и се върна вкъщи.
	— Е? — попита тя веднага госпожа Дикенс.
	— Поиска да стане въпреки забраната ви, но не напусна салона, където бе останала седнала, с книгите си.
	— Добре — каза Люси, чийто рязък тон не хареса на госпожа Дикенс, която имаше желание да разисква надълго по въпроса.
	Люси влезе в салона. Госпожица Хокинг повдигна нетърпеливо очи. Тя се бе настанила на бюрото си, покрито с книги, а други бяха струпани на килима около нея.
	— Не виждате ли, че съм заета? — извика тя веднага, изцяло погълната от заниманията си. Докато говореше, разтърсваше и сплиташе неволно косите си.
	Люси погледна книгите… Слава богу, това не бяха книги по еврейски, от които тя се страхуваше, а ръководства по ботаника, взети от най-високия рафт, който се ползваше така рядко.
	— Защо ме безпокоите? — подзе Пинки. — Нима не виждате, че се опитвам да си обясня самата себе си?
	— Мисля, че ми обещахте да останете в леглото — каза кротко Люси, придвижвайки се малко напред.
	— Не ме доближавайте — извика Пинки. — Една жена съблюдава винаги разстоянията, а аз не знам още какво съм. Може да има някакво обяснение за всичко това, което става, и аз го търся тук.
	Люси се колебаеше с очи, впити в това гладко, но трескаво, сякаш унесено лице, което виждаше пред себе си.
	— Не искате ли да обядвате? — попита тя.
	— Не, благодаря. Имам по-важни работи. Ако не намеря преди часа за утрешната служба в църквата подходящо облекло, ще трябва да приема някакъв компромис. Ще бъда принудена да нося мъжка карирана шотландска пола, да, решена съм на това — то е поне нещо средно между двете.
	— Разбирам — каза Люси.
	Правейки полукръг, тя излезе, без да бърза, но затвори грижливо вратата след себе си. Истината най-сетне се наложи с гнетяща очевидност: тя имаше работа с напълно умопобъркана жена. Беше смутена. Какво да стори? Обядва, без да усети какво яде. Мислеше за решението, което трябваше да вземе. Беше мъчително да установи, че Пинки, която години наред бе заблуждавана от своята глупава илюзия като дете с играчката си, трябваше сега да я загуби, да се откаже от всичко, което осмисляше съществуването й.
	Парадоксално бе, но тази илюзия я бе държала в границите на благоразумието и сега, когато бе разрушена, тя я поддържаше чрез друга измислица, която я бе запратила обаче извън разума. Сега тя блуждаеше в лабиринта на сексуалността като заблудено животно.
	Щом свърши, Люси блъсна стола и стана от масата. Колкото повече мислеше, толкова повече се измъчваше. Погледна през прозореца и си каза загрижено: „Трябва, о, трябва да бъде излекувана. Това е криза, временно нарушение на равновесието, аз ще я измъкна оттам“. И тя се успокояваше от желанието, което изпитваше. Впрочем, ако поиска помощ отвън, ще значи, мислеше си тя, да събуди нещастието и да предаде приятелката си. И реши да почака още: да, ще потърпи и този ден, и поне следобеда ще остави Пинки сама — спокойствието и уединението ще разрешат може би тази загадка по най-естествен начин.
	Като разтреби масата, тя взе хартия и мастило и се залови да отговаря на обявите, които бе отбелязала във влака. Винаги бавна в писането на писма, този ден бе още по-внимателна, преценяваше грижливо думите, подбираше фразите, за да стане ясно, че отговаря тъкмо на исканите условия. Влагаше във всяко писмо особено старание, от време на време си поотдъхваше, вдигаше глава, оставяше перото настрана и се вслушваше да долови нещо от съседния салон. И чу как веднъж вратата се отвори и затвори, но това бе всичко.
	Като написа, запечата и облепи с марки писмата, тя се изправи и ги загледа: наредени добре, те образуваха внушителна купчина, която я окуражи — най-късно във вторник ще има отговор.
	— Ще ги пуснете в пощата, като си отивате, госпожо Дикенс — каза тя на прислужницата, която влизаше.
	— Да, госпожо — отговори жената, която през целия следобед влизаше и излизаше, въртеше се около масата и хвърляше скришом погледи към Люси. Този път, използвайки случая, каза решително: — Е, ако смея да попитам, какво ще се прави, госпожо… по отношение на госпожица Хокинг?
	— Ще почакаме малко — отвърна Люси, като я погледна доверчиво. — Надявам се, че това леко неразположение няма да продължи дълго.
	— Не мислите ли, че трябва да предупредим близките й? Тя има някъде брат… докато изтупвах, видях писма, които той й е писал понякога… бяха на бюрото… не могат ли да се видят? — заключи тя.
	Люси прие по-строг вид: Дик прекаляваше и превишаваше задълженията си на прислужница.
	— Можете да разчитате на мен — потвърди тя с тон, който сложи край на разговора. — Ще сторя всичко, което е по силите ми.
	— Но не мислите ли… — настоя госпожа Дикенс, сетне прибави свенливо: — Бих се страхувала да остана цялата нощ с нея… в това състояние, само като си помисля, изтръпвам. Наистина, не бих се съгласила срещу цялото злато на света.
	— Не се боя, бъдете спокойна.
	И като събра писмата, заключи с по-приветлив тон:
	— Можете да ги пуснете в кутията, когато се връщате вкъщи.
	— Да, госпожо — промълви Дик, изтри големите си червени ръце в престилката и вежливо взе пакета. — Тогава, лека нощ, госпожо. Чаят е готов — на подноса е.
	— Лека нощ.
	Скоро Люси долови шума от затварящата се врата и стана веднага, доволна, почти уверена в своята лесна морална победа над тази жена, която никога не бе обичала особено.
	Отправи се пъргаво към кухнята, за да запари чая си. Струваше й се, че не бе достатъчно работила, за да изтръгне госпожица Хокинг от нейното душевно състояние, и се упрекваше за безразличието си. Ще я излекува от тази болест, каза си тя, но ще трябва здравата да я раздруса за тази цел.
	С такова именно намерение тя занесе подноса в салона. Все пак Пинки бе така добра към нея.
	— Време е за чая — рече тя с решителен тон още от вратата. — Ще трябва да пиете, щете не щете.
	— Но аз го обичам много. Кой казва, че не искам чай? — извика тутакси госпожица Хокинг. — Чая, чийто аромат ни донася морският вятър.
	Тя бе оставила книгите си и изтегната в креслото, отваряше и затваряше един чадър, който бе взела от преддверието. Явно се забавляваше.
	— Добре, елате — каза Люси, сложи подноса и напълни чашите. Тя се престори, че не забелязва чадъра, но после, докато й поднасяше чашата с чай, бе принудена да й каже: — Няма ли да оставите това за момент?
	— Харесва ми, затова оставих книгите си. Тази игра е по-интересна, развлича ме.
	И тя продължи играта си, ала след известно време, съзирайки чашата с чай, която Люси продължаваше да държи, хвърли изведнъж отворения чадър, грабна димящата чаша и го изгълта.
	— Чудесен е — каза след малко, — но имам нужда от любов, ето — това ми трябва.
	— Сладкиш? — каза твърдо Люси.
	— Сладкиш? Не съм сигурна, може да е много сладко, зависи какъв е.
	— Той е отличен, съвсем пресен, днешен, от „Алън“. „Алън“! — Изведнъж си припомни обяда с госпожица Хокинг в „Алън“. Колко отдавна бе това и колко различно. С блеснали очи Люси извика спонтанно: — Хайде опитайте едно парче. — И подаде чинията: това парче сладкиш изведнъж се превърна в символ — ако приеме — означаваше победа, ако откажеше — поражение. — Хайде — каза тя с подкупващ глас. — Вземете, за да ми направите удоволствие. Знаете колко ви обичам.
	Но госпожица Хокинг отблъсна чинията с ръка:
	— Тогава аз имам толкова чар за жените, колкото и за мъжете — извика, кръстосвайки прекрасните си крака. — Струва ми се, че това е проблемът.
	Възмутена, Люси сложи чинията.
	— Дайте ми да сложа една от вашите нощници, и тогава ще бъда сигурна.
	— За последен път ви моля да не говорите подобни неща.
	Но Пинки остана безучастна към нейния умолителен поглед.
	— Значи има съмнение, но ако Бог извърши чудо, ще отида много далеч. Има нещо, което трябва да разбера, кажете ми откровено. Ако тръгна из улиците, колко биха ми платили?
	Люси възкликна отчаяно, почти изплака. Случаят бе изключителен. Трябваше й помощ.
	— Не се смейте — извика госпожица Хокинг, променяйки напълно тона. — Казвам ви да не се смеете. — Гласът й бе груб и като се наведе напред, зашлеви плесница на Люси.
	Двете жени се гледаха няколко секунди, сетне госпожица Хокинг избухна в ироничен смях.
	— Глупачка! — извика тя презрително. — Вие не знаете, че ви превъзхождам във всичко.
	Лицето на Люси почервеня, тя стана, без да каже дума, взе подноса с чая и излезе от стаята. Това, което чувстваше, бе по-скоро възмущение, отколкото огорчение от неуспеха. Стоеше права, вдървена в кухнята, без да вижда. Трябваше да направи нещо. Тя остана известно време замислена, с пламтящо лице, сетне, взела решение, отиде в стаята си и бързо надяна мантото и шапката.
	— Къде сте? — викаше госпожица Хокинг от салона. — Какво правите? — И понеже Люси не отговаряше, тя закрещя още повече, възбудена, разхождайки се напред-назад из салона. — Имам нужда от вас, тук, веднага.
	Без да отговори, стиснала зъби, Люси прекоси бързо преддверието и се озова на вратата.
	— Излизам — каза сухо, — ще се върна скоро. — Преди още другата да бе отговорила, изтегли ключа от бравата и излезе, сетне заключи нервно вратата, поколеба се за миг, но после пое с бързи крачки.
	Нощта вече се спускаше. Силен вятър люлееше насрещните дървета и им придаваше фантастични очертания. С наведена срещу вятъра глава тя тръгна решително по пътя, без да обръща внимание на скърцащите дървета.
	За пет минути достигна до кабинета на д-р Хъдзън, в съседство с Виктория Скуеър. Докато вървеше с бърза крачка по късата, постлана с пясък алея и натискаше звънеца, тя си помисли с безпокойство за това какво можеше да стори госпожица Хокинг в нейно отсъствие. Жегна я внезапно предчувствие за нещастие.
	Тя гореше от нетърпение, ядосваше се, че е закъсняла, и на прислужницата, която бе дошла да й отвори, каза, че иска да види лекаря веднага. Той беше зает с преглед, ала щом прислужницата му предаде молбата й, прекъсна работата и се яви веднага в чакалнята, за да поговори с Люси.
	Тя го познаваше, защото го бе викала веднъж за Питър — строен мъж на средна възраст, с изтънчени маниери. Цялата му фигура излъчваше финес и елегантност: посивяла заострена брада, сресана и парфюмирана, изящни крака, обути в лачени обувки, доста дълга коса, накъдрена и лъскава. Той пристъпи към нея с лека крачка. Без да губи време, Люси заяви:
	— Моля да дойдете и да прегледате дамата, с която живея, изглежда ми странна.
	— Странна — повтори той и я погледна особено. — Познавам я, друг път не е ли била такава? Трябва да знаете това. Нали живеете няколко години заедно?
	Страните й, които вятърът бе шибал, бяха леко поруменели. Тя видя в този поглед въпрос и подозрение спрямо нея поради съвместния й живот с госпожица Хокинг през последните пет години.
	— Беше малко ексцентрична — отвърна Люси, — но днес… ситуацията е различна.
	— С какво е по-различна?
	Тя му обясни, набелязвайки главните симптоми на болестта й през последните дни. Докато говореше, той разхождаше погледа си из стаята. Люси не разбираше добре причините за неговото държане, но виждаше ясно, че е враждебно настроен.
	— Човек не може нищо да разбере при такива хора — рече най-сетне той, — но според това, което ми казвате, изглежда, че става въпрос за… прилича особено… — и той направи многозначителна пауза.
	— На какво? — изгледа го тя внимателно.
	— На умопомрачение — отвърна хладно той, като че ли й отправяше някакъв укор, — силно умопомрачение.
	Макар и да не се съмняваше вече в очевидното, тя остана не по-малко обезпокоена от неговите думи и ядния му тон. Бе живяла години с една жена, която бе на ръба на умопомрачението, но човек би казал, че лекарят подозираше нея, Люси… в какво, не можеше да се разбере.
	— Ще дойдете, значи? — попита неспокойно тя.
	— Ще дойда. Почакайте тук, докато свърша работата си, и ще тръгнем заедно.
	— О! Не, не — скръсти ръце тя. — Треперя заради нея, не мога да я оставя дълго време сама.
	— Казвам ви да останете — отвърна той. — От предпазливост, човек не знае нищо.
	Но тя сякаш вече предусещаше някаква катастрофа в нейно отсъствие, нещастие, за което се смяташе отговорна. Разтърси глава и се отправи разтревожена към вратата.
	— Отивам си — каза бързо, — елате, щом се освободите.
	— Както обичате — отвърна той сериозно и все така студено.
	Излезе от дома на лекаря. Навън още духаше вятър и бе тъмно, тя тръгна бързо по пътя. Ако у нея все още имаше някакво съмнение, то думите на Хъдзън го разпръснаха напълно. Как би могла да остане да чака, сега, когато бе разбрала сериозността на положението. Тя си припомни всички добрини, които тази жена й бе сторила, и почувства сърцето си изпълнено с нежност, която сподави веднага мъчителния спомен от неотдавнашното нещастие и й вдъхна съчувствие.
	Изкачи стълбите тичешком и запъхтяна от бързането, отключи вратата и влезе в апартамента, но се спря изведнъж. Преддверието бе съвършено тъмно, не се виждаше нищо. Долови някакъв странен шум, който я накара да потрепери.
	— Къде сте? — попита тя, а кръвта шумеше в ушите й.
	Никакъв отговор, но все същият тих шум от разкъсване, който идваше от салона. Люси избърза слисана и при вида на госпожица Хокинг спря внезапно: тя бе застанала права до масата и очертанията на нейния внушителен силует изглеждаха още по-широки поради хаоса, който царуваше в стаята. С наведена глава тя разкъсваше с отмъстителен поглед вестниците, оставени от Люси върху масата, и ги правеше на малки парчета.
	— Пинки, какво правите? — прошепна Люси.
	Нещастницата обърна глава и попита:
	— Къде бяхте? — Гласът й бе суров, изпълнен с неприязън.
	— Излязох за малко — рече Люси.
	— Това ми го казахте вече — избухна госпожица Хокинг с увиснала устна и замислен израз на лицето, — но знам къде сте били. Действате тайно срещу мене, винаги, винаги. — Тя млъкна и като посочи късчетата накъсана хартия, които държеше, извика със силен глас: — Този вестник ваш ли е?
	— Да — рече задъхано Люси, — мой е… но оставете това, вие ме плашите. Оставете ме… оставете ме да запаля лампата.
	Тя усети страшния поглед в нарастващата тъмнина; тази огромна неопределена фигура внушаваше неизразима заплаха.
	— Нищо не съм сторила, Пинки — мълвеше тя, — абсолютно нищо.
	— Сторили сте — изръмжа другата с тон на безсмислено обвинение. — Вие го признахте. Видях бележката върху него във вашия вестник, видях я, докато ви нямаше. Казвам ви, че я прочетох.
	Тя наистина бе прочела фаталното съобщение и по силата на нейната логика стоварваше цялата отговорност върху Люси.
	— Вие сте против мен — крещеше тя със същия груб глас, — вие сте причината за всичко, да, за всичко, вие ме мразите, а аз ви презирам.
	И започна мрачно и заплашително да се приближава към Люси, като заобиколи бавно масата.
	— Да, да, знам — ръмжеше госпожица Хокинг, която бе намерила най-сетне отдушник на отхвърлената си страст в лицето на Люси.
	Тя започна да къса дрехите си и да ги хвърля зад себе си с бесни движения. Бледото й лице с разчорлени коси, оживено от буйно умопомрачение, представляваше ужасно, неописуемо зрелище.
	— За бога, Пинки — хълцаше Люси, — нищо не съм ви сторила, успокойте се!
	Но тя не чуваше. Разкъса и остатъка от дрехите си и бялото й тяло се насочи срещу Люси като някакъв страшен призрак. Стоеше права, без свян в своята съвършена голота и в пристъп на безумие сграбчи с пълни шепи коравите си гърди.
	— Вината е ваша — пискаше тя, — вие разрушихте моето щастие.
	— Оставете ме — извика Люси, като се опитваше да се изплъзне встрани към вратата.
	— Хванах ви — изръмжа лудата, — този път ви хванах!
	И изведнъж се впусна напред.
	Люси нададе вик, но в същия миг две здрави ръце я хванаха за гушата, два пръста, твърди като стомана, се забиха в нежната й плът и стиснаха гърлото й като в менгеме. Тя се бореше отчаяно, за да се освободи. Още веднъж се опита да извика… Двете ръце я задушаваха, умъртвяваха. Тя блъсна отчаяно това голо тяло, което я стягаше отблизо и приемаше с такава наслада нейните притискания. Люси я ритна няколко пъти, обърна главата си и заби острите си зъби в демоничните ръце, които я душеха. Но те я стягаха още повече и мекото и нежно тяло прилепна по-плътно към нейното. Опита се да нададе нов вик. Бе подложена на изпитание, тялото й се гърчеше, сетне започна да се огъва. Главата й клюмна, отпусна се назад; вместо тъмнина една подвижна червеникава мъгла с измамни проблясъци минаваше пред очите й. Замаяна, ужасена, тя си помисли за Питър. Умираше… какво ще прави той без нея? Посинелите й устни се разтвориха, опита се да прошепне нещо, сетне някакво бръмчене, някакви туптения изпълниха ушите й… тя се свлече назад и тъмнината я обгърна напълно.
	Не разбра колко време продължи този мрак, през който до нея достигаха неясно мъждукащи светлинки, викове, привидения, които се тълпяха, раздвижваха, след което настъпи мълчание.
	Когато дойде на себе си, лежеше на дивана и усещаше в ноздрите си силна миризма на амоняк, стаята й се видя пълна със светлина, с хора, които се движеха; Хъдзън бе дошъл, наведен над нея, и някакъв мъж в униформа, полицейски агент. От съседната стая — или от едно разстояние от километър може би — идваха непрекъснато пронизителни викове — неистови, страхотни стенания на ранено животно. Беше Пинки.
	Тя чу Хъдзън да казва:
	— Подобрява се. Аз ви казах да не си отивате сама вкъщи.
	Защо този агент я гледаше така? Какво правеше тук? Опита се да му се усмихне, да му направи знак с глава, но почувства гърлото си още болезнено и отново припадна.


>>	XII

	На четвъртия ден се повдигна с голяма мъка. Хъдзън беше определил осем дни, но тя имаше планове; дори следобед на четвъртия ден, след като бе освободила госпожа Дикенс, нейната болногледачка, направи решително усилие и стана. Ала когато стъпи на земята, потрепери от болка и едва сдържа вика си. При най-малкото движение на врата си чувстваше в целия си гръбначен стълб ужасно опъване. Беше принудена да се движи предпазливо, да държи главата си съвършено изправена, за да избегне това ужасно състояние.
	Прекоси стаята, подпирайки се на мебелите, и се погледна в огледалото. Беше бледа, а върху бялата кожа на гърлото й две големи червени резки наподобяваха крилете на огромна пеперуда. Тя ги разгледа, сетне с леко потръпване се обърна. Със същото внимателно движение надяна робата си и с бавни стъпки излезе в преддверието. Чувстваше се извънредно слаба, но изпитваше горещо желание да се разходи.
	Инстинктивно — този път споменът я тласна да стори това — тя притича през салона, влезе в кухнята и седна предпазливо до прозореца. Пред очите й се разкри същият блестящ декор — небе и море, — който така често бе съзерцавала от собствената си къща. Първите три дни след часовете на полусъзнание тя гледаше право пред себе си хартиения тапет — еднообразно зелено петно, — а сега поради физическата си слабост този красив изглед, така интимен, й вдъхваше сладостна печал. Всичко бе спокойно. До нея, съвсем тих, бе апартаментът, освободен от присъствието на госпожица Хокинг: бяха я изпратили в приюта. Колко странно бе да се мисли за това: бяха я откарали в закрита кола в Ландфордския приют, в околностите на Глазгоу. Тя го бе виждала често от влака — импозантна сграда от сив камък, с кули като замък, построена на хълм в средата на великолепен парк. Но никога не можеше да си представи, че Пинки…
	Възстановяваше мислено цялата драма като човек, който съзерцава картина внимателно, но без страст. То бе така бързо: страшните ръмжения на госпожица Хокинг, когато я стискаше в прегръдките си, които бе дочувала слабо насън, сетне пробуждането, въпросите на Хъдзън, телеграмата му до брата на госпожица Хокинг, един голям, черен, ъгловат мъж, с дребно и навъсено лице над висока бяла яка. Без да знае защо, тази яка се бе запечатала в съзнанието й — твърде възбудено при пристигането му, — висока, права, без чупки, като яката на пастор. Но ако тази яка го отличаваше, трябва да се добави, че той не бе духовник, а адвокат и при това известен, човек с бъдеще, беше й казал Хъдзън, който държеше много на репутацията си.
	— Винаги сме се страхували от подобно нещастие — бе чула да казва той със своя чист глас на англичанин, — имахме такива съмнения. — Той се опасяваше и за евентуалното въздействие на този факт върху неговата клиентела: — Това не бива да се знае! — бе заявил двайсет пъти с неспокойна настойчивост. — Ще бъде фатално за моята професия. — Разумно и мъдро разсъждение, мислеше си тя: никой не би имал желание да се довери на адвокат, чиято сестра е умопобъркана.
	Така тази сестра бе призната за засегната от… как бяха назовали това?… От силно умопомрачение. Да, това бе точният израз. Хъдзън й го бе потвърдил, нямаше никаква надежда. Повече от пет години бе живяла с една умопобъркана, призната сега за неизлечима! Тази мисъл я изумяваше: придаваше на тези обикновени години от нейния живот нещо така изненадващо, неповторимо! Чудна работа, тя не си спомняше нищо от странностите на госпожица Хокинг, не изпитваше към нея никаква омраза заради това страшно и непредизвикано нападение; спомняше си само добрините, които бе видяла от нея. „Да, тя беше добра“, казваше си и очите й се насълзяваха.
	Сега трябваше да напусне този апартамент преди изтичането на месеца. Те щяха да вземат мебелите и да ги дадат някъде на съхранение или да ги продадат, това не знаеше: всичко бе уредено от брата адвокат. Колко състрадателен се бе показал той, но в погледа му — същото любопитно изражение като на Хъдзън! Тя впрочем знаеше, че сама не би могла да поеме разходите за подобен апартамент.
	Изведнъж си спомни собственото си положение: погледът й помръкна, когато се сети за суровата действителност. Нейният случай бе наистина любопитен. Притежаваше оскъдни предмети, един гардероб, едно кресло, една гравюра. Дрехите й бяха от качествена материя — колко съжаляваше сега за пръснатите поради упоритите настоявания на Пинки пари, — разполагаше само с двайсет лири. Най-сетне имаше син, за когото си бе спомнила в минутите на агония. Него въобще не смяташе за бреме, а за основна ценност в своя живот. Имаше също — мисъл, която дойде по-късно, за да бъде отхвърлена веднага — родители. Не, след толкова години не би се обърнала никога към тях — за да изпие горчивата чаша на унижението. Тя не обичаше да хленчи. Бе загубила своята някогашна мекушавост. В края на този месец, ако не се раздвижеше, щеше да остане без работа и без жилище.
	Вълнуваше се и се измъчваше. Възбудена от слабостта си, тръсна решително глава, борейки се отчаяно срещу скръбта.
	Дразнеше се от своето принудително бездействие, оплаквайки загубата на тези няколко дни, мислейки си, че не би могла нищо да предприеме преди понеделник. Не я интересуваше, че отсъства от кантората, нали заплатата й върви, това бе достатъчно: тя бе приключила вече с Ленокс. Трябваше само да се организира бързо, това бе задължително.
	При тази мисъл тя стана. Беше четири часът, но нямаше желание за чаша чай — знаеше, че когато не й се пие, значи е болна, — затова стопли малко мляко на газта и го изпи, сетне, изпитвайки лека слабост, се върна и си легна отново. Правеше комбинации за бъдещето, пресмяташе и преценяваше обстоятелствата, докато най-сетне нощта обгърна тихия дом и тя заспа.
	Можа да излезе едва в понеделник и дори тогава бе още замаяна и бавно отиде на работа. В кантората запази пълно мълчание за случилото се с нея; не потърси дори съчувствие от тяхна страна и когато Дъгъл забележи: „Изглеждате измъчена, госпожо Мур“, кимна само с глава; сега той беше неин любимец. Макар да чувстваше главата си празна, тя извърши своята обичайна обиколка. Това, което я подтикваше сега, не бе, разбира се, нейното днешно поражение, а грижата й да намери друга работа. Положението беше сериозно, казваше си тя, и се залови здраво за работа.
	Дори тогава не си даваше напълно сметка за трудностите на задачата си или поне не искаше да ги допусне. По това време областта се намираше в стагнация, изпаднала бе в търговска криза, която продължи дълго време след турската война. Навсякъде господстваше политика на песимистична предпазливост. Повечето от корабостроителниците работеха вече при намален състав, най-големите леяри на стомана в Уинтън бяха изгасили високите пещи и много мини бездействаха или работеха частично. Дребните търговци отпускаха само краткосрочни кредити. При последните си обиколки за сметка на Ленокс тя констатира, че поръчките вече намаляваха: изобщо предвиждаше се настъпването на тежко време, в селата от минните области миньорите подпираха стените на домовете си и я гледаха с безразличие, в градовете по поречието на Клайд апатични тълпи безработни се събираха пред кръчмите. Ударите на чуковете — пулсът на индустрията в страната — бе загубил от силата си. Ехото от тези удари бе слабо и с прекъсвания. Тя чувстваше инстинктивно неблагоприятните предзнаменования. Онези, които с готовност бяха обещали да я предупредят, ако научат нещо, заявяваха (когато тя се осмеляваше да им напомни), че моментът е лош за търсене на работа.
	От друга страна, не бе дошло още времето, когато жените щяха да бъдат приемани на работа наравно с мъжете, а Люси не притежаваше необходимите качества за такава неравна борба. Тя не получи никакъв отговор на писмата, които бе изпратила. От време на време с меланхолично изумление оценяваше неуспеха на своите действия. Тези хора не разбираха ли всъщност какво става? Тя, Люси Мур, жизнена, компетентна, стремяща се към успех, да бъде пренебрегната по такъв ужасен начин. Не, не можеше да го проумее.
	Обаче Люси знаеше цената си и бе настоятелна. Щеше да намери великолепно място по някакъв начин, въпреки тях, въпреки всичко. Купуваше всеки ден двата вестника — вестника, който щеше да бъде фатален за нея, — четеше ги всяка сутрин с надежда, проучваше обявите една по една, като отбелязваше най-малката възможност.
	Формулираше исканията си с особена точност, мъчейки се да наложи оптимистичен тон. Купи най-добро качество хартия за писма, изразходва цяло състояние за марки, залови се дори да иска невъзможното: управлението на едно сиропиталище, секретарско място в Лондон и дори това на домакиня управителка в една гладачница. Най-сетне, отчаяна, даде обява в един вестник, предлагайки услугите си, за каквато и да е работа, която би й осигурила скромно възнаграждение.
	Дните се нижеха, а нямаше отговор. Тя не бе се оправила напълно от преживяното сътресение. Хъдзън й бе препоръчал да си вземе отпуск, но тя бе отхвърлила веднага тази идея като неосъществима; жизнеността й бе започнала да отслабва. Понякога се стряскаше, мътният й поглед се рееше в пространството. Често се събуждаше нощем и се питаше какво ще прави. А Питър? Естествено, той й бе най-голямата грижа. Без да знае за промяната в положението на майка си, той продължаваше да й пише писма, изпълнени с оптимизъм и любезност, искайки в едното писмо по-добра писалка, а в другото намекваше за бъдещата си кариера. Всяко едно от тези писма бе за нея подтик, щастлив стимул, който я тласкаше към успех. Тя трябваше да успее заради него, искаше това, но не можеше да го постигне.
	В събота — последния й ден при Ленокс, тя пристигна в кантората напълно отчаяна. Седна на масата съвършено убита и се залови да вписва последните поръчки. Огледа наоколо с тъга и й стана мъчно, че трябва да напусне това място. Бе свикнала, Франк също бе работил тук, оттук те получиха първия си доход, тук тя самата бе оставила нещо от своя живот.
	Вдигна поглед и съзря Ленокс, който я гледаше. Той се изкашля смутено и веднага обърна глава. Но след миг застана до нея. Бяха сами в кантората.
	— Намерихте ли си работа? — попита той все така смутено и тя забеляза върху лицето му същия загрижен вид, който бе съзирала през последните дни. Настъпи момент на мълчание, сетне го погледна в лицето с доверие.
	— Да, каза тя — лъжейки заради съжалението, което четеше в неговите очи. — Вчера сключих хубава сделка.
	Лицето на шефа й се озари леко.
	— Наистина ли? Добре, много добре, отлично. — Неговите очи заблестяха и той се засмя доволен. — Бях започнал да се измъчвам заради вас. Не изглеждахте добре напоследък.
	— Много съм добре — отвърна тя сериозно, — здравето ми е отлично, чувствам се във форма.
	— Знам — рече той, — пъргава сте като млада кобилка, винаги съм забелязвал това. Само че отскоро изглеждате по-малко блестяща и съвсем не допускам, че това е по моя вина.
	Той прекъсна думите си, за да поглади грижливо вчесаната си брада, смутен, сякаш не разбираше защо говори. Смешен, какъвто бе, той изпитваше към нея едно странно чувство, чувство, което бе потискано от страстта му към търговията, отхвърляно от естествената му хитрина, което дълги години бе задушавано, винаги живо, но никога не и открито. Сега по собствено желание той се оттегляше от работа. Не бе намерил още своята самоувереност в този нов и не толкова материален свят, където се чувстваше безпомощен. Но сега, наблюдавайки нейната малка елегантна фигура, той си припомняше онзи спокоен следобед, когато, без да иска, обхвана с ръка талията й. Какво прелестно и нежно създание! Без да усети, бледото лице със сурови черти поруменя: той бе останал ерген — разбира се, клонеше към петдесетте и според собствените си думи, бе „пъргав като врабче“.
	— Бях толкова погълнат от подписването на нашия договор — каза той, — че останалото ми е излязло от главата. — Говореше неопределено, с обичайната си резервираност.
	— Отлично — каза тя, преструвайки се на весела. Люси не разбираше поведението му: първото й впечатление от уволнението бе преминало, огорчението й се бе уталожило, тя дори бе почувствала нещо от неговото отношение.
	— Доволен съм все пак — каза той, — наистина съм доволен, че сте се настанили. — И като я погледна с крайчеца на окото си, прибави: — Каква е новата работа?
	— По просветата — каза тя напосоки, — леко, отлично място.
	— Виждам — отбеляза той не без колебание, — виждам… — И Ленокс я погледна за миг неопределено, сетне се отправи към прозореца, въртейки молив между пръстите си, обхванат от странна, неясна мисъл.
	Тя наблюдаваше неговия четвъртит гръб с неизбежния сив „серон“*. Защо го излъга? Това ни най-малко не й бе присъщо. Тя не разбираше, но знаеше, че трябва на всяка цена да избегне съжаленията на Ленокс. За него бе лесно да каже: „Скърбя, истински скърбя, че нямате работа“. Сърцето й нямаше да понесе това. Можеше да изтърпи всичко друго, но не и да покаже своята безутешност.
	[* Лек вълнен плат. — Б.пр.]
	Навеждайки се над своя регистър, забеляза, че той се обърна, сякаш имаше намерение да й говори още. Но в същия миг външната врата се отвори и влезе Андрюс, последван от Дъгъл. Ленокс се спря веднага, сложи ръце в джобовете и започна да си подсвирква. Тя почувства инстинктивно, че очите на двамата пристигнали се впиха в нея. И двамата имаха сигурна работа. Дъгъл при Хагелман, а Андрюс в една будка за вестници и бонбони „При Горбалс“, купена с „част от парите на жена му“. Да, те бяха спокойни, но не и тя: при нея всичко отиваше на лошо, тя бе лъжкиня, шегаджийка, глупачка. Толкова по-зле за нея. Ще държи главата си гордо вдигната и всичко ще се нареди.
	Люси приключи вписванията, затвори книгата: в същия миг удари един часът… бавен, внушителен звън.
	— Е, добре — извика тя престорено радостно, — с „Ленокс“ се свърши. — Всички посрещнаха нейната забележка тържествено според обстановката. Стиснаха си ръцете и Ленокс им подаде пликовете.
	— Надявам се, че ще се видим, госпожо Мур — каза Дъгъл най-сериозно.
	— Ще се срещнем, Дъгъл, сигурно.
	— Надявам се искрено.
	— Не забравяйте да ме навестявате — извика Андрюс, чиято меланхолия се бе разпръснала в тази минута. — Отбивайте се при мене. — После прибави: — Имаме всички вестници.
	— Много съм доволен, че сте се настанили — рече Ленокс полугласно и поверително, дори малко свенливо и колебливо, като задържа ръката на Люси малко по-дълго, отколкото би трябвало. — Ще дойда тези дни на чай у вас.
	На чай! Допустимо ли беше тя да пие чай с него?
	Люси надяна мантото си, сложи шапката си, хвърли последен поглед наоколо, сетне от прага на вратата кимна любезно с глава, усмихната, подхвърляйки весело:
	— Довиждане, и успех.
	Все така усмихната, Люси се обърна и слезе по стълбите. Но на улицата усмивката й изчезна. Устните й трепереха, докато отиваше към гарата, за да се качи на влака. Седнала в едно празно купе, тя се взираше в отсрещната скамейка с изопнато лице, сетне изведнъж закри лице с длани и заплака.


>>	XIII

	Тези сълзи, така малко обясними, не бяха белег на поражение. Тя се почувства по-добре, когато ги изплака: окопити се бързо и като се усмихна отново, си даде сметка, че нито напускането на службата, нито местенето й в друго жилище беше катастрофа. Тя пазеше в себе си непокътната надежда.
	Щеше да си намери друго място. Сега, когато бе напълно свободна, щеше да си намери работа. Разбира се, ще трябва да си осигури временна квартира, една евтина стая, и веднага реши да не наема в Ардфилан. Макар и малко позната в градчето, тя отстъпи пред идеята да покаже пред всички рязката промяна на положението си, да изнася на показ каквото и да било от своите материални затруднения. Искаше да изчезне напълно, да започне наново и при това за нея бе от значение да бъде в самия център на работата; освен това знаеше, че в Глазгоу по-лесно ще намери евтино жилище.
	Такова решение взе. Умът й, възвърнал своята живост, комбинираше активно, но нито веднъж не помисли да поиска подкрепа от близките си. Това бе последна възможност, до която можеше да прибегне: не би се унижила пред никого. Джо, разбира се, беше вън от сметката. Интересът, който Едуард неотдавна й бе засвидетелствал, само бе я подразнил, а колкото до брат й Ричард, по-скоро щеше да умре — това бе думата й, — отколкото да му поиска и едно пени.
	Люси имаше само няколко лири. Но притежаваше силна воля, твърда решителност, неукротим кураж. Залови се енергично. Не купуваше вече вестници, но залата на периодичните издания в обществената библиотека бе станала неин кът. Отново започна да преглежда обявите с почти мъчително внимание. В понеделник написа двайсет писма. Във вторник отиде в Глазгоу и разгледа подробно всички фирми, които имаха някаква, макар и далечна връзка с нейния бивш занаят. В сряда откри една обява: търсеше се лице, което да се яви лично в някаква агенция на пласьори във връзка с една второстепенна филантура от Резли. Тя се отправи веднага. Градът бе извън областта, за която притежаваше абонаментна карта, и за да избегне разходи, взе работнически влак, седна между работниците с кадифени панталони, които пушеха и храчеха отвратително. Ала мястото във фирмата се оказа заето един час преди нейното пристигане. Дали вече бе изгубила всякакъв шанс — питаше се с горчивина. Кога щеше да успее? Люси се върна вбесена.
	Четвъртъка прекара у дома си, пишейки писма. Идваха хора да гледат мебелите на госпожица Хокинг, които трябваше да изнесат следващия понеделник. Тя изпразни гардероба и опакова част от дрехите си.
	Люси чувстваше, че положението става отчайващо… изминаха четири дълги дни на усилие и никакъв резултат… нищо.
	Тя се разхождаше непрестанно из апартамента, сядаше, изсвирваше нещо на пианото и пак ставаше. Беше я обхванало страшно вълнение, което се дължеше, мислеше, на предстоящото й заминаване. Вземаше някоя книга, но наострила уши, за да чуе кога ще похлопа раздавачът, не можеше да се съсредоточи. Нищо ли няма да дойде за нея? Когато с премаляло сърце видя, че раздавачът отмина, без да спре пред вратата й, Люси остави книгите и веднага отиде да си легне.
	В петък си каза сериозно: „Ако нищо няма и днес, утре ще трябва да потърся стая“. И петъкът не донесе нищо.
	На другия ден замина за Глазгоу, за да си търси жилище. Това бе една неприятна работа, която бе отложила за последния момент. Повече не можеше да отлага. Водена от необходимостта, взе рано влака за Глазгоу и пристигайки там, сериозна и замислена, напусна гарата за Кийн стрийт и тръгна по улица „Съединение“.
	Изведнъж някой я бутна. Тя се обърна рязко и зърна до себе си младия Фрейм, който я гледаше усмихнат. Тази среща й напомни странно момента, когато в деня на нейното постъпване при Ленокс, тичайки подир нея, Фрейм я блъсна на стълбището.
	Тя не очакваше да го срещне тук и затова неволно извика:
	— Как, вие?
	— Нали ви казах, че ще се срещнем — каза той, все така усмихнат, — но това стана по-скоро, отколкото допусках.
	— Да — изрече тя резервирано, — не очаквах да бъда полусъборена от вас.
	— Извинете ме — отвърна той бързо и усмивката му изчезна. — Имам много спешна работа.
	И той спря изненадан, че тя е толкова необщителна. През това време тълпи от хора минаваха край тях.
	— Дойдох да видя леля си — обясни той с нарастващо стеснение. — Тя е касиерка при „Хандерсън и Шоу“, управители на недвижими имоти — може би сте чували.
	Тя му се усмихна студено, питайки се как би могла да се освободи от него, като му даваше да разбере с държанието си, че не е в настроение да слуша безинтересните му приказки.
	— Леля ми е доста притеснена — продължи той, изчервен от мълчанието на Люси. — Един от нейните инкасатори я напуснал, без да я предупреди, и тя не знае къде може да намери веднага друг сигурен; иска аз да заема това място, но в понеделник започвам работа при Хагелман.
	Люси внезапно вдигна глава и впери поглед в него, вече не със същата ледена усмивка, а с прокрадващо се озарение в тъмносините си очи.
	— Едно място — извика тя със съвсем различен тон, — казвате, че ви е предложила място?
	— Двайсет и пет шилинга на седмица, не повече — за тичане през целия ден. Не, благодаря. — Той бе изпълнен с пренебрежение. — И каква работа! Не исках и да я изслушам.
	— Знаете ли — попита тя кротко, — знаете ли дали имат някого предвид?
	— Не, предполагам, че ще пуснат обява.
	— Дъгъл — изрече тя с неочаквана възбуда… — мислите ли… че ще ми дадат това място?
	Той я погледна изненадано.
	— Но вие си имате работа — промълви той. — Нали казахте това в кантората. Впрочем това място там няма да ви хареса.
	— Да ми хареса! — въздъхна тя. Не беше обаче момент да му разказва в какво положение се намира, и тя заяви: — Слушайте, Дъгъл, имам нужда от работа, защо, не е важно, трябва да си осигуря място. Ако смятате, че ще ми поверят тази служба, ще отида дотам, да, ще отида, ако имам този шанс.
	— Имате сигурен шанс — рече сериозно Фрейм, все още изненадан. — Леля ми от години е касиерка във фирмата: в действителност тя ръководи всичко. Тя ще ви наеме: заради мене без съмнение.
	Без да съзнава необикновената ирония на своя случай — това момче разсилен, което тя навремето гледаше накриво, предлагаше да й помогне, — тя му отправи радостен поглед. Той бе може би нейният спасител. Това бе най-сетне рядък шанс, един случай да намери работа, каквато търсеше от седмици насам, случайност, която променяше изведнъж нейния живот.
	— Обяснете ми къде е — каза тя живо, — ще отида.
	— Внимавайте — не е блестящо: само двайсет и пет шилинга на седмица. Не мисля, че това ще ви бъде достатъчно. Пък и работата положително не е приятна. — Той прекъсна думите си, забелязвайки нейното горещо желание. — Но може би… ще приемете… докато намерите нещо друго.
	— Идеално ще ми подхожда, стига да заема мястото. — Тя се засмя, малко задъхана, толкова бе възбудена. И като помисли човек, че само три минути преди това едва ли не го бе нагрубила. С приятелски тон Люси прибави: — Бързо сега, кажете ми къде трябва да отида.
	— Добре — отвърна той със симпатия. — Кантората е на края на Дейвис стрийт: „Хандерсън и Шоу, недвижими имоти“. Не можете да сбъркате. Попитайте за госпожица Тинто и й се представете от мое име. Съжалявам, че не мога да ви придружа. Не че ще имате и най-малката трудност. Само мисля, че тази работа никак няма да ви хареса.
	— Няма значение какво ще върша — отвърна, — аз търся работа.
	— Разбирам — каза той със съмнение, очевидно бе, че не схващаше положението. Той се усмихна още веднъж, когато тя се сбогува с него и му стисна силно ръката в знак на признателност.
	— Довиждане — рече приятелски, — крайно съм ви задължена.
	— Да не говорим за това — отвърна той стеснително, — толкова дребна работа е. Надявам се… да се видим пак тези дни.
	Люси кимна за потвърждение, отправи му един последен поглед, обърна се и се отдалечи. Най-сетне й излезе късметът — трябваше на всяка цена да се възползва. Припомняйки си за това място в Резли, дадено преди нейното пристигане там, тя забърза по „Дейвис“, сякаш й изникнаха криле. Не дочака трамвая, който й се стори много бавен, и за няколко минути премина улицата по цялата й дължина, сетне изведнъж се спря — беше пред самата фирма: „Хандерсън и Шоу, недвижими имоти“. Тя веднага оцени, че това бе една стабилна къща с фасада на магазин, витрината имаше желязна преграда, вратата бе от червено дърво с обков от лъскав месинг — кантора, твърде различна от онези малки нечисти стаи над Садълригс. Но това не я уплаши. Решително натисна бравата и прекрачи прага.
	Озова се в голяма зала с висок таван пред дълъг лъскав контоар, по краищата обкован с мед, зад който имаше голямо и масивно бюро, а зад него — една едра и пълна жена. Другите мебели — две маси, столове, една грамадна зеленикава огнеупорна каса, вградена в стената — се намираха също зад контоара, но бюрото и жената господстваха над всичко и привличаха погледа.
	Люси остана дълго време изправена върху постлания с плочки под, като гледаше мълчаливо през облечения в мед контоар жената, която, без да подозира за нейното присъствие, пишеше старателно в голям регистър.
	За да привлече вниманието й, Люси се изкашля, но без резултат, писалката в ръката на пълната жена продължаваше леко да скърца; за момент тя спря, погледна върха на перцето, премахна от него някакъв невидим косъм и започна отново да пише, без да бърза.
	— Извинете — рече изведнъж Люси.
	Жената се обърна бавно, показвайки широкото си светло и зачервено лице с очила в златна рамка. Тя бе в черно, с висока яка, без никакво украшение, освен една красива златна верижка. Мълчаливо стана от мястото си и се приближи до контоара. Отблизо изглеждаше още по-пълна.
	Като погледна Люси, каза с глас, който звучеше с необикновена благост:
	— Какво желаете?
	Слисана от тази внушителна фигура, Люси се почувства нищожна, но смело попита:
	— Госпожица Тинто?
	Другата кимна утвърдително с глава, почуквайки леко с перодръжката си по контоара.
	— Наричам се Мур — побърза да каже Люси — и съм дошла във връзка с вакантното място, което имате. — И преди още госпожица Тинто да отговори, тя обясни набързо и подробно обстоятелствата, които я бяха докарали тук. Това бе едно дълго изложение и когато тя го завърши, трепереше цялата, толкова силно бе желанието й.
	— Отлично — рече най-сетне госпожица Тинто, след като я изгледа продължително през очилата си, сетне с тон на неочаквано доверие прибави: — Мило момче е моят племенник.
	— О, да, разбира се — потвърди Люси с готовност.
	— Той бе в тежко положение — каза лелята, зареяна в своите спомени, — но можа успешно да се справи.
	Люси се присъедини на драго сърце към това хвалебствие за кариерата на младия Фрейм.
	— Жалко — рече госпожица Тинто, — той е човекът, от когото имам нужда.
	Всъщност тя не придаваше буквален смисъл на фразата си. На петдесет и пет години госпожица Тинто не познаваше мъжете, нито тяхната перфидност. Това бе една делова жена, спокойна, способна, почтителна и целомъдрена, умееща така да дърпа юздите, че да подчинява всеки мъж на волята си. Но въпреки своята суровост госпожица Тинто бе благосклонна, когато чувстваше, че добротата й бе заслужена. След като огледа още веднъж Люси, тя прибави:
	— Имаме да събираме наеми в странни места.
	— Безразлично ми е — отвърна Люси с готовност, — в разстояние на шест години вършех работата на мъж.
	— Ще бъде твърде трудно за вас — отбеляза госпожица Тинто замислено.
	— Пробвайте ме и ще видите.
	Нещо невероятно, една усмивка започна да озарява малко по малко гладките черти на пълната жена.
	— Вие нямате лошо мнение за себе си — каза госпожица Тинто шеговито и след като прокара перодръжката през посивелите си коси, възвърна отново своето естествено равнодушие.
	— Необходими са най-солидни препоръки — каза тя след минута мълчание. — Нашите инкасатори боравят, разбирате ли, със значителни суми.
	— Мога да ви дам референции — каза Люси веднага и в същото време спомена без колебание имената на Ленокс, Едуард и Ричард. Ефектът бе изненадващ.
	— Ваш брат! — извика госпожица Тинто, поглеждайки я по друг начин. — Значи вие сте сестра на господин Мъри… Той е един много уважаван човек. Самата аз живея в Ралстън.
	Настъпи момент на мълчание, сетне госпожица Тинто бавно пристъпи напред и повдигна спуснатото крило на контоара.
	— Елате да седнете — каза тя сърдечно. — Ще говоря за вас на господин Ретри.
	Люси се подчини и седна на един стол, докато госпожица Тинто изкачи няколко стъпала, които водеха към стъклена врата, похлопа и влезе. За Люси това бе решителен, важен момент: отнасяше се за нейната съдба. Тук сигурно ще успее, не се заблуждаваше, надявайки се, че госпожица Тинто е добре разположена към нея.
	Резултатът не беше изключителен, но какво жизнено значение имаше за нея това място; макар и възнаграждението, което очакваше да получи, да бе нищожно, за момента поне й стигаше. Веднъж да успее, и ще се откаже от всякакво намерение за тази отблъскваща стая. Гледайки бъдещето, се виждаше настанена в скромна квартира. Люси би могла да пренесе своите мебели в Глазгоу. Ще има поне покрив за Питър, когато той се прибере, и при това в един голям град. Тя искаше на всяка цена да запази своята независимост и затова гледаше да си намери работа. Това бе жизнен, решаващ въпрос за нейното благо и за това на Питър.
	Изведнъж сърцето й заби: вдигайки очи, тя видя госпожица Тинто да слиза по стъпалата. Стана, цялата разтреперана, и втренчи поглед в дебелата жена, която не издаваше нищо от сериозното решение, което трябваше да й съобщи.
	— Видях господин Ретри — каза госпожица Тинто бавно.
	— Е? — добави Люси тихо, мислейки си: „Ако не успея, за бога, какво ще правя?“ Никога в своите опити досега тя не бе така близо до целта.
	— Той е директор на фирмата — продължи другата, която не бързаше да съобщи резултата от своя разговор. Сетне госпожица Тинто обясни: — „Хандерсън и Шоу“, това е просто фирмата, всъщност работата ръководи господин Ретри.
	— А! Да — каза Люси, цялата разтреперана.
	— Разбира се, той предостави на мен да уредя всичко, както намеря за добре — добави госпожица Тинто, надувайки се леко. — От трийсет години съм тук, има пълно доверие в мен. Реших да събера сведения за вас — рече тя най-сетне с благосклонна усмивка: — Ако бъдат задоволителни, ще можете да започнете още идната седмица.
	Люси се почувства разтърсена, имаше желание да плаче, да се смее, да крещи. Беше приета! Още веднъж бе успяла, още веднъж бъдещето беше пред нея… тя ще го подготви със собствените си ръце. Със светкавична бързина споменът за нещастията през последния месец изчезна като призрак. Наблюдавайки госпожица Тинто, тя почувства едно диво, нервно желание, един неудържим импулс да се хвърли върху тази майчинска гръд. Но се сдържа:
	— Благодаря — промълви тихо, — аз съм… аз съм доволна… — Не можа нищо друго да прибави.


>>	XIV

	Месец по-късно тя ядеше своята скромна закуска — филия хляб с масло и чаша чай — в новото си жилище, озарено от светилния газ, който съскаше шумно над главата й. Нямаше още осем часът и мъглива завеса покриваше града, като закриваше слабата светлина на изгряващия ден и обвиваше в сянка прозореца на стаята, в която се намираше.
	Стаята не беше твърде комфортна, но поне съдържаше полезни неща. Пред нея под прозореца имаше очукана порцеланова мивка, снабдена с чешма, която, макар и да капеше постоянно, бе твърде ценна, защото беше с течаща вода. Вдясно бе кухненската печка, върху чиято почерняла оловна плоча имаше газов отоплител. Вляво се намираше, прикрепен към стената, разбит дървен сандък, който служеше едновременно за вместилище на въглища и за пейка с двойното предимство, че съдържаше запас от гориво и можеше при случай да служи за сядане. Такива бяха простите приспособления в стаята. Мебелите — малката счупена маса, до която седеше, двата стола с плетени седалки, нейният люлеещ се стол и малкото желязно легло, поставено в една ниша, придаваха суровост на стаята. През отворената врата на тази стая, която бе едновременно спалня и кухня, се забелязваше останалата част от жилището: едно мрачно преддверие, което приличаше на кладенец, и друга празна стая, в която имаше само шкаф и желязно легло; най-сетне малка баня с проядена вана и облицована с жълтеникави нащърбени плочки. Стените на тази стая, както и тези на кухнята бяха облепени с лакиран тъмен тапет с някакви неописуеми рисунки. В процеждащата се през мъглата светлина стаята изглеждаше още по-тъжна.
	Ето какво бе нейното ново жилище, „този спокоен кът“, който тя така горещо бе желала. Все пак бе направила най-доброто, което можеше. В продължение на два дни бе търсила — търсила бе нагоре и надолу, както тя казваше на госпожица Тинто, и едва бе намерила това жилище „стая и кухня“ с някакво подобие на баня. Жилището бе разположено на най-горния етаж на голяма сграда с апартаменти от този род и бе единственото, което отговаряше на нейната почтеност и на кесията й. А бе нужно твърде малко, за да надвиши едното и другото. Наемът бе седем шилинга седмично, и това бе всичко, което можеше да заплати. Къщата — всъщност редицата къщи, които обграждаха улицата по цялото й протежение — издаваше злощастна и окаяна беднота. Улицата носеше благозвучното, но крайно неподходящо име „Улица на цветята“. Сградата със своя тесен и тъмен вход, със зле осветените си каменни стълби наподобяваше казарма. Именно там, на „Улица на цветята“ №59, Люси по необходимост се бе настанила.
	Нейното първо желание бе да промени мрачния вид на стаите и да създаде известни удобства. За съжаление обаче желанието й трябваше да отстъпи пред насъщната необходимост. Като имаше предвид издръжката на Питър за последните три месеца, която трябваше да заплати от малкото си спестени пари, тя можеше да посрещне само най-належащите нужди: купи две легла, случайни столове и най-евтини готварски съдове. Сега горчиво съжаляваше, че е лишена от предишната си обстановка, която й струваше евтино. Но всичко бе приключено безвъзвратно.
	Не, новото жилище не бе това, което желаеше, все още не приличаше на „домашно огнище“. Но скоро щеше да го преобрази. Ако положението й се подобреше, ако щастието отново я съпътстваше, веднага щеше да се премести в по-добро жилище.
	Докато разсъждаваше така, тя завърши закуската си. След като хвърли поглед към евтиния никелиран будилник, стана, загаси светилния газ и мина в преддверието. В тъмнината откачи връхната дреха и шапката си от някаква невидима закачалка, облече се, отвори вратата и излезе.
	Мъглата я обгърна веднага щом прекрачи навън. В този квартал — може би поради близостта с реката — мъглата беше по-гъста и траеше по-дълго време. Дрезгавината обаче вече се издигаше, пронизана от червения кръг на слънцето, разкриваше по-ясно особеностите на този квартал, който се простираше през „Келвинбанк“ до доковете.
	Като прекосяваше бързешком, тя чувстваше несъзнателно жалкия вид на квартала. Тесните и пренаселени улици бяха обсипани с мръсни и разкъсани хартии, навсякъде бяха разпръснати портокалови кори, тук и там се виждаха стари кутии от консерви, както и явни следи от товарните коне, тръгнали към доковете. Дюкяните бяха прости, а плочниците пред тях — издраскани с тебешир от децата, които играеха на „дама“. Най-сетне в края на разкривената „Улица на цветята“ на ъгъла се издигаше широка зала, която носеше надпис с хубави позлатени букви: „Дансинг Гарнер. Балове всяка сряда и петък. Господа: 1 шилинг. Дами: 6 пенса“. А отдолу с по-дребни букви: „Ръкавици по желание. Леки обувки задължително“.
	Този креслив надпис съдържаше за Люси отличителната черта на квартала. Той бе нещо банално и простовато и дразнеше добрия вкус изобщо, както и нейното чувство за изтънченост. Когато скочи в трамвая, който я отвеждаше на работа, тя още не можеше да прогони мисълта за бързата промяна в своето положение, която така неочаквано я беше тласнала в тази безинтересна среда.
	А нейната работа! Колко съжаляваше за относителната безгрижност на своето предишно занимание с пътуванията, влака и заплатата, която, преценена сега, й изглеждаше великолепна.
	„Хандерсън и Шоу“ управляваха работнически жилища. Това определение обхващаше много неща и изразяваше недостатъците на нейното настоящо занимание. Тя сега съзираше, че младият Фрейм имаше право, когато казваше, че „мястото не представлява нещо особено“. Откровено признаваше, че изпитва ужас от това. Въпреки всичко прие мястото със същото чувство, както прие и жилището на „Улица на цветята“ 59, като при това си казваше с иронична усмивка: „Много си изпаднала, драга моя“. Вътрешно вече без насмешка, а с твърда решителност се надяваше, че ще успее скоро да се издигне.
	На ъгъла на Дейвис стрийт слезе от трамвая и с бързи крачки се отправи към бюрото. Доволна, че може да се скрие от студа, тя пъргаво влезе.
	Просторната стая вече не й правеше впечатление. С обичайна непринуденост мина пред касата, отговори на любезния поздрав на госпожица Тинто и отиде направо към определената й масичка. Срещу нея бе седнало някакво лице с връхна дреха и шапка. При влизането й, без да вдигне очи, то промълви с дрезгав глас:
	— Добър ден.
	— Добър ден — отвърна Люси с лека усмивка.
	Постоянните нападки на този господин Денди против всички все още развличаха младата жена. Това беше другият събирач на наеми, Адам Денди, човек нисък, дебел и набит, с дълги ръце и грубо, тъмно лице. Неговите жестове издаваха грубост и високомерие. Дори одеянието му — мазна карирана шапка, нахлупена здраво върху посинелите му уши, светла моряшка блуза, опната на снажното тяло — издаваше непримирима грубост. Лицето му бе червендалесто с тънка мрежа от червеникави жилки, сред които под гъстите сиви вежди блестяха изпитателни очички. Въпреки своя снажен вид той беше избухлив и пъргав. Когато се разгневеше, ставаше нападателен и хаплив, подхвърляше думи, които удряха като магарешки ритник. Такъв беше Адам Денди, ако се изключи едно важно нещо — краката му. Нещастието се състоеше в това, че те бяха необичайно разкривени. Когато заставаше неподвижен, те образуваха О, с широк напречен разрез. Ето кое обясняваше омразата му против света, която той изпитваше към бълхите, мъглата, жените, недостатъчните количества уиски и бавните трамваи. За негово оправдание може да се каже, че тази враждебност не беше злонамерена и че той самият бе първият, който искрено се забавляваше.
	— По дяволите, тези моливи — каза той, като гледаше молива, който се бе счупил при подострянето. — Не знаят вече да ги правят, не знаят вече нищо да изработват.
	— Аз ще ви го подостря — предложи услужливо Люси.
	— Хъм — измърмори той, — вие си представяте, че можете да сторите това по-добре от мене, а? Не вярвам. Вероятно ще се порежете и ще изисквате от мене обезщетение за вреди и загуби.
	— Достатъчно е да не ви преследва за нарушение на обещание за женитба, Денди… — подхвърли госпожица Тинто от височината на своето столче. Тя не говореше често, но когато кажеше нещо, думите й улучваха целта.
	— Способна е и на това — отвърна Денди, като си почесваше лицето, — познавам жените.
	Въпреки кривите си крака той се славеше като познавач на нежния пол, който сега го бе раздразнил, без да го сломи. За по-голяма убедителност добави:
	— Можете да ми вярвате.
	Госпожица Тинто намигна на Люси. Въпреки превъзходството на положението си тя напълно бе приела Люси под свое покровителство. Макар и с огромно телосложение и леко окосмено лице госпожица Тинто имаше великодушно сърце, поради което между двете се зараждаше все по-голямо приятелство.
	— Има мъже — каза тя с жесток тон, без да се обръща пряко към никого, — за които бесилката ще е нещо приятно.
	Разговорът бе прекъснат, защото в този миг в бюрото влезе Ретри и прекоси помещението, за да отиде в своя кабинет. Той бе мълчалив, висок и сух човек, когото виждаха рядко. Ретри кимна на всички и изчезна.
	— Е, добре — каза Люси, като се изправи, — мъгла или не, ще трябва да започна. Едва ли има по-неприятно нещо от това в такъв ден да ходиш на „Бялата улица“.
	— Внимавайте да не се изгубите — забеляза Денди с мрачна загриженост.
	Тя се усмихна, като поклати глава, после взе тефтера и чантата, които представяха отличителните знаци на длъжността й, и излезе от бюрото.
	В този миг слънцето се показваше и мъглата падаше на жълти ивици. Тя задушаваше и причиняваше кашлица. Люси си помисли, че връхната й дреха не е достатъчно топла за подобно време. Животът на града я обгръщаше подобно на мъглата. При допира с него вече не чувстваше онази бърза тръпка, която я разтърсваше по-рано. Сега бе привикнала, бе станала по-възрастна — да, размишляваше тя, остаряваше. Работата вече не я интересуваше, не обичаше и мъглата, която я принуждаваше да кашля. Не понасяше мъглата, а още по-малко тази „Бяла улица“.
	Улицата беше тясна и наподобяваше трап, обграден от два реда високи, мрачни и грозни сгради, до които слънцето не се докосваше дори през най-слънчевите летни дни… А сега приличаше на тесен воденичен улей, на някаква урва, задръстена от мъгла.
	Беше десет и половина часът сутринта, когато тя влезе в първия вход. Коридорът беше потънал в угнетителна тъмнина, в сравнение с която външният мрак приличаше на сняг, сравнен със смола. Тук цареше онази неописуема смрад, смрад на нечисто жилище, която тя вече познаваше и ненавиждаше.
	Люси почука на първата врата с крайчеца на молива. Това бе професионален начин на действие, придобит чрез неприятния опит на първата седмица, когато си нарани кожата на пръстите, за да чука безполезно.
	После изчака. В началото на работата си бе склонна да изчислява времето, нужно й за всяка сграда, но това се оказа направо смешно — за някои губеше цял ден, докато събере седмичния наем. Но сега бе променила решението си. Само в този вход например имаше четири стълби, сиреч четири етажа от сградата, на всяка стълба имаше по осем жилища, следователно трийсет и две, до които се стигаше през този тесен вход. Двайсет подобни входа правеха невероятния и все пак действителен сбор от шестстотин и четирийсет жилища в една малка сграда. Шестстотин и четирийсет натъпкани жилища с жалки люде, струпани върху около половин хектар кал. А в късата „Бяла улица“ имаше три подобни сгради. В тясното пространство на тази улица обитаваха — и всичко това при цивилизацията на XX век — четири хиляди човешки същества. Това бяха, както ги наричаха, „жилища с надпис“, защото на всяка врата стоеше съобщение, според което нощният пазач на общината имаше право да влезе, за да провери дали няма някой „свръхброя“.
	Такава бе предпазливостта на благосклонната власт! Въпреки това напук на тази предпазливост можеше да се види как дванайсет души от три различни поколения спяха удобно и в добро съгласие в някои от тези стаи, които имаха десет стъпки широчина и петнайсет дължина. Може само да се предположи, че съществуваше съгласие, защото против собственика не бе предявен никакъв иск.
	Люси почука отново. Вратата се открехна и един глас запита: „Кой е?“.
	— „Хандерсън и Шоу“ — отвърна Люси, която за тези посещения се вживяваше в тази двойна личност: Хандерсън, винаги нападателен, Шоу, изпълнен със състрадание. От друга страна, тази формула правеше по-голямо впечатление, отколкото простото изискване на дължимия наем.
	— А — поде гласът, но вече не с въпросителен, а с примирен тон. Последва мълчание, което бе още по-изразително.
	След това вратата се отвори и в полумрака се показа една жена. Черна, с разчорлени коси, със сивкаво от мръсотия лице, тя вторачи в Люси единственото си блестящо око, тъй като другото завинаги бе изгаснало, оставяйки на мястото си празна и зловеща дупка. От жената обаче не лъхаше нищо зловещо.
	— Влезте — каза тя с тих глас, свикнала да приема неизбежното.
	Люси влезе в гола стая, в която имаше само два дървени сандъка и сламеник край едната стена. Върху един от сандъците бе седнал работник, а срещу него на другия бе поставена скромната му закуска: хляб, наденица и чай. Той ядеше шумно, като поглъщаше чая, и продължи заниманието си, без да обръща внимание на Люси. Бебето върху сламеника също не й обърна внимание. Легнало по гръб, загледано с безцветни очи в тъжното видение на селенията, от които бе излязло неотдавна, то смучеше гумения биберон, а цяла върволица въшки преминаваше през мършавото му лице.
	Две други рахитични деца, приклекнали на пода, вдигнаха очи към нея. Те престанаха да играят с нащърбеното гърне и я загледаха с любопитство. Край гърнето лежеше жълта хрътка, която отговаряше на името Нели. Люси вече бе узнала, че в тези мръсни жилища измежду десет кучки деветте носеха това име.
	През това време жената отиде до огнището и вмъкна ръката си в прашната му долна страна, за да измъкне скрит там предмет. После, като се извърна, тикна пръстите си в празната орбита. Ето тя не беше вече празна, а изпълнена от стъклено око, чийто блясък отразяваше блясъка на другото.
	— Ще ме извините, не ви очаквах така скоро.
	Като задоволи по този начин честолюбието си, тя показа своята наемателска книжка и след дълго ровене по джобовете подаде два шилинга и шест пенса.
	— Ето наема — каза тя.
	Докато Люси взимаше парите и отбелязваше получаването им върху книжката, добави почти гордо:
	— Както виждате, няма закъснение.
	— Да, вие сте наред — каза Люси. После, като хвърли поглед към това неописуемо жилище, развълнувана може би заради господин Шоу и от мисълта за своето собствено положение, добави: — Не сте добре, предполагам… Виждам, че нямате много!
	— Не — рече успокоително жената, като посочи с кимване на глава едрия юначага, който непрестанно гълташе, — той не желае да купувам мебели. Понякога може да закъснеем с наема, разбирате ли, и тогава собственикът ще дойде да вземе всичко, което имаме. Защо са ни вещи тогава, казва той. Когато няма какво да ни вземат, просто се измъкваме и ни е чиста сметката.
	— Но вашият съпруг би предпочел повече удобства.
	— Разбира се — каза жената тихо, — той би предпочел своите удобства, но ето две години, откакто не е тук. Тикнаха го за пет години. А този — тя направи знак с глава, — той сега живее с мене.
	— Разбирам — каза Люси, като прехвърли погледа си от бледите деца на шестмесечното бебе, чийто баща й бе посочен по такъв начин. Това обаче ни най-малко не интересуваше бебето, децата или пък „мъжа“.
	— Покажи на госпожата как пееш, Алфи — каза той изведнъж, като се обърна към по-голямото от двете клекнали сополанчета. Мъжът изтри устата си и хвърли поглед към Люси. — Чудесен е този малкият, нека да изкара една.
	Люси погледна Алфи. Бързаше, трябваше да върши работата си, но и този път господин Шоу надделя.
	— Хайде, пей — каза живо тя, — ще ти дам едно пени.
	Алфи, който бе на около 5-годишна възраст, се усмихна без стеснение, овлажни устните си и каза:
	— Ще ви изпея „Меджи Мърфи“, нея обичам най-много.
	И със своето гърло на преждевременно развито хлапе то изпя следната песен:
P>
	В неделя вечерта удоволствие
	и щастие е за мене, знаете ли,
	да бъда заедно с всички момчета и момичета,
	които работят в града с мене.
	Тогава има песни в стаята, та да закънти къщата.
	Всеки един е добре дошъл
	при Меджи Мърфи.
P$
	Това бе странна, покъртителна сцена. Завинаги обезобразеното гласче на това рахитично дете се разнасяше из голата стая. Мъжът доволно се хилеше. Стъкленото око блестеше от майчина гордост. Изтегнато върху сламеника, бебето смучеше биберона. Ето и изгладнялата хрътка. И всичко това сред безгрижното щъкане на въшките, които пъплеха насам-натам.
	— Това е — изкряска Алфи, щом като свърши. — Хубаво, нали? — И като протегна малката си лапа, получи парите.
	Люси почувства, че гърлото й се свива. Тя не бе за този занаят, наистина не бе за него. Тази неописуема, убийствена нищета я ужасяваше. С мъка се съвзе и се отправи към вратата. След като се сбогува, Люси каза:
	— По същото време идната седмица. — С последно кимване излезе.
	Трябваше да продължава, не бе възможно да се постъпи иначе — такова беше нейното препитание.
	Тя решително почука на съседната врата, която се отвори с изненадваща бързина. Откри се стая, която бе твърде различна от онази, която току-що бе напуснала. Тя бе уютна като огъня, който искреше в огнището, весела като пламъците, които осветяваха порцелановите кученца, поставени върху жълтия скрин. Въпреки беднотата си бе приветлива, подобно на малката пълничка жена, която стоеше на прага с ръце на хълбоците.
	Жената имаше уморен вид, а очите й светеха живи и лукави като ахатови копчета. На косата й бе поставена шапка, а около врата й бе увита яка от проскубана кожа. Люси никога не можа да види това същество без шапка и без проядената яка около врата. Тя ги носеше навън и вкъщи, би могло да се каже, че спеше с тях. Причината за това бе, че на „Бялата улица“ отличителният белег за благородство представляваше именно носенето на подобна шапка — не шал, поставен на главата като качулка — и на кожа, завързана по този начин. Кожата не се сваляше — като проява на последна мода — дори когато трябваше да се подрежда жилището.
	— Пак наемът, нали, госпожице? — каза госпожа Колинс. — Бога ми, едва платиш, и ето го отново.
	— Всеки вторник — отвърна Люси, като наблюдаваше жената и сина й, едно едро момче, завряно посред покривките на леглото в нишата, което хвърляше иззад гърба на майка си радостен поглед.
	— Ах! — каза госпожа Колинс. — Това е денят от седмицата, който най-често се повтаря. — После, като следеше погледа на Люси, извърна глава и извика: — Моят Бен сега е в нощно одеяние, та затова е легнал така. Помислете си, носи само шестнайсет шилинга на седмица, а изяжда двойно.
	Намусена, тя отиде да вземе наемателската си книжка, която въпреки всичките й възражения бе готова на масата заедно с парите. Люси написа разписка за получаването и взе парите.
	— Нали няма да забравите да ме наемете за няколко часа домашна работа, както ми обещахте — продължи госпожа Колинс, като взе и прегледа книжката. — Аз не взимам скъпо: чистенето на стълби и за други работи от този род.
	— Ще ви имам предвид — отвърна Люси. — Несъмнено ще имам нужда от вас, когато синът ми се завърне вкъщи.
	Тя излезе от жилището и похлопа на съседното. Тап, тап, тап, чукаше моливът й на вратата.
	Така обиколи всички врати на този мрачен и отвратителен вход. Надписа нечистите книжки и прибра мазните пари, увещаваше и изискваше, изслуша извинения и оплаквания, чантата й натегна и главата й се замая, защото още не бе свикнала с тази работа. Всяко посещение й отнемаше средно по три минути и тя прекара повече от час и половина в жилищата на първата сграда. Минаваше обяд, когато излезе на уличката. Задачата й обаче не бе приключила, а едва започваше. Без да се колебае, влезе в следващия вход, почука веднага на първата врата, почака и произнесе формулата „Хандерсън и Шоу“. И продължи по същия начин. Какво усилие бе това за нея, размишляваше тя с горчивина, за нея, която някога имаше собствена малка вила, своя прислужница, градина с ябълково дърво, свои теменужки и свои петунии! Въздъхна, премести в другата си ръка тежката чанта с парите, после почука още веднъж настойчиво.
	— Хандерсън и Шоу.
	Това бе сякаш парола, която й отваряше всяка мрачна и зловеща крепост. Почти невъобразимата мръсотия, страшната воня, отвратителното струпване на всички човешки злочестини, рядко просветлявани от някой засмян образ, всичко това постепенно се превръщаше в кошмар.
	Минаваше три часът, когато вече бе пребродила цялата сграда. Би трябвало, разбира се, да отдели един час за обяд, но предпочиташе да завърши без прекъсване работата си. Госпожица Тинто от своя страна също се бе съгласила, че това е най-добрият начин на работа, и го одобряваше със своя благосклонен авторитет.
	Но когато напусна „Бялата улица“ и остави зад гърба си цялата й отвратителна воня, почувства вълчи глад. На края на улицата се качи на един трамвай, който бавно изплува от мъглата със запалени фенери.
	Седна на дървената скамейка и сложи на колене чантата си, мислейки какво би могла да хапне. Тя имаше апетит и бе работила здраво цели пет часа. Прекара през ума си всички ястия, които я изкушаваха, после се реши. След като слезе от трамвая на „Келвинбанк“, влезе в една малка месарница, където вече бе купувала, и поръча овнешки котлет. Месарят, наричан Тът, беше добряк, който вече я смяташе за своя клиентка. Може би той чувстваше, че го следи с поглед, когато въртеше сатъра. Накрая котлетът излезе превъзходен, над теглото, което заплати, и й бе предложен по най-учтив начин.
	При близкия бакалин купи за два пенса картофи, а после хляб от хлебаря.
	Не беше удобно да носи пакетите и чантата, а хлябът бе лошо увит във вестник, който се разтваряше. Но в края на краищата тя трябваше също да се нахрани, а видът на така натоварена жена не бе рядкост на „Улица на цветята“.
	В сравнение с онези, от които току-що бе излязла, нейното жилище излъчваше тиха и успокоителна самота. Тя го огледа. Засега не беше много зле.
	Първата й грижа бе да отиде, все още облечена, в банята и да изтърси дрехите си. Бълхите представляваха напаст, но беше невъзможно да бъдат избягнати по „Бялата улица“. Три скочиха във ваната и тя с мъка успя да се отърве от отвратителните гадини.
	Като излезе от банята, изми лицето и ръцете си на чешмата. Окачи връхната си дреха и шапката, запали газовия отоплител и започна да приготвя котлета. Цяла тегоба бе извършването на тези приготовления, но нямаше друг избор. Въпреки всичко, докато очакваше, миризмата на печеното месо изостряше още повече апетита й. Когато бе опечено по неин вкус, тя седна на масата и го изяде със задоволството на изгладнял човек. Несъзнателно се поздравяваше, че е избрала господин Тът за свой доставчик. Топлата храна й даде самочувствие. Беше удивително как това скромно ядене възстанови силите й. Несъзнателно изразът й се промени. Обстоятелството, че се бе освободила от дневната си работа, я караше да изпита задоволството на изпълнен дълг. Инстинктивно мисълта й се насочи към нейния син, което бе винаги признак на добро настроение.
	Щом свърши, остана на мястото си още за миг замислена. Би било приятно да не излиза човек в тази мъгла, си каза тя. Но след като хвърли поглед към стенния часовник, със съжаление стана. Остави съдовете неизмити, защото в шест часа трябваше да се върне.
	Тръгна с вечната си чанта. Това я отчайваше, но нямаше друг начин. В четири и половина пристигна в бюрото, където госпожица Тинто я посрещна с думите:
	— Каква мъгла! Трябваше да държим лампите запалени през целия ден.
	— Не е толкова страшно вътре — отвърна тихо Люси, — но навън е наистина ужасно. Доволна съм, че свърших.
	Госпожица Тинто кимна в знак на съгласие и като протегна ръка да поеме чантата, заяви:
	— Доволна съм, че свиквате с работата. Тя изглежда трудна само в началото.
	За миг Люси остана мълчалива. Отново си представи цялата сграда, която вонеше на мръсотия и нищета, и тогава каза с лека горчивина:
	— Кой е собственикът на тези сгради… тези, които обиколих днес?
	— Собственикът? — отвърна с известна изненада госпожица Тинто. — Това е някой си Тъли. Той е притежател на магазина на Олстън стрийт. Живее в Ралстън близо до нас. Да, нарича се Тъли. Защо задавате този въпрос?
	— Мисля си — отговори Люси. Тя си спомни споменатия златарски магазин, чийто рекламен часовник, закрит с решетка, беше изработен от сребро. Но точно на ъгъла на другата улица над един вход за прислугата се четеше зловещият надпис: „Трите медни топки“. — Ако някога срещна този господин Тъли — заяви с горчивина, — ще му кажа какво мисля за него.


>>	XV

	Люси се отправи бавно към края на перона. Очакваше с привидно спокойствие, което едва прикриваше нейното нетърпение. Топлото юнско слънце вече бе слязло ниско. То светеше през дрезгавината над града и изпълваше централната гара с янтаров блясък, който позлатяваше предметите и наподобяваше мираж, едновременно заслепяващ и далечен. Срещу нея, подчертано от един закръглен покрив, част от откритото небе блестеше с тайнствено великолепие. Някакво обаяние се криеше в това чудно осветление, което заслепяваше и привличаше чрез своите зашеметяващи лъчи.
	Очакваше Питър. Госпожица Тинто, с онази грубост, която прикриваше нейните внезапни изблици на великодушие, й беше заповядала да напусне бюрото в четири и половина часа, да изтича вкъщи, за „да се разкраси“ и да пристигне навреме за влака, който тръгваше в три часа от Лафтаун. Всъщност тя бе пристигнала по-рано. След като задъхана беше тичала, един чиновник й каза, че експресът имал пет минути закъснение. Но докато се разхождаше, за да сдържи нетърпението си, прозвуча свирка. В тази приятна светлина дългото туловище на влака, описвайки крива линия с бучене, уморено забави ход и най-после спря, като за сетен път изпусна пара. Тя стоеше с напрегнато лице и търсеше с оживен от вълнение поглед. Веднага го съзря как слезе от купето и си проправяше път към нея. Той вече не бе онова малко момче, което някога бе водила за ръка по същия този перон, а по някакво чудо на времето и на съдбата — очарователен младеж, който крачеше с увереност, без да има нужда да го води. Не помръдна и неподвижно го дебнеше с трепетна усмивка на устните и в очакване да я забележи. Тогава тази усмивка се разпростря по цялото й бледо лице, което мигом се преобрази.
	— Ей, мамо — извика той, разтревожен поради закъснението на влака.
	Прелестта, с която я поздрави, като повдигна шапката си, я възхити. Когато го прегърна, внезапно почувства слабост.
	— Ето че се завърна, Питър.
	— И се завърнах за добро — каза весело той. Този път го погледна сериозно и внимателно, а той й се усмихна със същата простодушна наивност, както в своето детство.
	— А моят багаж? — запита най-сетне.
	— Да, твоят багаж — каза тя, като се обърна.
	Той непринудено я хвана за ръка и те се отправиха към фургона. Люси почувства, както някога, че тръпка на телесно щастие със сладостна нега пронизва цялото й тяло. Тази радост, че отново го е намерила „за добро“, както каза той, беше невероятно силна.
	— Ето го — извика той.
	Пред тях на перона се намираше познатият куфар, но не вече изящен, а напукан и с пожълтелите, но все още четливи инициали. Колко дребна изглеждаше Люси в сравнение с него! Някога, когато се изправяше, изглеждаше по-висока. Показвайки един носач, той извика:
	— В коя кола да го отнесе?
	Тя се поколеба и с известно усилие можа да каже:
	— Смятам… да, мисля да оставим, за да го докарат с пощенски камион.
	— Но, мамо — каза той, като повдигна вежди, — все пак трябва да го отнесем с нас.
	— Ние ще вземем трамвая — каза тя разсъдливо. — Това наистина е по-удобно за нас.
	Люси окуражително кимна и отиде спокойно при един носач, за да му даде указания за доставянето на багажа. Като затваряше чантата си с едва доловимо повелително движение, тя се върна и каза живо:
	— Решено. — Докато вървяха към изхода на гарата, добави със същия тон: — Съжалявам, че не присъствах при твоето сбогуване в колежа. Надявам се, че това не ти е било неприятно.
	— О, не, съвсем не.
	— Доволна съм още, че си имал такъв успех.
	— Би трябвало да свикнем засега — отвърна той, сякаш мислеше за съвсем друго нещо.
	Те мълчаха, докато стигнат до Йънг стрийт и докато очакваха трамвая, мълчанието продължи, докато се качиха в червения трамваен вагон и седнаха на тясната дървена пейка. Едва когато кондукторът продупчи билетите им, Питър каза тихо:
	— Ти не си ми писала, мамо, много за… за промяната. Ти ми разправи историята с госпожица Хокинг и ми каза нещо за новото положение, но какво е то всъщност?
	— Нищо важно — заяви тя с безгрижен вид. Знаеше, че трябва да му обясни всичко, но бе решила да му спести на всяка цена мъчителните подробности. — Ние вече нямаме толкова, колкото е необходимо за нормален живот, мили мой, но ще изкараме… ще изкараме някак.
	— Това няма да окаже влияние за моето… за…
	— О, не — прекъсна го тя с увереност. — Това ще го постигнем, каквото и да струва. Може би няма да намериш жилището ни така… така приятно — това бе подходяща дума, — както в Ардфилан, но можем да се задоволим с него за известно време. Ще бъдем заедно и скоро работата ще се оправи.
	— Разбирам — каза той. Лицето му се проясни и той устреми поглед напред.
	Когато стигнаха на ъгъла на улица „Келвинбанк“, Люси се надигна.
	— Ето ни — извика тя живо. — Във всеки случай за тебе е твърде близо дотам.
	Отправиха поглед към сградата, която тя сочеше: дълга сива постройка, с кула в средата, издигната на върха на хълма над парка „Келвингроув“. Осветена в горната си част от слънчев лъч, студената и строга багра на камъка изчезваше и готическите скулптури на кулата придаваха особено богатство и изящество. В този миг това представляваше възхитително зрелище. А за Люси бе нещо повече: страстен подтик, надежда, вдъхновение, което се отразяваше в очите и проясненото й лице.
	— Това не те ли насърчава? — възкликна тя внезапно с блеснал поглед.
	— Там е — съгласи се той важно. Но изразът на лицето му не бе същият, както на неговата майка: по-замислен и по-унесен, вътрешно пресмяташе, поради което погледът му ставаше изпитателен, лишен от чувство, почти надменен.
	— Когато свърша там, ще бъда добре подготвен, за да поема пътя си.
	Тя му отправи още една усмивка, после започна да слиза по стъпалата на трамвая.
	Обзета от внезапно безпокойство, пое пътя към „Улицата на цветята“. Никога, казваше си с отчаяние, улицата не е била така безлична и жалка. Донякъде самата тя се чувстваше отговорна за ужасния й вид, а така би желала Питър да я види спокойна и уютна. Топлата вечер бе привлякла навън всичките обитатели. Деца играеха и подскачаха по плочниците, а по-малките се боричкаха и раздърпани и разголени, вадеха на показ нечистите си долни дрехи. Те се смееха, кряскаха, биеха се и с най-голямо удоволствие произвеждаха страшен шум. Пред входовете стояха жени със скръстени ръце и развързани езици и бъбреха неспирно, като оглеждаха минувачите или гъмжилото дечурлига. По отворените прозорци се мяркаха мъже със запретнати ръкави, които пушеха лули или четяха вестници и от време на време със задоволство отпиваха бира или пък плюеха навън. На ъгъла на улицата на „дансинга“ кипеше живот. През вратите, широко отворени заради горещината, се дочуваше тътренето на подметките и ударите по клавишите на пианото, ритмичното пляскане, с което учителят по танци отмерваше ритъма.
	Пред залата се бе насъбрала тълпа момчета с приведени рамене и нахлупени каскети. В ъгъла на устните им висяха фасове. Когато Люси и синът й минаха, те ги изгледаха, а после избухнаха в смях с онази жлъчност, която дава богатият опит.
	— Ужасно е, мамо — каза Питър с променен глас. — Не съм си представял… не, наистина, не съм имал представа за подобен квартал.
	— Невинаги е така… така оживено като сега — отвърна тя тихо.
	— Оживено! Не се отнася до оживлението… Всичко тук е отвратително, ужасно…
	Тя не каза нищо и продължи да гледа вторачено пред себе си, докато стигнаха входа на №53. Изкачиха се по стълбите и Люси отключи вратата на жилището.
	— Ето ни и нас! — извика тя с привидна веселост, която съвсем не съответстваше на безпокойството в погледа й. — Не е нещо особено, но сме си у дома и това е най-важното.
	После затвори вратата и го последва във вътрешността на жилището.
	— Ето твоята стая — обясни му тя. — А това — посочи кухнята, — това е малката стая, където спя аз.
	За Питър бе нужен само един миг, за да си даде сметка за положението на нещата.
	После обърна към Люси слисаното си лице.
	— И сега ние живеем тук, така ли? — попита той с недоверие.
	Тя кимна утвърдително. Беше свикнала с това жилище и не предполагаше, че Питър ще посрещне така зле промяната. Бе сторила всичко, каквото можеше да подобри вида на квартирата — постави нови пердета на прозорците, изтърка мушамата на масата, за да светне. В края на последната седмица дори бе измила тавана.
	— Но тук няма почти нищо — каза той глухо. — Едно легло и шкаф в моята стая, а в другата, така да се каже, нищо. Кънти като в празна къща.
	Люси бавно почервеня и лицето й потъмня.
	— Ние няма да останем тук завинаги — заяви тя, — пък и аз постепенно ще купя други мебели.
	— Наистина е ужасно, мамо, че трябва да се живее тук, в това отвратително жилище… в този жалък квартал.
	— Това е всичко, което можах да направя. Засега трябва да се задоволим с него. Но ние имаме надежда и можем напълно да се уповаваме на бъдещето, трябва много добре да използваме сегашното положение чак докато стане възможно да се преместим другаде.
	— Добре — изрече той, като седна и я погледна, — след като казваш, че трябва.
	— Такава е истината — възкликна тя и лицето й изведнъж се проясни. — Добре знаех, че ще бъдеш разумен, а ще се почувстваш по-добре, когато изпиеш чаша чай.
	Той погледна към масата, където всичко вече бе приготвено, после отвърна на майчината си усмивка, макар и с оттенък на съмнение. Споменът за уличната тълпа… това можеше да убие апетита за ядене.
	Но когато се настаниха на масата, той яде с удоволствие. От време на време обаче хвърляше тревожен поглед към майка си и към стаята.
	— Във всеки случай — каза най-сетне — трябва да призная, че ти си чудесна готвачка.
	— Почакай и ще видиш как ще те храня, когато станеш студент. — Мисълта за прекрасните ястия, които щеше да му приготвя, пробуди у нея горещ майчински порив. — Ще останеш доволен, че си се завърнал при мен.
	— Да, всичко това е много мило — продума бавно той, като се извърна, — но нека поразмислим по-сериозно. Ти имаш надежда, но… знаеш ли какво може да се случи с тебе?
	— Ще се справя — отвърна тя рязко с онази увереност, за която той я упрекваше. После замълча и внезапно го запита с променен глас: — Но ти — ти не мислиш ли, че може да получиш една…
	Питър прекъсна думите й, преди тя да ги произнесе:
	— За това не се съмнявам ни най-малко. Аз ще стигна до университетската скамейка. Проучил съм всичко основно, до последната подробност. — След малко отново поде, сбито и уверено, така че я накара да трепне: — Брат Уилям ми даде всички сведения за университета. Разноски — трийсет лири средно за година. Книги и разни пособия, да поставим общо пет лири. За посрещане на тези разходи има фонд „Карнеги“ и, разбира се, стипендия. Мога да избирам между двайсет стипендии и съм убеден, че с лекота ще получа която и да е. Това представлява по двайсет и пет лири годишно за пет години. Приход шейсет лири — а разход, да кажем, общо взето, четирийсет. Накрая ми остават двайсет лири за дрехи и дребни разноски.
	— Това е чудесно, Питър, просто чудесно.
	Люси беше изненадана от неговата осведоменост, очарована бе също от онази близост, в която ги свързваше общото дело.
	— Да, това е добре — отвърна той с усмивка, — но има и друга страна на въпроса.
	— Аз казах, че ще успея — рече тя, като потъркваше челото си.
	— Думите ти нямат никакво значение — отвърна рязко той. Този къртовски труд е напълно безсмислен.
	— Но и къртицата достига до светлината — отговори тя сериозно. Питър охлаждаше нейния жар.
	— Да, но как? Ето въпроса. Трябва да се преживее в продължение на пет години, ти знаеш това, и точно на тебе се пада тази задача. — С изразителен поглед й посочи несгодите на жилището, оскъдните прибори на масата. — Кажи ми откровено, колко печелиш?
	Тя се поколеба, все още смутена.
	— Кажи — настоя той. — Колко ти остава, след като платиш наема на този приказен дворец?
	Тя вдигна очи към него и отговори спокойно:
	— Осемнайсет шилинга седмично.
	Лицето на Питър мигом се отпусна, на своя ред той я погледна с удивление и прошепна:
	— Осемнайсет шилинга седмично… по-малко от петдесет лири годишно, за да живеем двамата и да се обличаш… — И добави с рязък и язвителен смях: — И да плащаш ложата си в операта… това е просто лудост, мамо.
	— Аз ти казах, че ще се справя — заяви тя твърдо.
	Питър поклати глава и повтори:
	— Това е направо лудост. Това е напълно невъзможно и зная какво говоря: аз зная, че две и две прави четири. Не може човек просто да се впусне в подобно начинание. Ти, мамо, отначало не си размислила. Погледни например как си продала мебелите си. Ако тогава бях на шестнайсет години, а не хлапе, никога не бих ти позволил. И после тази дребна история с госпожица Хокинг… могла си сигурно да предвидиш… — Той се спря, за да подчертае казаното. — Но човек не може нищо да постигне, когато се заинати.
	Възмущение задуши Люси, когато усети горчивата неправда на тези думи, това поведение на съдник, и то след усилията, които бе положила да го възпита в колежа, след като бе направила всичко възможно, след като се бе борила, за да запази собствената им независимост. Само собственият й син би могъл да й говори така, без да си навлече съкрушителния й отговор, пропит от ужасен гняв:
	— Трябва да ме оставиш да сторя онова, което смятам за уместно.
	— А какво ще спечеля аз, след като всичко съм подредил, ако ти с твоето упорство го разваляш? — заяви той буйно. — За какво ти е да имаш богати роднини, ако не им поискаш помощ и подкрепа?
	— Ще изпълня дълга си — отговори тя решително, — и то без тяхна помощ.
	Той я погледна отчаяно, развълнуван, че я вижда така непреклонна, и продължи с плачевен глас:
	— Не виждаш ли, че занапред цялата тежест пада върху мене? Че аз ще трябва да изведа двама ни от тази зловеща дупка, нещо, което би обезверило дори светец?
	Той наистина бе отчаян.
	— Не плачи, Питър, мили мой — извика тя, смутена от тези неочаквани сълзи. Въпреки ръста и неговата увереност той все още бе нейното малко момче, детето, което притичваше да се сгуши в полите й, за да се утеши. Сладостта на тази мисъл след дългата раздяла изведнъж породи у нея по необясним начин желанието да му отстъпи.
	— Ще обмислим това — каза тя, за да го успокои, като взе ръката му в своите ръце. — Ще прескоча може би до Ричард или Едуард, за да видя какво ще кажат те.
	— Трябва да идеш при тях — каза той, като подсмръкна за сетен път, — казвам ти, това е единственият изход.
	— Да, да, имай ми доверие, мили мой.
	Неговият плачевен вид, тази скръб, която напомняше така слабостта на Франк, това настойчиво и безпомощно поведение, това така сладко единение с нея, което тя си пожелаваше да трае вечно, всичко я вълнуваше и й вдъхваше желание да го покровителства. Люси го утеши, почувства го особено близък и в дъното на нейното същество се надигна обичта й.
	— Глупаво е, че така се разкиснах — извика той засрамен. После, опитвайки се да се пошегува, добави: — Няма да се повтори.
	Тя стисна ръката му и каза:
	— Ти си уморен, детето ми, ще ти приготвя леглото.
	Люси влезе в голата стая, в тази карикатура на спалня, а след миг той я последва. Питър отиде до прозореца и надзърна навън в настъпващата нощ.
	— Погледни, мамо — каза след малко, — оттук се вижда.
	Тя застана до него, проследи погледа му и го прегърна.
	Осветена от сетния лъч на залязващото слънце, отсреща се издигаше сградата, към която бяха отправени техните въжделения и надежди. Мрачна в този час, тя им се виждаше внушителна и дори величествена, сякаш властваше над бедния и мръсен квартал. Светлините от професорските жилища очертаваха короните на дърветата. Докато съзерцаваха, тежките удари на камбаната отброиха часа. Малкият университет без голямо име се издигаше над печалния провинциален град, а двете простосмъртни същества го гледаха от жалка стая. Всъщност това бе обикновена гледка, гледка без значение. Но странно, в нея имаше нещо съдбовно. Това бе мъчителен миг. Сърцето на Люси се пръскаше. Погледът й, зареян в далечината, се спря на една бледа звезда, която мъждукаше сред забулващото се в мрак небе.


>>	XVI

	Люси обмисля въпроса, докато й прилоша… и докато почувства, че заслужава да бъде обвинена в глупост. Разнищваше тази мисъл през цялото време, докато обикаляше квартала. Помисли да поиска съвет от госпожица Тинто, но после се отказа, като съобрази, че тя живее в Ралстън и познава брат й или поне е чувала за него. Във всеки случай Люси бе решила, че ако поеме тежката задача да предприеме нещо, би трябвало да се обърне именно към Ричард. Едуард не разполагаше с достатъчно средства, за да изпълни нейните желания, бе й отмилял и не можеше да разчита на него.
	От която и страна да разглеждаше въпроса, за нея бе ужасно изпитание. Да поиска за себе си — това не биваше и да мисли, но да моли заради Питър — бе унижение, на което може би трябваше да се реши.
	Така един съботен следобед през юни Люси неохотно вървеше по пътя, който водеше от гарата на Ралстън към къщата на Ричард. Тя стигна зелената ограда от ковано желязо и влезе в градината. Докато вървеше по добре пометената алея, забеляза, че след последното й посещение градината е променена. Моравата бе превърната в тенискорт, редица млади липи бяха насадени, за да хвърлят сянка, а малката оранжерия беше прясно боядисана. Тези доказателства за благоденствието на Ричард й вдъхнаха смелост и тя смело позвъни.
	Една слугиня я въведе в салона и тя седна близо до прозореца в очакване. Имаше на разположение пет минути и внимателно огледа мебелите, тапицирани с плюш, абаносовото пиано, голямата саксия с бегония и многобройните снимки над камината. Една нейна снимка заедно с Питър бе поставена на видно място сред останалите и тя сериозно се усъмни дали Ева не я бе сложила специално за случая. Люси не обичаше Ева — признаваше си го откровено — и фотографията говореше за притворна любезност, за която само снаха й можеше да бъде отговорна. Люси вече започна да мисли, че са я забравили, когато влезе Ева с протегната ръка, шумно, готова да се извини.
	— Много съжалявам, че те накарах да чакаш, Люси — избъбри тя. — Почивах си след обяда, аз винаги си подремвам, знаеш. Намирам, че това ободрява така добре, а се страхувам… — Тя замълча. Ева имаше обичай да прекъсва фразата, когато й бе изгодно, и да насочва разговора в друга посока, така че с нея човек внимателно трябваше да следва своенравните пътища на мисълта. — Децата — продължи тя — отидоха да играят голф. Те много ще съжаляват, че няма да те видят.
	— Аз също съжалявам, отдавна не съм ги виждала — отговори Люси, като се усъмни дали не ги бяха отстранили предвидливо от бедната роднина.
	— Цяла вечност не си идвала — поде Ева с укор. — Ще позвъня за чай.
	Тя наистина позвъни с изискано движение на малките си грижливо поддържани ръце. Донесоха чая върху поднос сребърни прибори, фини порцеланови съдове и фруктиери с много подразделения. Във всеки случай в приборите за чай на Ева не липсваше нищо. Люси потръпна, когато внезапно си припомни за своя сервиз от керамични чаши, купени на Шотландския пазар, и прехапа устни.
	— Питър върна ли се при тебе? — попита Ева, като поднасяше кейка.
	— Да, върна се.
	— Той бе толкова мил като малък… спомням си го. Виждаш ли, ние имаме тази негова снимка. — И с малкия си пръст любезно посочи камината. — Завчера я поръчах при Анан.
	— Наистина?
	— Ричард поиска.
	— А, да — отвърна Люси, която се дразнеше от излиянията на своята снаха, така че отговаряше грубо и кратко като ехо. Самата Ева съвсем не се стесняваше и никога не се обиждаше. Умееше умело да се хлъзга по леда, непрестанно правеше завои и се пазеше да не приближи до ръба, където може да има опасност.
	След известно време вратата се отвори и влезе Ричард. Видът на брат й стопли сърцето на Люси. Знаеше, че той никога не бе изпитвал към нея някакво дълбоко чувство. Тяхната природа беше противоположна като двата полюса, а през последните години още повече се бяха отдалечили един от друг. Но въпреки всичко той беше неин брат и роднинството все още имаше за нея изключителна стойност.
	— Все закъснява за чая — промълви Ева, после се отправи към Люси и обясни нежно: — Имаше работа в кабинета си. Ах, боже мой, тези постоянни дела! Трябва да се бори непрестанно, за да свързва двата края.
	— Изглеждаш добре — каза Ричард, като взе чашата си с чая.
	— Наистина има много добър вид — потвърди с готовност Ева.
	— Напоследък страдах твърде много — каза Ричард, като отпи една глътка, скован във високата си яка. — Лекарят твърди, че било артрит, но се съмнявам, съмнявам се много.
	— Това е от преумора, скъпи. — Цялото поведение на Ева издаваше несдържано затрогващата загриженост на съвършената съпруга. После, като се обърна към Люси, доверително добави: — Знаеш ли, че му предстои назначение на вакантно място — парична облага, разбира се — и никой друг не го заслужава повече от него.
	— Това наистина е чудесно — осмели се да каже Люси.
	Забеляза, че Ричард е станал по-официален, по-придирчив. Той седеше на стола си с такъв тържествен вид, сякаш вече бе облякъл одеждата на държавен служител.
	— Не трябва да се вярва на всичко, което Ева разказва за мене — рече той снизходително.
	— Но ти го заслужаваш, съкровище. Такава чест!
	— Ще видим. Може и да откажа. Не искам и да зная за почестите, които не дават достатъчно средства в тези трудни времена.
	Последва кратко мълчание, след което Ева с проява на съвършена съобразителност се надигна и каза с любезна усмивка:
	— Аз сега ще ви оставя сами, имате да си кажете куп неща. — И напусна салона с бързина, която изглеждаше предварително обмислена.
	— Е, Люси, не сме те виждали често в последно време — каза Ричард, щом като жена му излезе. — Къде ходиш?
	Люси почувства облекчение. Тя се страхуваше, че трябва първа да премине към същината на въпроса, та каза с признателност:
	— Тъкмо за това съм дошла да те видя.
	Той потърка черните си вежди в знак на съгласие:
	— Със съжаление узнах, че си загубила мястото си при Ленокс. От друга страна, добре си сторила, като постъпи на тази… тази друга служба. Много смело от твоя страна, много смело. — И като помълча, изрече с делови тон: — Но защо не си се омъжила отново? Това би опростило всичко.
	— Не зная — отвърна смутено тя.
	— Та… та ти все още си твърде представителна.
	— То е, смятам, защото не ми се е предоставил случай.
	— Това е природен закон — отвърна той, като овлажняваше червените си устни. — Ние с Ева сме извънредно щастливи… да, уверявам те.
	— Но аз съм щастлива с Питър, само… да го видя, че е намерил своя път в живота.
	— Естествено — потвърди той тържествено.
	Неговата необичайна благосклонност я насърчи. Тя събра цялата си сила и предпазливо изрече:
	— Отдавна не сме се виждали, Ричард, и може би това е моя грешка. Но сега, след като Питър завърши училището, аз бих искала да имам твоя съвет и твоята подкрепа. Искаш ли да ми помогнеш за сина ми?
	— Ще ти помогна — отвърна той без колебание.
	— Ще ми дадеш подкрепата си за Питър?
	— Ще сторя това, което мога — уточни той.
	Люси отдъхна.
	— Благодаря, Ричард — каза тя, без да прикрива вълнението си. — Това е много мило от твоя страна. Не можеш да си представиш какво ми струваше да дойда тук. Не е в природата ми да прося, но трябва да бъда подпомогната малко, за да дам възможност на Питър да следва в университета.
	— Университета! — Загубил обичайното си спокойствие, Ричард поривисто скочи от стола: — За бога, какво говориш?
	— Да, такива са намеренията ми — измърмори тя. — Искам той да следва медицина.
	— Да го пратиш в университета… и то да учи за лекар! — Той загуби гордото си държание и я погледна уплашено. — Трябва да си загубила ума си.
	— Той имаше добър успех, Ричард — каза Люси отчаяно. — Може да получи стипендия. Винаги съм искала да има някаква свободна професия… желая да следва медицина.
	— Ти не говориш сериозно — повтори той бавно, като повдигна отново гъстите си вежди.
	— Съвсем сериозно говоря — настоя тя упорито. — Трябва да му дам възможност да намери щастието си.
	Ричард има достатъчно време, за да се съвземе; след като дойде на себе си, навъси вежди:
	— Но, скъпа моя Люси — поде със строг и наставнически тон, — ти наистина не си даваш сметка какво говориш. За щастие аз те разбирам. Но ти никога не би могла да дадеш на сина си такова скъпо образование дори с помощта, която бих могъл да ти осигуря. Аз не съм богат и съм длъжен да мисля за своите деца. — Погледът му стана пронизващ и той се приведе напред. Люси напрегнато го наблюдаваше. — Знаеш, че Чарлс учи при Кидостоп. Това струва скъпо. Мога да те уверя, че освен това трябва да мисля за изкуството на Вера. Тя има изключително дарование. Засега следва, но майка й желае тя да отиде в Париж, ако имам средства да я изпратя. Виждаш, Люси, че не тъна в злато. Нашата къща или нашият начин на живот да не те заблуждава. Ние сме задължени да го поддържаме; положението ми го налага. — Той махна с ръка в знак на възмущение. — Аз не съм суетен и предпочитам да водя по-скромен живот.
	— Ти обеща да ми помогнеш — подхвърли Люси, щом като той млъкна.
	— Да, да — увери той, — според моите възможности. Имам известно влияние. Бих могъл да настаня Питър на чиновническа служба например.
	— Запази за себе си чиновническото място — извика тя с горчивина. — Аз не търся такава подкрепа. Моят син е способен да върши много по-достойни неща.
	За миг той я изгледа, после каза надуто:
	— Останала си все същата.
	— Не съм се променила толкова, че да изпратя единствения си син в някаква чиновническа кантора — отговори тя разярено, — докато твоите деца разполагат с всичко, каквото поискат.
	— Нека семейство Мур направят нещо за него — отвърна той. — Джобовете на онзи кръчмар са пълни с пари.
	— Не желая неговата помощ — каза тя грубо, — нито пък, позволи да ти го кажа открито, не желая повече и твоята помощ!
	— Нима не я искаш?
	— Не! — Думите й прозвучаха като изстрел.
	Той се вгледа в Люси, като си играеше с верижката на часовника, после несъзнателно я изпусна:
	— Още тогава те разубеждавах да не влизаш в това семейство, предупредих те, че ще съжаляваш.
	— Как оцених тогава твоите предупреждения? Не по-различно, отколкото днес. Не съжалявам за нищо.
	— Добре, поне не можеш да твърдиш, че за сетен път не съм изказал мнението си. Лудост е да се мамиш с мисълта за университета. Просто нямаше късмет, следователно трябва да следваш участта си.
	— Ще видим — каза тя, като си слагаше ръкавиците.
	— Бъди разумна — продължи той. — Защо винаги заставаш срещу течението? Ще загубиш устойчивост и ще се удавиш. Аз ще ти окажа помощ, като намеря на Питър прилична служба и заплатата му ще бъде за тебе ценна добавка. Престани да тичаш подир недостижимото и се задоволи с онова, което имаш.
	Люси закопча ръкавицата си и се изправи рязко. Лицето й беше бледо и безизразно. Каза с трептящ глас:
	— Ще видиш на какво съм способна.
	Той несръчно се изправи и извика:
	— Не ставай смешна, Люси. — Вълнението й беше малко нелепо и чувствата й съвсем не съответстваха на положението. — Послушай разума, откажи се от невъзможното.
	— Довиждане, Ричард.
	Ръката й трепереше от вълнение.
	Той я изгледа и студено вдигна рамене:
	— Естествено, ако желаеш да играеш мелодрама, никой не може да ти попречи.
	Вратата се отвори. Влезе Ева с очарователна усмивка и изчурулика:
	— Наистина ли мислиш да си тръгваш, Люси? Стоя съвсем кратко време.
	— Страхувам се, че се застоях твърде дълго — отвърна Люси сурово.
	— Съжалявам, че не можеш да останеш на вечеря. Имах намерение да набера цветя от градината — заяви с нежен глас Ева, като се отправяше към вратата.
	Цветя, помисли си Люси. Тя бе молила за хляб, а й предлагаха цветя. Един ден тя „ще подари“ цветя на Ева. Сдържа се, каза „довиждане“, но когато слизаше по така грижливо отъпканата градинска алея, бузите й пламтяха от възмущение. Горчивината на претърпяното унижение я задушаваше. Унижи се и какво постигна? Ричард, който имаше възможност да настани сина си като съдия и да изпрати дъщеря си в Париж, бе предложил на Питър чиновническо място и бе съзрял в обичта й към това дете нещо смешно. В този момент сигурно вече разказваше на Ева случката, разискваше я с жена си и вероятно двамата я порицаваха единодушно. Устните й трепереха, тя вървеше като заслепена. Разбира се, именно Ева бе причината за всичко, обноските на Ева с нейната отвратителна веселост оказваха своето коварно влияние върху Ричард. Люси сякаш дочу кръшния смях на снаха си, когато разказва тази история, и потръпна от срам.
	Докато пътуваше обратно, успя да си вдъхне свирепа решителност. Люси влезе в жилището си на „Улицата на цветята“ разтреперана от решителност. Синът й я очакваше, оцени тя доволно, не като се развлича на игрището за голф, а задълбочен в четене. Като си наложи спокоен тон, доколкото позволяваше голямата й възбуда, тя попита:
	— Смяташ ли, че можеш да получиш една от стипендиите, за които ми говори?
	Той вдигна очи, изненадан от треперещия й глас:
	— Да, мамо — отговори, — но дали чичо Ричард не…
	— Не се безпокой — подхвърли тя трескаво. После с усилие се овладя и го погледна с нежност: — Искам утре да се запишеш — рече вече спокойно. — Ти ще получиш стипендия, детето ми, и аз ще направя за тебе всичко, каквото трябва.
	В тези думи наистина имаше нещо мелодраматично! Тя искаше да се докаже на Ричард с неговите две некадърни деца и особено на Ева. Да, следващия път, когато Ева отново щеше да избухне в смях, тя ще бъде в състояние да й отговори със спокойна и презрителна усмивка. Пред очите й се изправи видението на бъдещето и Люси стисна зъби с онази свирепа мощ, която й даваше нейната решителност.


>>	XVII

	Ключът й дори не изтрака, когато предпазливо го пъхна в бравата. Тя влезе толкова внимателно, колкото й бе възможно. В малкия вход, едва осветен от стъкления отвор, постави кожената си чанта, вече не прословутата чанта за събиране на наемите, а чанта за продукти, купена неотдавна на Шотландския пазар. После свали връхната си дреха и шапката, окачи ги на закачалката и влезе спокойно в страничната стая.
	Питър работеше, облакътен на масата, подпрял глава с двете си ръце, като несъзнателно рошеше косата си. Наведен над купчината книги и листове, които поглъщаха вниманието му, той не забеляза присъствието на майка си. Тя не му се обади и се зае да приготвя чая. От време на време хвърляше поглед към приведения му гръб. Вече три седмици продължаваше тази упорита работа и гледката на неговия приведен силует я вълнуваше дълбоко. Когато приготви чая, тя се спря и рече тихо:
	— Може ли сега да взема масата, Питър?
	— О, мамо — отвърна той, като вдигна глава, сякаш я забелязваше едва в този миг, и като се обърна, добави: — Смущаваш ме.
	— Мога да почакам още пет минути, ако желаеш — прошепна тя.
	— Е, добре — каза той любезно. — Изобщо този следобед ми беше много изтощителен.
	Стори й се бледен. Люси пренесе книгите му, като внимаваше да не обърне някоя страница, и ги сложи върху добре измития дървен сандък, наричан сега за по-голяма важност „скрин“. Той остана още един миг, после стана и се заразхожда из стаите с ръце в джобовете. Докато поставяше покривката и приборите, тя го чуваше, че се разхожда надлъж и нашир в съседната стая и мърмори високо думи и термини, които бяха неразбираеми за нея.
	— Готово — извика весело. — Чаят е сервиран. Тук няма нужда от гонг — добави тя на себе си.
	— Чудесен квартал е този наистина — заяви той, като влизаше. След като бе превъзмогнал първото си слисване, вече не беше толкова язвителен към онова, което го заобикаляше. — Гледах децата на улицата. Играеха футбол с една консервена кутия.
	Той седна и взе парче препечен хляб.
	— Струва ми се, че няма скоро да го сменим.
	— Добре — съгласи се тя, като му подаде късче печена риба, — такова нещо ще си приготвим в близките дни.
	— Отнеси се за това до мене — каза той убедително. Замислено разбърка чая си, после взе вилицата и ножа и каза с добро настроение: — Още малко риба.
	— Мислех, че това ще ти хареса — рече живо тя. — Отидох да търся чак на пазара, не ме плаши разстоянието, а и цените там са по-изгодни. От друга страна, това е подходяща храна за тебе, докато работиш. Казват, че било превъзходно за мозъка.
	— Много ме е грижа за мозъка — каза той тихо, а това й напомни подигравателния тон на Франк, — важното е, че е вкусно… — И той пое голяма глътка. Почти бе свършил, когато вдигна очи и внезапно каза: — А къде е твоята храна? Ти не си яла.
	— Знаеш, че не обичам риба — отговори тя с усмивка. — Освен това пих кафе и ядох сладки. Отидохме при Чизъм заедно с госпожица Тинто на път за бюрото. Това ми пресече апетита.
	Питър я погледна недоверчиво, като слагаше в уста последната хапка. Подозираше, че нейната веселост е престорена.
	— Добре — рече той, — ако смяташ по този начин да измъчваш стомаха си.
	Този упрек му бе отправян често в детството, а сега той го отправяше към нея. Люси се усмихна, като видя, че взе „Ивнинг Нюз“ и отвори вестника на червените спортни страници. Той зачете, отначало без нищо да каже, после пипнешком намери чашата си, отпи глътка чай и рече:
	— През тази година „Уест“ ще има успехи. Екипът им съвсем не е лош.
	— Наистина — каза тя, за да покаже интерес.
	— Чудесен е, помни какво ти казвам.
	Люси не можеше да различи футболист от дискохвъргач, но онова, което я интересуваше, бе оживлението, оцветило бледото лице на сина й. Бе очарована, че така сърдечно разговаря с нея, като й разяснява без стеснение своите пристрастия и предпочитания. Докато той четеше, Люси пиеше чая си на малки глътки и го наблюдаваше с усмивка. Питър изведнъж извика:
	— Чуй, мамо, струва си да го чуеш.
	Да, тя, неговата майка, във всеки случай бе доволна.
	Най-сетне той пусна вестника на земята, прозя се и се протегна.
	— Това няма да ме постави на първо място в списъка. Въпреки всичко цял ден съм зубрил.
	Никога не се интересуваше от постигнатите успехи в работата му, но си позволи да каже закачливо:
	— Работил си добре, ако се съди по вида ти. Изглеждаш доволен от себе си.
	— Почакай да видиш какъв доволен вид ще имам, когато излезе списъкът — отвърна мъдро той. — Ще бъда начело или никъде другаде.
	— Да, ти винаги си имал успех — каза тя, като съживи спомените, — през цялото време, още от първото тримесечие в колежа.
	— Е, та искаш сега ли да се спра?
	— Нека получиш една от стипендиите, няма значение дали е първа или последна.
	Той я изгледа внимателно, когато тя стана, за да измие съдовете, и най-сетне каза:
	— Тази вечер ще ги избърша, за да ти помогна.
	— Стой спокойно, моето момче — рече тя, като вдигна намокрената си ръка.
	Но той стана, откачи една кърпа и започна да бърше чинии, докато тя ги поставяше върху евтиния японски поднос. Люси се радваше, като го виждаше до себе си, и това почти я трогваше — той, който сега бе половин глава по-висок от нея, й помагаше на мивката в тази домашна работа. Мечтаеше, че един ден ще му каже на хубаво наредената маса в тяхната бъдеща трапезария, един ден, когато той ще е извършил превъзходно някоя операция… да, тя ще му каже с усмивка: „Спомняш ли си времето, когато заедно миехме съдовете на «Улицата на цветята»?“ Това би било почти комичен спомен. Но сега изпитваше възхищение от неговата помощ, в която съзираше доказателство за тяхното другарство.
	— Благодаря — каза, когато свършиха. — А сега иди да се разходиш, преди да се заловиш за вечерната работа.
	— Смяташ ли, че трябва? — попита той. Тя помисли, че чува гласа на Франк, не съвсем уверен и търсещ у нея подкрепа.
	— Положително — отговори тя, — това ще бъде добре за тебе.
	Той взе шапката си и излезе с онази бегла и нерешителна усмивка, която понякога й отправяше и която стопляше сърцето й, като я караше да чувства силата на неговата обич.
	Докато Питър бе навън, тя подреди съдовете, нареди стаята, постави отново върху масата книгите му, като ги нареждаше внимателно, после бързо облече сивата домашна рокля. Напрягаше слух, за да долови бързите му стъпки по стълбите и пискливото подсвиркване, уловено между тях като сигнал, че се връща.
	Когато чу този сигнал, изтича до вратата, отключи я и я остави открехната. Питър я намери седнала да плете спокойно. От това той трябваше да заключи очевидно, че вратата се е полуотворила кой знае как и че тя, разбира се, не е нито толкова безумна, нито толкова влюбена в него, та да му е отворила.
	Той бе обиколил градината, погледал бе играчите на тенис, приседнал бе за малко при играчите на топка и най-накрая бе влязъл в „Горското кафене“ (собственик Антонио Демарио) и си бе поръчал сладолед. „Само за да се освежа след тази риба, мамо.“ Тя изпита недоволство, че се е отбивал в кафенето, но сдържа забележката, която бе на върха на езика й.
	Той отново се захвана с четенето. Седнала на другия край на масата, Люси плетеше чорапите му и си даваше вид, че чете отворения пред нея роман. Тя с изумление се питаше как някога се е решила да изпрати това момче в колежа. Единствено защото бе за негово добро и поради едно неизбежно положение. Сега обаче знаеше, че или той се е променил, или че е станала промяна с нея, тя вече никога не би могла да се раздели с него. Внимателно следеше усилията му и дори му помагаше чрез несъзнателната си воля. Стенният часовник, окачен над камината, отронваше тихия дъжд на секундите. Супата, която бе определена за вечеря на Питър, тихо къкреше на печката. От по-долните етажи се дочуваше глух шум, стъпки, разговор. Отвън лекото бръмчене на града обгръщаше къщата и тихо се спираше до прозорците, като сподавените звуци на далечен орган. В стаята цареше саможертвата, насочена към благородни усилия, и особена ведрост, ведрост, каквато тя от месец насам не бе чувствала.
	Колкото повече минаваха дните — защото с приближаването на изпита времето течеше по-бързо, — имаше чувството, че Питър работи все повече. Той разполагаше с толкова стипендии с еднаква стойност, че тя смяташе излишно и вредно за здравето му това усилие да излезе пръв в списъка. Достатъчно беше да е сред първите двайсет души, за да получи стипендия. Но той нямаше да бъде доволен, ако не бъде пръв в състезанието, както бе заявил. Люси страстно искаше да успее и се молеше с необичайно усърдие. Като обикаляше по улиците, тя имаше обичай да влиза в кварталната църква — една бедна, по-подходяща за нейното намерение църква — и там в няколко мига на съсредоточаване молеше Бога за успеха на своя син. Нейните свещи в знак на обет често горяха пред гипсовата статуя на Свети Антоний, а нейните медни монети още по-често звънтяха в кутията за събиране на милостиня, поставена в нозете на светеца. Лептата на вдовицата, си казваше понякога тя със свити устни, и Свети Антоний, покровител на младежта, не можеше да не изслуша тези молитви за нейния син.
	В деня на изпита Люси бе обзета от растящо безпокойство. Сутринта преди изпита, когато го прегърна — краен израз на обич за нея — и видя, че излиза спокоен за голямото състезание, една сълза блесна в очите й! Изтича в предната стая, за да го проследи, когато излизаше на улицата. Гордост и нежност изпълниха сърцето й, щом той извърна глава и й направи сърдечен и самоуверен знак… самоувереност, която я накара да потръпне. Обикновено тя изпитваше безгранична смелост, но този ден се чувстваше без сили, смазана от очакването.
	Тя вършеше работата си, говореше умерено, даде желаните отговори на поставените й въпроси, но всъщност вършеше всичко несъзнателно и по-късно не си спомни нищо за начина, по който бе работила. На обяд не се върна вкъщи — Питър трябваше да обядва в университета, — а отиде съвсем сама в салона за чай на госпожица Гизъм, където изяде разсеяно една паста за два пенса, която бе чудесна и обилно желирана, но не й усети вкуса. Сякаш седеше в изпитната зала и наблюдаваше перото на своя син, което се плъзгаше по хартията. Сякаш вилицата й беше писалка и гъстият сок на сладкиша — мастило, — такъв бе вкусът, който усещаше.
	Когато този безкраен ден завърши, тя напусна бюрото точно в пет часа и се качи на червения трамвай, за да се прибере.
	Изкачваше се по стълбата запъхтяна. Трябваше да съобрази, че беше още твърде рано да се завърне Питър, но вече предвиждаше новината, която той ще й съобщи. Когато обърна ключа в ключалката, вратата на съседното жилище се отвори и млада жена, натоварена с пакети, се приближи усмихнато:
	— Това дойде във ваше отсъствие — каза, като протегна към Люси пакетите. С руса коса, със сянка от позлатен мъх по горната устна, закръглена, усмихната и розова, с известна склонност към напълняване, тя имаше едновременно невинен и сластен вид.
	— Много мило от ваша страна — каза Люси, като поемаше пакетите и се готвеше да се прибере.
	— Аз съм госпожа Финк — осмели се да каже другата, като се спря на прага… — казвам се Беси Финк.
	— А, да — отвърна Люси, без да я насърчава да продължи разговора.
	Без въодушевление тя бе забелязала пристигането на тази нова наемателка. Веднъж вече бе пострадала от общителна съседка, та нямаше желание да подновява опита. Въпреки това естественото поведение на тази жена и нейното открито лице й попречиха да затвори вратата.
	— Вие не живеете тук от дълго време — поде Беси. — Също като нас. — Ясно бе, че според собствените й думи, както Люси узна по-късно, „много й се говореше“.
	— Да — съгласи се неохотно Люси, — ние живеем тук отскоро.
	— Аз съм много доволна да се запозная с вас — продължи откровено Беси. — Знаете, хората от това стълбище не са много общителни, такова е поне впечатлението ми. А аз обичам обществото. Там долу, в Хуайтинг, където е магазинът за плодове на майка ми, винаги има много хора. Ние сме много известно семейство, разбирате, тъй като се занимаваме с търговия. Магазинът е стар и ни познават. Но тук не е така. Господин Финк — мъжът ми — тук Беси почервеня, — да, с господин Финк не сме женени от дълго. Той цял ден е зает с работата си и когато се завърне, е така уморен, че не желае да бъде обезпокояван. Аз намирам това понякога много тъжно.
	— Аз също отсъствам през целия ден — предупреди я Люси.
	— Сина ви виждам да влиза и излиза, нали? Той е много приятно момче. Той ме поздрави онзи ден по стълбището, като си свали шапката… о, това е истински джентълмен, вярвайте ми. С господин Финк се питахме за каква търговия го готвите.
	При тези думи, които засегнаха нейната гордост, Люси спря ръката си, която се готвеше да затвори вратата:
	— Моят син ще посещава университета — заяви тя студено. — Аз го подготвям за лекар.
	Беси Финк очевидно се смути. Веждите й се повдигнаха над добрите й тъмни очи. Тя погледна за миг мълчаливо, после се засмя смутено:
	— Господин Финк е чиновник във фирмата „Люш и компания“ — каза тя, — фирма за уиски… чудесно положение има той там, без да се смятат паричните изгоди.
	Люси се усмихна смутено. Тя не се интересуваше от този господин Финк, когото бе забелязала отдалече — пълно, дребно човече, което оставяше след себе си по стълбата силен дъх на алкохол. Тя не желаеше да отстъпи пред този порив на нежност, който някога и нея самата, когато беше млада самотна жена, бе увлякъл така мощно.
	— Благодаря ви, че сте пазили моите пакети — каза тя в заключение, като теглеше вратата към себе си.
	— Това бе удоволствие за мен — Беси се усмихваше отново, — много съм очарована, че мога да сторя това за вас.
	Зад тази усмивка обаче имаше някакво вълнение, сякаш в нея още бушуваше някакво неспокойствие, което да се изрази в думи. Но Люси не й даде повече възможност и като кимна, спокойно затвори вратата.
	Тя постави пакетите в задната стая и веднага забрави тази незначителна среща.
	Колкото повече чакаше, лицето й се удължаваше от безпокойство. Гордостта не й позволяваше да признае безпокойството си, но въпреки това, щом го чу да тропа — той не бе подсвирнал, което веднага й се стори лошо предзнаменование, — сърцето й силно заби. Отиде да му отвори.
	Той беше блед и изглеждаше уморен, на лявата си буза имаше мастилено петно и не каза нищо при влизане. Отидоха в кухнята.
	— Имам нещо горещо за тебе — изрече веднага тя.
	Той се хвърли на леглото в нишата — в стаята нямаше диван — и се вгледа в тавана.
	— Добре — отговори най-сетне.
	Тази проста дума и начинът, по който той я произнесе, я изпълниха с гореща тръпка на радост. Под привидното спокойствие, което издаваше, сърцето й биеше силно, когато сипваше в чинията яденето, което му бе приготвила.
	— Е, изглежда, че не се интересуваш много от моя изпит — каза внезапно той, като все още съзерцаваше корниза с престорено спокойствие. — Защо не ме попиташ как мина?
	Тя се спря.
	— Значи изкара добре — запита, като вдигна вежди.
	Тя се преструваше на безразлична, но коленете й трепереха.
	— Мина като по вода — каза живо той. — Разбира се, твърде рано е да се каже каквото и да било. Но въпросите ми се сториха лесни, много лесни. Реших задачите отведнъж, а що се отнася до английския — това бе играчка. — Колкото повече говореше, толкова въодушевлението му нарастваше. — Завърших удивително добре, а на излизане останалите ми казаха, че не са се справили.
	Тя не помръдна, но вдигна към него блесналите си очи. Внезапно изпита изблик на състрадание към бедните майки на тези момчета, които се бяха провалили. От вълнение остана за миг безсилна да проговори, неподвижна, като наблюдаваше по различен начин снажната фигура на сина си. Той излъчваше нещо трогателно. Тя виждаше костеливите китки, които се подаваха изпод твърде късите ръкави, изтърканите лакти на дрехата му, неговото бледо лице и — трайна следа от усилията му, която накара нейната нежност да прелее — мастилото по пръстите и по бузата му.
	След като бе постигнал желания ефект, той избълва непресъхваем поток от думи, за да разкаже подробно за прекарания ден и да опише старателно какво бе направил и как се бе справил. Тя следеше внимателно думите му, размисляше за цената на жертвата, която бе извършила да го изпрати в колежа в Лафтаун, като се питаше как би могла да се възнагради за това, че така продължително и така усърдно бе залягал в учението. Да, мислеше тя, той бе от добра порода, и както бе казал брат Алоизиус: „Конят, който има сърце, не се нуждае да бъде пришпорван“. Подбодване за момче като Питър, хайде! Докато му поднасяше яденето и го подканяше да се нахрани, тази мисъл за възнаграждението бушуваше в главата й. Видя, че той остана доволен, бе уверена, че това е справедливо възнаграждение за спечелената победа.


>>	XVIII

	През следващите няколко дни Питър изпадна в пълна апатия. Трябваше да чака цял месец, за да узнае резултата, а дотогава нямаше какво да прави. Настроението му се промени: влачеше се из къщата, като се оплакваше от горещината и от праха, изпълващ улиците. Съжаляваше, че няма приятели или поне един велосипед, който би му дал възможност да се наслади на свежестта на полето. Естествено, не ставаше дума да се сдружи с младежите от квартала, а Люси не можеше „за момента“ — според нейните думи — да му купи велосипед. Една вечер го видя, когато се прибираше от кафене „Демарио“, където бе отишъл да се разхлади със студена напитка. Тя започна да се безпокои — той ходеше понякога с присвити рамена. Вече мислеше, че здравето му може да се влоши поради липсата на здравословна промяна.
	Тогава неочаквано, сякаш паднало от небето, пристигна писмо. Тя бе поразена, тя, която винаги заявяваше, че няма късмет и че постига всичко само чрез собствените си усилия. Всъщност писмото беше от Едуард, вдъхновено (макар че тя не знаеше това) от угризенията на съвестта на един свещеник. Той съобщаваше, че възнамерявал да приеме Питър за няколко дни през ваканцията, но съжалява, че не може да го стори. Заради болестта си ще отпътува за Мадейра. Като осезателен израз на своето съжаление прибавяше един подарък от пет лири. Това бе тъкмо Едуард, който мразеше да му искат пари и предпочиташе да дава доброволно и по свой начин. Но банкнота от пет лири! Люси бе смаяна. Допирът с тази шумоляща под пръстите банкнота я изпълваше с възторг. Свикнала да докосва само бронзови или изтъркани сребърни монети, отдавна не бе държала в ръце подобна сума. Искаше й се да я запази или да купи с нея нещо, някаква мебел, от която имаха голяма нужда. Или поне килим за стаята на Питър. Пружината на леглото й, купено на старо, бе огъната. Но тя прогони всички тези мисли. Чувстваше, че ако отстъпи, ще прояви безразсъдна слабост. Продължителната упорита работа на Питър, умореният му вид, потискащата атмосфера на града, която измъчваше и двамата, твърдото убеждение, че имат право на малко покой, обстоятелството, че като чиновничка на „Хендерсън и Шоу“ — въпреки че бе повишена на тази служба отскоро — има десет дни отпуск през юли, всичко това я раздвижи. Както преминаваше изнемощяла нажежените и нечисти тротоари на квартала, извикваше във въображението си видението на синьо и развълнувано море, и се виждаше заедно с Питър на брега му. Според собствените й думи тя „се почувства възродена“. Не можеха да отидат до Мадейра, но все пак можеха да си позволят някаква ваканция. Двамата с Питър го бяха заслужили напълно и щяха да отидат на морето, дори това да им струваше цялата тази банкнота от пет лири.
	Когато съобщи новината на сина си, очите на Питър блеснаха и раменете му се изправиха. Той изведнъж престана да проклина времето и то, напротив, се оказа превъзходно за ваканция на море. През цялото останало време от седмицата разговаряха само за това, обиколиха всички гари, за да изучат цените на излетните билети, и най-сетне решиха по съвета на госпожица Тинто да отидат в Даун. На този плаж госпожица Тинто познаваше една личност, някоя си госпожица Туиди, която давала стаи под наем. Тя гарантираше за нейната нравственост и чистота.
	Писаха бързо на госпожица Туиди, която отговори в очаквания срок, че не виждала никаква пречка да приеме госпожа Мур и сина й за скромната сума от трийсет и пет шилинга седмично — без да се смятат баните, осветлението на стаите, чаят за закуска, чистенето на обувките и използването на кухненската печка. Решено беше. Жегата в града, която проникваше навсякъде и разнасяше още повече ужасната воня на мръсните жилища, където Люси прекарваше дните си, вече не й действаше. Тя извърши всички приготовления. Вечерта преди заминаването опакова нещата в куфара на Питър и в отговор на шегата му, че ще прекарат „меден месец“, прояви необичайна веселост. Освен това с предвидливостта на армейски генерал нареди на съпруга на госпожа Колинс, който бе все още без работа и щеше да е доволен да припечели шест пенса, да занесе багажа им на гарата, докато те очакват трамвая. Добро начало, защото спестяваха поне два шилинга.
	Сутринта, тази чудна сутрин, времето бе хубаво. Госпожа Финк, която се появи внезапно на площадката, обеща да наглежда жилището. Много любезно от нейна страна, помисли Люси снизходително. Те преминаха улицата и на ъгъла се качиха в трамвая, чийто цвят им бе така познат. Но с какво непознато чувство сториха това! Тя не можеше да си представи, че е в същата кола, която я друсаше до „Бялата улица“. Не, този ден всичко, което преди бе досадно, приемаше радостен блясък, дори копчетата на кондуктора блестяха.
	На гарата ги очакваше Колинс с багажа, като я успокояваше за напразните й опасения по отношение на неговата трезвост. Настаниха се във влака и потеглиха. Грееше хубаво слънце, стръмнините край линията блестяха от златото на глухарчетата, белите извивки на дима се издигаха в ослепително синьото небе. Когато Люси се облегна назад, опряла буза до твърдата и топла възглавница на седалката, почувства облекчение, невероятна лекота и щастие от бързото напускане на града. Би рекъл човек, че е забравила и сега откриваше отново с непознато удоволствие прекрасната зеленина на поляната. След задушаващата топлина на града това пътуване бе като някакво леко опиянение, ново възприятие за красотата на живота и почти мъчително пробуждане на устрема към неговите радости. До Даун остана мълчалива.
	Къщата на госпожица Туиди, която намериха трудно, бе далеч от подлудяващите съблазни на игрищата за голф и от хотелите, някъде в спокойния край на малкия град. Що се отнася до самата госпожица Туиди, тя бе дребна, тиха женица, с малка глава, с дълга и гъвкава шия, с големи и тъжни очи, с тънък, лениво пречупващ се глас. Прие ги любезно.
	— Виждам, че намерихте къщата — каза тя унило.
	— О, да, да — отвърна любезно Люси.
	— Всички тук ме познават — каза с печална гордост госпожица Туиди. — Много ме уважават в града. Не сте придирчиви към храната, надявам се? — Тя ги погледна. — Моята кухня е проста, но всичко е качествено.
	— О, не се съмнявам — отвърна Люси.
	— Но цената на продуктите! — подзе старата мома, като вдигна покрусено очи към небето. — Срамно е, всичко е недостъпно, всичко поскъпва. Маслото с два пенса, захарта с един, брашното с половин пенс. Как могат честните люде да издържат, това не мога да разбера.
	Под предизвикателния й поглед Люси изпита леко стеснение.
	— Ако желаете да ви давам малко повече от уговореното, госпожице Туиди, аз съм готова да се споразумея с вас.
	Хазайката възрази, като вдигна слабата си ръка.
	— Нито пени повече, госпожице Мур, дори ако ме помолите на колене — каза тя с драматичен тон, — предложените от мен условия са умерени. Има собственици, бих могла да посоча такива на тази улица, които биха подскочили при вашето предложение, но аз? Не, госпожо Мур, нека те се надуват със своите щраусови пера, ако им се нрави, аз ще пазя ненакърнимо моето име дори ако би трябвало да умра — тук тя се спря, за да поеме дъх. — Но ако вие сметнете, че съм се отнасяла добре към вас, нищо не ще ви попречи да дадете шест пенса за прокажените. От години помагам на прокажените, на тези нещастни създания. — Тя пак пое дъх, после, като насочи въпросителен поглед към Питър, попита: — Вашият син?
	Получила утвърдителен отговор, тя вдигна от бледата си буза кичур коса, прибра го грижливо зад ухото и добави:
	— Не отричам, че е добре да има в семейството лекар. Боже, нямам нищо против лекарите. Понякога те могат да помогнат, но друг път не могат. И като наведе глава, тихо, с разтреперан глас добави: — Нищо не можаха да направят за жената на моя племенник.
	— Съжалявам — каза Люси. — Болна ли е?
	— Беше болна, госпожице Мур, беше — отговори госпожица Туиди тържествено и надуто. — Погребахме я миналата зима, аз със собствените си ръце я закопах. Беше — долната й устна трепна и тя отправи към небето прочувствен поглед — най-хубавият труп, който някога съм поставяла в ковчег, госпожице Мур. Истински ангел! Поставих в малката й ръка стръкче змийско грозде. Всички казваха, че това е последна новост. Щях да се развикам, когато заковаха ковчега… Толкова бе прекрасна. — Лицето на госпожица Туиди се оживяваше все повече. — Един ден ще ви покажа медальона, който нейният мъж ми даде за спомен. От благодарност. Той е преуспяващ млад човек. Но ще се ожени отново сега, на Благовещение.
	Последва мълчание, после въздишка и госпожица Туиди придоби унил вид. Тя им съобщи часовете за хранене и местата из околността, които можеха да посетят, предсказа, че времето щяло да се развали, предупреди ги за опасните бани и закъсненията, после, като се поклони с доволен вид, изчезна.
	Многозначително мълчание последва нейното излизане.
	— Удивителна чистота във всеки случай — отбеляза Люси, като хвърли наоколо радостен поглед.
	— Защо „във всеки случай“? — попита Питър.
	— За бога, що се отнася до нея, тя има скръбен вид, нали?
	— Змийско грозде — каза той лукаво.
	Те се спогледаха. Разтърсваше ги лудешки несдържан смях.
	— Змийско грозде — заекна Питър, като се превиваше до огнището, а Люси изтриваше сълзите си.
	— Мълчи — каза тя, — ще чуе.
	Опознаването на госпожица Туиди я издигна още повече в техните очи.
	Що се отнася до храната, тя бе несравнима. Нейните сладкиши и змийското грозде станаха пословични. Тя се „привърза към Люси“, както сама казваше.
	Времето от своя страна не се съобрази със злокобното предсказание на стопанката. Напротив, настанаха дни на морска тишина, които преминаха в мечтателна сладост. Люси не правеше нищо. Безделието й доставяше голямо удоволствие. Обичаше да седи върху хладните скали и да съзерцава морето, не синия океан, който нейното въображение си бе нарисувало, а безкрайния простор със сивата бляскава вода, издигаща се с непрестанно упорство, и вълните, които с дългите си езици лижеха гладките камъчета под нозете й. Движението на вълнуващата се непрестанно вода приличаше на движението на живота. То се превръщаше за нея в копнеж, в неосъществен, но несъзнателен копнеж на примиреното й тяло, което седеше бездейно и отпуснато. Една дъска за скачане се надвесваше над зелената и дълбока вода. Именно там Питър се къпеше всяка сутрин. Гледката на тялото му през лекия въздух й доставяше особено удоволствие. Неговата закачка изникваше в главата й и я караше да се усмихва. Меден месец със собствения й син… Каква безразсъдна мисъл! И въпреки това!
	След като се обличаше, отиваше при нея с още мокра коса и със завита по мъжки кърпа около врата. Отправяха се към пристанището, за да се възстанови кръвообращението му. Бяха неразделни. Понякога изглеждаше, че му се искат по-разнообразни развлечения и хвърля завистливи погледи към минаващите играчи на тенис. Едва доловимо се бунтуваше заради ограничените средства, с които разполагаха, но Люси даваше за дребни разноски всичко, което бе възможно. А той бе изключително внимателен с нея.
	Започна да проявява любезна снизходителност, когато по време на техните разходки някой мъжки поглед спираше върху майка му. Казваше тихо и насърчително:
	— Ти все още си много хубава жена, знаеш ли, мамо.
	Той измисли, приписа й някаква нежна страст към водача на групата палячовци и я закачаше за тайната й привързаност, което пък я караше да бленува, без да получи нищо в отплата.
	Вечер след чая те се разхождаха под ръка край морето и отиваха да слушат тези палячовци. За тях това бе събитие, за четири пенса влизаха и сядаха удобно на столовете, като отчитаха, че този лукс всъщност е спестяване. Ако бяха останали прави навън, щяха да бъдат подканвани от червената кадифена торбичка на събирача, а Люси в сегашното й настроение нямаше сърце да откаже лептата си. Представлението от своя страна бе превъзходно. Трупата на Вал Пинкертон се ползваше със слава, която не отстъпваше на никоя друга по този плаж. Самият Вал, незначителна през деня личност, вечер бе герой, който се отличаваше от другите членове на трупата с червената широка панделка, кръстосваща белия нагръдник на вечерното му облекло като някакво френско отличие. Да, този Вал Пинкертон имаше почти високомерна благородническа осанка и удивително пленителен глас. За Люси и Питър той достигаше върха на своето изкуство, когато с една ръка, протегната с изискано движение, а с другата, опряна изразително върху скритото му под панделката сърце, пееше:
P>
	Дейзи, Дейзи, дай ми твоя ответ,
	аз съм полубезумен от обич към теб.
	Това не ще да бъде бляскава женитба:
	ние нямаме пари да заплатим за кола.
	Но ти ще бъдеш блажена
	на велосипед върху седло с две места.
P$
	— Ние, ние ще имаме средства да заплатим за кола — казваше Питър с някакво задоволство, — не се грижи за това, мамо.
	Тази увереност в тяхното бъдеще вълнуваше Люси. Тя явно го бе привлякла в своя ослепителен полет на мечтите. Те често искаха да бъде изпята песента „Дейзи“ и когато удивителният Вал сам обявяваше, че „ще се изпълни, за да направи удоволствие на публиката“, чувстваха, че той пее само за тях. Връщаха се в хладната нощ един до друг, припяваха натрапчивата мелодия, а към припева се присъединяваше още по-силен звук — шумът на морето, което разбиваше вълни в невидимия бряг. Докато вървяха, влажен ветрец със солена свежест галеше бузите им. Далечните светлини на пристанището хвърляха жълти ивици по тъмната вода, а земята под нозете им бе омекнала от леката роса. Пред морския хотел, чиито широки осветени прозорци излъчваха дръзко великолепие, Люси често стискаше ръката на сина си и те, закриляни от сенките и далечината, се спираха, за да съзерцават бляскавата картина, която се разкриваше. Масите с червени абажури, бързото сноване на прислугата, извивката на женско рамо — всичко говореше за охолен и изтънчен живот. И двамата чувстваха копнеж, който ги задушаваше. Тя виждаше себе си в края на дългата борба, която й предстоеше в тази среда на охолство и свобода, а той си представяше бъдеще сред подобно изящество и богатство.
	Отдалечаваха се, всеки зает със своите мисли, не говореха нищо, но тя се изпълваше със съзнание за все по-тясната връзка между тях и за общата цел, която ги сближаваше.
	През това щастливо време на сладостна близост Люси почти преставаше да го чувства като свой син. Другарството с него изпълваше дните й. Следеше думите му, дебнеше всяка негова усмивка, предугаждаше всичките му желания. Ястията, които молеше хазайката да приготви, бяха само онези, които той обичаше. За нея бе радост да задоволява прищевките му и въпреки това гледаше да не го върши прекалено често. Тя не позволяваше на нежността да отслаби решителността й. Не го покоряваше — това би било безразсъдно. Ако даваше нещо — то не бе поради снизходителност, а залог за обич, която очакваше да бъде възнаградена.
	Такива бяха техните отношения през време на престоя в Даун и когато ваканцията, както всички ваканции, свърши, тези отношения изглеждаха установени здраво и завинаги. Люси се завърна на „Улицата на цветята“, изпълнена с увереност и готова за бъдещето и за борбата.
	В Даун те не говориха много за резултата от изпита, избягваха да засягат този въпрос по мълчаливо споразумение заради съществуващата несигурност. Тя винаги бе склонна да споделя оптимизма на Питър. Досега винаги бе успявала, но колкото повече приближаваше определената за раздялата дата, толкова по-трескаво бе нейното вълнение. Сутринта на решителния ден обаче несръчността на ръцете й, докато се обличаше, я издаде.
	Бе събота и той се готвеше да отиде в университета към единайсет часа. По това време резултатите щели положително да бъдат изнесени на дъската за обяви и тя ще има възможност да го узнае, когато се върне за обяд.
	— Да, така е най-добре — каза бързо Люси, готова да излезе, но се забави на вратата и с известно усилие добави: — Трябва да вървя, иначе ще закъснея.
	И се отдалечи против волята си.
	Излезе на улицата развълнувана и измъчена от нетърпение. Вече цял месец бе чакала със стоическо спокойствие, но сега я обзе треска и няколкото часа, които я отделяха от обеда, й се сториха безкрайни. В края на улицата старецът от малката книжарница нареждаше пред витрината сутрешните обяви. Когато мина покрай него, внезапно я озари една мисъл. Тя се спря, озърна се и купи „Глазгоу Хералд“.
	Докато отиваше към трамвайната спирка и държеше сгънатия вестник в ръка, почти съжаляваше за необмислената си постъпка, смятайки, че резултатите не могат да бъдат обнародвани в сутрешните вестници.
	Въпреки това, щом седна в червения трамвай, отвори вестника с разтреперани ръце. Прегледа небрежно дежурните новини за земетръса в Япония, морското наводнение в Борнео, убийството в Лийдс, като мъчително търсеше сведенията, които я интересуваха. Но постепенно разбра, че няма нищо за важното събитие. Ако името на Питър се намираше в този вестник, то веднага би изпъкнало между безвкусната купчина безполезни думи и мъртви букви. Беше готова да пусне вестника на коленете си, когато изведнъж забеляза заглавието „Университетски новини“ и списък на имена, тя погълна с поглед краткия списък — двайсет и пет имена, не повече, но все неизвестни, отвратително незначителни имена.
	Това не бе очакваният списък и изненаданият й поглед скочи върху началото на съобщението. После се замисли и реши, че това не е истинският списък или е станала грешка при печатането. Името на сина й сигурно е пропуснато в тази кратка обява. Гърлото й пресъхна и тя отново прочете всичко. Двайсет и пет кандидати, сполучили измежду двеста състезатели за отпуснатите стипендии. Бяха дадени всички сведения за щастливите господа: училището им, определената бележка и дори вторите им имена. Тя горчиво сбърчи вежди.
	Най-сетне призна поражението — не на Питър, а своето. От гърдите й се изтръгна дълбока въздишка, която означаваше отказ от всяка надежда. Тя изпусна вестника на земята и се загледа втренчено пред себе си, обзета от жестоко разочарование. Когато стигна спирката, тя се надигна тъжно. Изпитваше желание не да се движи по оживените улици, а да се скрие и да плаче.
	В бюрото не каза нищо. Докато си вършеше работата, се мъчеше да разбере причината за това, търсеше някаква надежда или изход. В колежа той се бе учил добре, беше работил упорито. В деня на изпита бе заявил, че е доволен от писмената си работа.
	Все така смутена, тя се върна вкъщи малко след определения час. В събота следобед беше свободна и се връщаше по-рано от обикновено. Един бърз поглед към Питър бе достатъчен, за да затвърди опасенията й и да разбие последната й смътна надежда. Той се бе отпуснал в едно кресло с наведена глава, с ръце, дълбоко пъхнати в джобовете, отчаян и безучастен. Така изглеждаше някога в Ардфилан, когато се сърдеше или беше болен. Люси знаеше, че този израз на униние е най-ниската степен в барометъра на неговите чувства, и виждаше, че синът й е стигнал до крайно отчаяние.
	— Няма нищо, мили мой — извика мигновено тя, забравила собствените си притеснения при вида на неговото страдание. — Ти направи всичко възможно.
	— Това е измама — изрече той с нещастен израз, като извърна бледото си лице. — Всичко е лъжа.
	— Какво искаш да кажеш? — прошепна Люси, намерила потвърждение на смътните си съмнения в думите на Питър.
	— Те не четат от работите нито ред — извика той с плачевен глас. — Хвърлят ги към тавана и онези, които останат залепени най-дълго време, са печелившите. — След кратко мълчание избухна отново: — Уверявам те, че направих превъзходни писмени работи, чудесни, всички без изключение.
	— Може би и другите са били също добри — промърмори тя колебливо. — Може би. — Странно, но се сети за онези кандидати, които бяха заявили, че са се провалили на изпита.
	— Казвам ти, че всичко става чрез покровителство — изръмжа упорито той, — зависи от какво училище излизаш. Не са ми дали и най-малката възможност.
	— Невероятно…
	— Така — извика той, — хайде, обвинявай ме! И то след като се съсипах от учене.
	Устните на Люси трепереха. Гальовно сложи ръка на раменете му. Но той се отдръпна и каза почти през сълзи:
	— Остави ме, мамо! Знаеш сама, че трябваше да успея. Но това е несправедливо, казвам ти!
	Тя не каза нищо и отпусна ръката си. Мислеше само за него и за жестокостта на разочарованието. Неговото озлобление, може би дори неоправдано, й се струваше напълно естествено. Люси дълго мълча, после с нажалено сърце започна да ходи насам-натам из стаята под предлог, че подрежда.
	Готвеше се да каже нещо, когато изведнъж долови шум от капака на пощенската кутия и някакъв плик се плъзна по пода при входа. Тя обърна колебливо очи към безразличното лице на Питър и реши, че това ще е потвърждението на неприятната новина, официално известие за неговия неуспех.
	— Върви — измърмори той сърдито, без да вдигне глава, — върви го вземи, но не ми го показвай. Не искам да слушам за тази история.
	Той имаше същото предчувствие. Тя отиде, без да бърза, за да прибере писмото. Когато се завърна, хвърли към него още един състрадателен поглед и страхливо разкъса плика.
	За миг остана неподвижна, после ръката й падна на гърдите и от устните й се изтръгна кратък вик. Лицето й се оживи, очите й, все още невярващи и отправени към писмото, се разшириха и блеснаха.
	— Питър — каза тя със задъхан глас, — ей, Питър!
	— Какво е това? — Гласът на майка му го накара да подскочи и той грабна писмото от ръцете й.
	Тя не можа да добави нищо, очите й бяха пълни със сълзи. Изхълца и падна върху един стол.
	— Тръстът „Рики“ — извика той развълнуван, — никога не съм чул да говорят за него…
	— Но аз да — каза тя. — Госпожица Тинто ми разправи и аз просто те записах… да, само в случай че… О, не е ли чудесно!
	Люси разгледа още веднъж писмото. Там се съобщаваше накратко, че е била определена за тръста „Рики“ една стипендия от двайсет и пет лири годишно за пет години, създадена от покойната Кези Рики, за да бъдат подпомагани синове на вдовици в особено затруднено положение. Накратко съобщаваха, че макар и да е бил осемдесет и седми в списъка на конкурентите, той е бил първият, който отговарял на изискваните условия. Да се обади при „Фулертон и компания“ на посочения адрес, щом това бъде възможно.
	— Нямах представа… Ти си ме записала?
	— Не вярвах, че си струва труда, но един следобед, когато минавах пред „Фулертон“, влязох и им дадох всички сведения за… за себе си и онова, което печеля.
	— Е, добре, във всеки случай имам нещо налице — каза той важно, като вдигна очи към нея.
	— Ще се спасим! — извика възторжено Люси. Думите се изливаха от устните й. — Не знаех какво ще стане с нас, бях на края на силите си, смятах всичко за загубено. О, нали е чудесно?
	Нейната веселост го зарази, но очите му за миг се помрачиха.
	— Много безочливи са били да ме поставят осемдесет и седми.
	— Все пак е чудесно — повтори тя. — Получихме това, което ни трябваше. А ти не забравяй, че си надминал повече от стотина кандидати.
	Тази страна на въпроса му направи впечатление и той почувства известно удовлетворение. Извърна се възторжено на стола с насочени към тавана очи и извика:
	— Успях, напук на всички.
	Не бе възможно да се случи нещо по-добро. Всичко бе загубено и после спечелено. Мъката, която изживяха, като по чудо се превърна в опияняващо облекчение. Люси бе обзета от гореща вяра в бъдещето, а неговите очи блестяха от щастие, което я караше да тръпне.


>>	XIX

	Животът им се струваше чудесен. Те разговаряха сърдечно за бъдещето на Питър в университета. Той произнасяше думата „Юнион“ с внушителния вид на човек, който може скоро да се нарече член на това прочуто сдружение. А вечер правеше дълги разходки.
	Една вечер се върна по-късно от обикновено и намери майка си седнала в креслото с писмо в ръка. Истински поток от писма, три в продължение на един месец, три, освен онези, които обикновено получаваха. Приготви се да попита, но преди да заговори, Люси му извика:
	— Никога няма да отгатнеш от кого е, Питър. От господин Ленокс!
	Името не му направи впечатление. За Ленокс пазеше само смътен спомен и едно писмо от него бе незначителна случка в щастливия ход на съществуването му.
	— И какво от това — отвърна й с леко подигравателно изкривяване на устата, което подхождаше на бъдещата му професия.
	— Не е така, Питър — каза тя, вдигна живо очи, удари се замислено по коляното с писмото и го погледна с леко задоволство. — Той иска да ни види в събота.
	— Невъзможно! — Питър свирна и подигравателно добави: — Добре, нека дойде, ще му устроим бляскав прием в нашия дворец.
	Тя хвърли поглед на „двореца“, както той наричаше насмешливо жилището им, и каза:
	— Как бих могла да го поканя тук? Това е ужасно в сравнение с жилището в Ардфилан, където той се запозна с нас.
	Споменът за изисканата изящност на нейната вила, разкрасен поради отдалечеността във времето, я накара да смръщи чело. Изведнъж лицето й се проясни:
	— Бих могла да му определя среща на чай при госпожица Кизон — извика решително. — Да, така ще направя.
	Той избухна в смях.
	— Ти и старият Ленокс на среща ей така! — смееше се той. — Много добре, ах, много добре.
	Като се изправи, той сви ръка и с ужасно глупава усмивка изигра как минаваха по някоя от модните улици.
	— Как смееш да се подиграваш така… Въпреки всичко аз ще го поканя. Той не е лош човек… каквото и да мисля за него.
	В дъното на душата си Люси чувстваше неопределено желание да види отново Ленокс сега, когато можеше да насочи сина си към неговата бъдеща кариера. Мисълта да пие чай с него — беше уверена, че той веднага ще я възприеме — й се нравеше. След като размисли още миг, взе перото и му отговори.
	През следващите няколко дни не забрави напълно своето намерение. То се въртеше приятно в главата й, събуждаше отдавна пренебрегнат и потиснат порив. Понякога бе наистина изненадана от обзелото я очакване, но си го обясняваше със спомена за онова, което дължеше някога на Ленокс, и със сегашните си редки развлечения.
	В петък вечерта разгледа гардероба си. Подробен и малко тъжен преглед. Нейната „сива“ беше станала всекидневна рокля и й бе омръзнала. Освен това се виждаше, че е лъснала по краищата и на ръкавите. „Жалка“, каза си, като я държеше на известно разстояние. Но Люси бе находчива жена. Притежаваше дантелена якичка — подарък от Франк, грижливо пазена от дълго време. Извади я от дъното на единственото си чекмедже. Изпрана, изгладена и сръчно пришита към реверите на роклята, якичката я преобразяваше приятно и освежаваше този скромен тоалет.
	Когато в събота следобед се погледна в огледалото, якичката й хареса и установи, че й отива. Да, украсена по този начин, старата сива рокля не изглеждаше вече толкова зле.
	Питър, в чийто поглед насмешката бе обуздана от любопитство, се приготвяше да отиде на футболен мач. Доловила в погледа му блясък, зад който се криеше неизразен въпрос, тя каза малко студено „довиждане“ и обеща да се върне навреме, за да му приготви вечеря.
	Трамваят бе и този път нейното превозно средство. Движеше се по-бързо, поради което започна да се страхува, че ще пристигне твърде рано на Джордж стрийт, където бе мястото на срещата. Бе решила, че той трябва да е пръв, а тя да закъснее малко.
	Времето беше приятно, слънцето топло, небето мечтателно синьо, улиците спокойни и току-що измити. Настроението й също бе добро. На устните й играеше онази весела усмивка, леко унесена, която винаги издава душевно отпускане.
	Не бе подранила. Ленокс стоеше там, както тя се надяваше, и ако се съдеше по нетърпеливото му изражение, изглеждаше, че я очаква от няколко минути.
	Той я забеляза отдалече, свали енергично шапката си и се усмихна.
	— Вие ли сте избързали, или аз съм закъсняла? — попита весело Люси и в погледа, който му отправи, нямаше никаква преструвка.
	— Аз избързах, мисля — каза той свенливо, но часовникът, който отбеляза настъпилия четвърт час, в същия миг го опроверга.
	Тя започна да се смее.
	— Добре — попита най-сетне, — как се чувства човек без работа?
	— Не е толкова хубаво — отвърна той, като си поглаждаше брадата.
	Настана кратко и неловко мълчание. После тя извика:
	— Ще пиете ли чаша чай с мен? Вие отговорихте в писмото си…
	— Ще бъда очарован, обожавам чая.
	— Прекрасно, прекрасно.
	Той стисна ръката й точно както някога и се отправиха към най-близкия салон за чай. „Кизон“, този, който се намираше на „Алстон“. Тя бе изненадана малко от това особено внимание, така открито проявено, но не се издаде. Когато влязоха, спря, погледна го весело и попита:
	— Къде ще седнем?
	Залата бе доста пълна, но той не се поколеба. Това бе времето, когато госпожица Кизон в целия блясък на славата си привличаше в своите салони изискани и отбрани посетители. Да пие човек чай при госпожица Кизон наистина бе върхът на изяществото. Но Ленокс, без да се смущава от нищо, видя една свободна маса близо до прозореца и я посочи решително, като повдигна брада.
	Едва се бяха настанили, когато притича една сервитьорка и каза:
	— Тази маса е заета.
	— Няма знак — отвърна равнодушно Ленокс и вдигна очи. — При това тя единствена е свободна.
	— Казвам ви, че е заета — настояваше момичето.
	Изглеждаше измъчена и уморена от горещината. Но Ленокс направи внушително движение към джоба си и протегна многозначително ръка към младата девойка.
	— Добре, господине — каза тя с променен глас, — ще видя какво може да се направи. — Подвоуми се, усмихна се и се отдалечи.
	Ленокс хвърли към Люси поглед, изпълнен с наивно доволство.
	— Ето какво правят парите — каза той, като наблюдаваше лицето й. — Виждате, че започвам да променям идеите си. Смятах, че парите трябва само да се пестят, но могат да доставят и удоволствия.
	Люси не отговори, ала одобряваше неговата бележка. Приятно бе човек да смаже дребните зъбчати колела на живота. Поднесоха им чай, който тя наля мълчаливо.
	— Не ви ли направи неприятно впечатление писмото ми — осмели се да попита най-сетне той.
	— Не — отговори тя с откровена усмивка. — Може би бях малко безразсъдна, когато ме уволнихте.
	Тя произнесе думата преднамерено, с предизвикателна закачливост, но той не обърна внимание на това.
	— Не — каза й сериозно, — не искам да говоря за вашето уволнение. Отнася се за съвсем друго нещо. Виждате ли, в началото ужасно страдах, като че бях загубил любимата си жена. Чувствах се объркан. — Той се спря, потърси разсеяно молив, но не намери и продължи: — Но постепенно се съвзех. Започнах да разбирам, че в живота има и други неща извън сделките.
	Сред шума на залата и сред бръмченето на разговорите тя го гледаше, без да каже дума, като си играеше разсеяно с лъжичката, но чувстваше, че зад тези изявления се крие някакво особено вълнение. Един самотен човек, доста непривлекателен, който бе изградил живота си върху едно-единствено начало — така различно от онова, на което тя държеше, — сега откриваше, че се е провалил. Той се бе измамил, бе излязъл извън релсите. Нейният път обаче не можеше да се провали по този начин.
	— Има нещо, което исках да ви кажа — продължи той, — нещо важно.
	— А, да — отвърна тя разсеяно.
	Люси очакваше. Лицето на Ленокс, каквото и да беше обичайното му лукавство, се четеше като отворена книга.
	— Вие не сте много добре на новата си длъжност? — Гледаше я внимателно.
	— Добре съм — отговори тя спокойно.
	— Но вие не можете да работите както досега, това е нещо временно. А и не ви подхожда.
	— Човек се приспособява към всичко, когато желае. От друга страна, аз го правя заради моя син.
	— Откажете се от това — каза той бавно, с нисък глас.
	— Ще се откажа, когато Питър завърши учението си, то не ще бъде дълго… поне така мисля — каза тя с усмивка. — Какво по-добро имате да ми предложите?
	— Откажете се — повтори той още по-бавно.
	Тя престана да играе с лъжичката и го загледа внимателно. Бе поразена не толкова от думите му, колкото от неговия израз, едновременно сериозен и свенлив; долови нещо, което я смая.
	— Аз вече не съм млад — каза той, — но не съм и стар, чувствам се добре, пъргав съм като врабец и имам пари. От друга страна, съм сам, ужасно сам, откакто напуснах работата.
	Той замълча, като видя, че схващат мисълта му. Люси остана с отворена уста и приковани в него очи. Това бе невероятно и въпреки всичко вярно. Ленокс, който в продължение на години беше… Боже мой, Ленокс, в сянката на нейното съществуване! В този салон за чай, пълен с посетители, в този кът, който най-малко подхожда за любовно обяснение, той й предлагаше женитба. Тя почувства желание да се изсмее, но се въздържа само от гледката на това сериозно и особено трогателно лице.
	— Мисля, че винаги съм бил влюбен във вас.
	Каза го с голямо усилие. Силата на потисканото през годините чувство трептеше в думите му и донякъде ги обезсмисляше. Въпреки това в този вик имаше нещо трагично, нещо, което бе удържал, докато е станало твърде късно.
	— Но това е невъзможно — заяви кротко тя, — знаете го. — Намекваше за религиозното различие между тях.
	— Аз имам широки схващания, това съвсем не ме спира, особено на моята възраст.
	Тя го погледна сериозно, мислейки за времето, когато той сядаше на тяхната маса в Ардфилан, и бе странно трогната от думите му. Но бе изминала твърде много път от времето, когато му се усмихваше от своята градина. Бавно поклати глава.
	— Невъзможно е. — Тя наведе очи. — Аз имам син, разберете ме. Не, не е възможно.
	Той трепна и престана да се усмихва.
	— Как? — извика все още недоверчиво. — Вие не желаете… Не бихте желали…
	— Не бих могла.
	— Това не е сериозен отговор — прошепна той и цялата важност, която си придаваше, се изпари. — Аз съм порядъчен човек, вие знаете какво притежавам. Имам възможност да ви обсипя с подаръци.
	За миг тя се поколеба. Знаеше, че е богат и почтен човек. Ако й бе говорил през последния ден в бюрото, когато бе потънала в бездната на отчаянието, би приела. Но сега беше твърде късно… Сега… о, сега случаят беше различен. Нейният син бе навлязъл в пътя на успеха, тя не просеше, не се отпускаше примирено, за да мине над нея бурята на живота, а се бореше.
	— Помислете си — каза той изведнъж почти умолително.
	— Това няма да доведе до нищо — отвърна Люси със състрадание.
	Докато произнасяше тези думи, напрежението, което ги владееше, изчезна.
	Отново чу гласовете и смеховете, звъна на порцелановите чинийки и чаши. Той бе твърде покрусен, за да продължава да настоява. Опита се да прикрие поражението си чрез сдържания си самодоволен смях:
	— Мисля, че правите голяма грешка, но не бе зле да ви попитам за всеки случай.
	— Не — отвърна Люси сериозно, като слагаше ръкавиците си, — съжалявам!
	— Ако ми позволите последна дума — заяви той с по-твърд глас, — на ваше място не бих се жертвал заради сина си.
	Тя любезно се усмихна. Съзираше в тези думи основание за малък спор, но предпочете да замълчи. Тя е това, което е, а Питър си е Питър. Той е над всичко и целия свят.
	— Когато човек не запазва добри отношения с приятелите си — продължи той още по-напрегнато — или пък не бди за интересите си, той залага твърде много на едно-единствено нещо. Убедил съм се в това за собствена сметка.
	— Но ние двамата ще останем винаги добри приятели — заяви уверено Люси.
	Той я изгледа с любопитство, без да отговори, след което тласна стола си, стана несръчно и двамата напуснаха салона.
	Когато наближиха градинката на площада, тя наруши мълчанието:
	— Трябва да взема трамвая.
	Мисълта, че той ще си отиде, я натъжи особено. Не искаше да го загуби. Но как, под какъв предлог да го задържи?
	— Ще ви видя ли отново? — попита тя, като се спря на спирката и го загледа в лицето.
	— Разбира се, разбира се — отговори той, обаче Люси не разбра странно проницателния поглед, който придружи тези думи.
	Тя инстинктивно му протегна ръка, ръката на Ленокс бе твърда и изпъкналите й вени се огъваха леко при натиска.
	— Добре, довиждане.
	— Довиждане.
	Проследи с очи как се отдалечаваше точно така, както преди години бе наблюдавала от входната врата как изчезва по пътя, и отново изпита неизразима мъка. За миг обузда лудото желание, което я тласкаше да изтича след него, после се обърна и бавно се отдалечи.
	Тя се замисли тъжно. Ще го видя скоро, твърде скоро. Той не е лош човек. И е добър приятел, за да я изостави напълно. Да, тя наистина желаеше да го види отново и изведнъж си спомни за бележката, която бе направил накрая. Схвана смисъла й и скрития упрек. Челото й се набръчка, но мисълта остана, обзе я натрапчиво и разпали още повече душата й. Сигурно беше загубила способността да се сприятелява. И какъв поглед й бе отправил! Дали той наистина вярва, че след като е отхвърлила неговото предложение, ще престане да мисли за него и да го смята за приятел? Също и другите. Нейна грешка ли беше, че Джо е напълно изчезнал, че Ричард се бе отнесъл така срамно с нея, а Едуард проявяваше интерес само от време на време? Тя бързо въздъхна. Хиляди пъти не. Тогава изведнъж помисли за госпожица Хокинг. Общо взето, бе прекарала с нея пет години от живота си. Преди шест месеца тази нещастница беше отведена в приюта, а тя не бе отишла нито веднъж да я види или да попита за нея. Почувства се виновна. Върна се вкъщи в лошо настроение. Не бе егоистка, ужасяваше се от самата мисъл, но бръчката се задълбочаваше все повече и повече на челото й.
	Когато Питър си дойде, яденето беше готово, но тя, все още погълната от мислите си, не бе склонна да сподели прекалено доброто му настроение.
	— Е, старият Ленокс ухажва ли те? — попита той съвсем свободно и направо постави пръст върху раната с дързостта на думите си.
	— Мълчи — рече тя сухо, — да не съм те чула да говориш така за този почтен човек.
	Той повдигна вежди, но замълча. Разбираше, когато майка му говори сериозно.
	Цяла нощ Люси бе неспокойна и спа зле. Нещо я мъчеше. И изведнъж реши — и това бе сякаш балсам за съвестта й — да отиде при госпожица Хокинг в Бландфорд. Чувстваше, че по този начин ще се освободи от угризенията, които я измъчваха.
	И така, в събота, след като се увери, че е приемен ден, тя тръгна за приюта.
	Беше чудесен ден на късното лято. Докато вървеше по главната алея на хубавата градина, изпита известна изненада. Нямаше нищо особено в този кът и човек би казал, че е парк на добре поддържано имение. Вдясно се виждаха три игрища за тенис, а вляво — овощна градина. Мина край двама градинари, които бавно и методично събираха първите паднали листа. Отдалече различи група хора с напълно нормална външност. По-нататък стигна до друг градинар, който важно метеше, и тъй като не знаеше каква посока да вземе, тя го попита:
	— Къде се намира западният павилион?
	Той вдигна глава и я погледна, но вместо да отговори, затвори очи и се оплези, като направи ужасна гримаса на детинско отвращение. После отвори спокойно очи, прибра езика си, наведе глава и започна да мете грижливо листата с пълно безразличие към нея. Люси почервеня и бързо се отдалечи. Жестоко се мамеше. Под привидното спокойствие на това тихо заведение бушуваха странни течения.
	Намери западния павилион, където бе също така спокойно, свежо и очарователно, както в коя да е селска къща, и не срещна никаква пречка, когато поиска да види госпожица Хокинг. Люси последва пазачката — пълна възрастна жена, с окачени на пояса й ключове. Преминаха коридорите и многобройните врати. Жената спря и кратко рече:
	— Ето стаята.
	Люси влезе. Стаята бе странна. Тя изпита ужас. Стените и подът бяха сиви, с тъжната сивота на калая. Слънцето проникваше не през обикновен прозорец, а през малък, четвъртит и покрит с решетка отвор, направен много високо в стената. Никакви мебели, нищо нямаше в тази килия, освен едно подобие на жена, свита в ъгъла. Сгушена там, тя не обърна внимание на отварящата се врата, а остана няма, потънала в непрестанната работа, която я поглъщаше: късаше хартия и пръстите й се настървяваха неуморно в това занимание. Тя държеше на коленете си вестник и го разкъсваше на такива невероятно малки късчета, че всяко от тях беше колкото главата на карфица. Около нея се стелеше резултатът от тази работа — дребен бял прах, който се трупаше като купчини сняг. От време на време жената пъхаше ръце в този прах с бавно и гальовно движение. Изведнъж вдигна глава: бе госпожица Хокинг! Люси се приближи.
	— Пинки, не ме ли познавате?
	Пинки не отговори нищо, големите й тъжни сини очи не дадоха знак, че я познават. Те не бяха вече мечтателни, а потъмнели някак си, отчаяни и непрозрачни.
	— Пинки, сигурно си спомняте за мене? — Люси бе развълнувана, ужасена и дълбоко покрусена.
	— Безполезно е да й се говори — каза просто пазачката. — Когато изпадне в такова състояние, не може да се изтръгне нито дума от нея в продължение на седмици.
	— Но сигурно… — започна Люси.
	— И не се доближавайте много, моля ви — предупреди я любезно жената, — тя може да се хвърли срещу вас.
	Люси остана неподвижна, гледайки онази, която бе някога нейна приятелка, а сега в ъгъла напомняше странно и изплашено животно.
	Тя си спомни първия обяд при Алън и Пинки — любезно и по детски оживена. А сега тя бе… това създание! И тези пръсти, които късат, късат безкрайно, разрушават с лудо настървение напечатаните листове. Какво безумие!
	Люси се извърна с неволна тръпка. Не можеше да понася повече тази гледка.
	— Даваме й вестници, за да я укротяваме — каза пазачката, докато се връщаха, преминавайки редицата заключени врати. — Това е единственото нещо, което…
	— Да, да — каза бързо Люси. Смътно съзираше причината за това безсмислено деяние.
	— Свикнала съм с всички техни дребни лудости — каза жената сервилно, — вече трийсет години съм тук.
	Люси хвърли кос поглед върху тлъстото й похабено лице, устните, които образуваха малка придирчива маса, тялото, което се люлееше самодоволно, и ключа, емблемата на нейното царство. Трийсет години в този приют, трийсет години, прекарани в отваряния на врати! Какво съществуване.
	Тя се раздели с пазачката, която любезно й се усмихна — това бе част от всекидневните й задължения — и бързо излезе отново на алеята.
	Посещението я смути дълбоко. Ръцете й трепереха. Изведнъж й се стори чудовищно, пародия на божествената справедливост, че е възможно такова отвратително неравенство. Човешки същества, затворени между тези стени, лишени от разум, паднали по-ниско от животните! И защо? Това присвито в килията видение, разкъсващо хартията безполезно и непрестанно, не излизаше от ума й. Хокинг можеше да остане там още години, ненужна, затворена, унизена.
	Люси премина хубавата ограда от ковано желязо и се отдалечи от приюта смутена и потисната.
	Няколко дни беше разстроена, но постепенно се успокои. Приближаваше откриването на учебната година в университета и мисълта за сина й я поглъщаше. Люси бе въодушевена от собствената си амбиция. Нейната цел беше важна и стоеше твърде високо от дребнавостите на деня, мислеше си тя.


>>	XX

	Тя получаваше двайсет и пет шилинга седмично. От тази сума седем бяха за наема — всъщност й ги удържаха от заплатата й при „Хендерсън и Шоу“, преди тя да я получи. Газта за кухнята и осветлението, въглищата по шест пенса чувалчето, една чистачка, за да мие стълбището — всичко, взето общо, правеше средно други три шилинга седмично. Тя всъщност имаше петнайсет шилинга седмично, за да осигури само необходимото за двама души и дори някои луксозни дреболии.
	Петнайсет шилинга не бяха много. Люси не скриваше, че трябва да се бори, една тежка борба наистина, която обаче нямаше да трае вечно. Именно това я крепеше. Тя не бе мъченица и се радваше, че времето на лишенията ще бъде ограничено и че намалява от ден на ден.
	Люси беше прекрасна домакиня. Знаеше магазините, където продаваха най-евтино, изминаваше километри пеша, за да се възползва от някакъв удобен „случай“.
	Знаеше как да се държи и с търговците: учтива, но твърда, не се оставяше „да я крадат“, както сама казваше. Можеше ли наистина да се остави да я мамят, когато кариерата на сина й буквално зависеше от всеки пенс, който й минава против волята между пръстите? Умееше да оползотворява най-добре всички продукти. Бе се наложила на господин Тът, едрия месар с белязания от дребна шарка врат, и получаваше своето малко количество бифтек — четвърт ливра — плътно изрязан. Това бе невероятен подвиг и противоречеше на всички закони на месарството. И все пак така беше. От сърцето на господин Тът е прокапала кръв, но той редовно нарушаваше правилата и режеше говеждия бут под неспокойния, но взискателен поглед на Люси. Не отблъсна любезните ухажвания на Беси Финк, но затова пък получи на изключително ниска цена плодове от магазина на майка й, които бяха прекрасни например в събота, но в понеделник не струваха вече нищо.
	Трябваше да ходи километри до Хуайтайнч и да се върне, но във вечерния хлад ги изминаваше с удоволствие. Питър обожаваше плодовете. За да задоволи желанията му, тя наистина теглеше връзките на своята чанта почти до скъсване. Много пъти в събота, деня на плащането, се увличаше да прави лудости поради вродената си дързост, така че към края на седмицата не оставаше вече нито пенс в нея. От друга страна, измисляше малки икономии. През цялата седмица не вземаше трамвай и отиваше пеша до бюрото и в края на шестте дни доставяше на Питър някое лакомство: някакъв сладкиш от Купер или кутия от онези шоколади, които той обичаше. Тя имаше истински талант да приготвя питателна и евтина храна. Без нищо да знае за калории, бе надарена с удивителен усет за качествата на храните. Люси открай време смяташе, че Питър, младеж с крехко здраве, има нужда преди всичко от добра храна. Знаеше цената на парче добре опечено месо, но за нещастие не познаваше вкуса му. Петнайсет шилинга позволяваха да се купи ростбиф само за един, а не за двама. Докато приготвяше обяда му, чувстваше слабост и отпадналост. Пристигнала на бегом от работа, за да приготви обяда на сина си, наведена над газовата печка, апетитът й на здрава жена се събуждаше и почти я издаваше. Тя чувстваше, че в нея се надигат диви и първобитни инстинкти. Примамливите миризми от скарата нахлуваха в ноздрите й и слюнка изпълваше устата й. Самият цвят на потъмняващото месо и обилният сок караха устните й да трептят като на изгладняло куче. Но тя се съпротивляваше и не желаеше да отстъпи. Следеше крадешком движенията на ножа и вилицата на Питър и се радваше на превъзходния му апетит, явно нямаше причини да се тревожи за неговото здраве.
	Но проблемът с яденето не беше единствен. Възникваха неочаквани въпроси за най-смешни и досадни неща, например за обувките. С облеклото бе по-лесно, в смисъл че тя предварително знаеше — трябва да се задоволява със сегашните си дрехи. Можеше да ги кърпи и поправя сама. Никой сега не искаше от нея да носи изящно бельо, но с обувките бе по-различно. Работата й налагаше много ходене пеша, а тя обикаляше повече, отколкото бе необходимо, за да спести разноските за трамвай, по ужасни за подметките тротоари и те добиваха плачевен вид. Тя, която винаги се бе грижила да бъде обута добре, тъй като имаше малко стъпало, постепенно, след като много пъти се завърна с мокри и премръзнали крака, стигна до убеждението, че е неуместно честолюбие да ходи с елегантни обувки. Оттогава носеше обувки с най-дебелите подметки, каквито можеше да намери. Те бяха тежки и груби. Купуваше ги при един дребен обущар, недалеч от „Бялата улица“, и ги подковаваше с налчета, та траеха, докато горнището им се скъсваше.
	С Питър не беше така. Той стъпваше леко и беше грижлив към облеклото си. От друга страна, трябваше да бъде добре облечен, за да посещава лекциите. И той успяваше благодарение на онова, което му оставаше от стипендията, след като заплащаше разноските за следването. То беше доста малко, но все пак достатъчно. Питър знаеше цената на всеки пенс. Историята за касичката с пари от детството започваше отново. Той записваше сметките си в малко тефтерче и бързо откри, че е доста изгодно да си купува необходимите книги на старо. Беше точен, придирчив и никога не изпадаше в разточителство. Още от първия ден отхвърли предложението на майка си да му помага при воденето на сметките. Това са негови собствени пари и той знае с точност какво трябваше да прави с тях.
	Същото бе и с дрехите му. Люси от своя страна допринесе за това, като откри след внимателни и многократни разпитвания — госпожица Тинто бе неизчерпаем източник за полезни сведения — един шивач, на име Уард, който обеща да скрои дрехи на Питър, съобразени с тънката му фигура и с още по-тънката му кесия. Първото посещение при този Уард бе забележително и почти напомняше избора на униформата за колежа. Изправен като манекен пред двата прозореца, Питър изтърпя цялата церемония по вземането на мерките леко почервенял. Но Уард не беше прост шивач, препасан със сантиметъра като с пояс и набоден с игли, а енергичен млад човек, който отскоро се занимаваше с този занаят — дребен на ръст, но великан по умение и усет. Той почтително нарече Люси „мадам“, дори попита, разбира се, без успех дали не ще има удоволствието да й ушие един костюм, а към Питър проявяваше ненатрапваща се благосклонност.
	Костюмът бе направен от сив домашен плат, избран от Люси след дълъг и грижлив оглед, повече заради здравината, отколкото заради външния ефект. Питър предпочиташе един кариран, по-светъл и не толкова здрав плат, но Уард, макар и да симпатизираше на сина, решително се присъедини към мнението на майката: не подхожда на един джентълмен да привлича внимание с костюма си. Сивият цвят беше спокоен без съмнение, но му отиваше и имаше неоспорими достойнства. Важна беше преди всичко „кройката“, кройката бе всичко и като хвърли поглед на познавач към Питър, Уард го уверяваше, че владее това тайнствено, измамно, но съществено изкуство.
	Костюмът бе истинско постижение. Сакото очертаваше една изящна извивка от старателно подпълнените рамене, добре отбелязана талия, после малките карирани ревери, панталонът с две извънредно точни успоредни линии, изобщо всичко бе последна дума на изяществото и изкуството на шивача. Освен това ушиването на костюма направи от Питър и от майстора двама приятели. След всяка проба те отлагаха за следния път, както казваше Уард. Пиеха кафе, разговаряха за бъдещето, което така бляскаво се разкриваше пред тях, всекиму в съответното поприще. Питър, седнал до прозореца, гледаше трамваите, които слизаха и се качваха по улицата, и докато целият вълнуващ живот на града течеше пред очите му като опиянена река, се наслаждаваше на блаженото чувство, че и самият той навлиза в живота.
	Докато отпиваше от кафето, той сякаш предварително вкусваше цялата сладост на успешната си — бе уверен в това — университетска кариера… Беше прекрасно.
	Грижеше се най-старателно за този свой първи костюм. Когато се връщаше от лекции, той го сваляше, за да облече вместо него старите си дрехи, слагаше внимателно сакото на облегалото на един стол и всяка вечер при лягане поставяше панталона добре изпънат под дюшека. Когато получи следващата стипендия и след като изплати разноските по следването, които се бяха поувеличили през този семестър, естествено бе да посвети остатъка за попълване на своя гардероб. Един нов костюм от кариран плат и хубаво пардесю „демисезон“ пристигнаха, обвити в копринена хартия в картони на „Улица на цветята“ 53. Питър се превръщаше в добре облечен младеж, гордост за майка си, на Беси Финк, на господин Колинс и явно доказателство за неговото обаяние бяха подигравателните подсвирквания на момчетата, когато минаваше край ъгъла на венецианското кафене „Демарио“. Самият господин Колинс, като оставяше за миг глинената си лула, за да хвърли поглед подир изчезващия по стълбите метеор, един ден заяви на Люси:
	— Има вид на аристократ.
	После добави:
	— Като си помисли човек, че и той също ще пуши и ще тича след момичетата като другите.
	Люси прие заслужения комплимент и не обърна внимание на смешната закачка, запазвайки снизходително мълчание. Тя не се безпокоеше. Познаваше сина си, неговата твърдост, чистотата на сърцето му и обичта му към нея. Други синове биха могли да кривнат от пътя, но Питър беше неин и това бе достатъчно.
	Той все още не бе станал председател на студентското сдружение, но успехите му, както и неговото държане бяха обещаващи. Тя го следеше със страстен интерес. Те бяха изворът, от който черпеше удовлетворение и бяха дълбоката и тайна причина за нейното щастие. През дългите вечери, които прекарваха заедно, той й се отплащаше, като й разказваше подробно за работата си. Очарована, Люси следеше неговите зоологически авантюри с мъртвото морско куче и неподвижните амеби, присъединяваше се към задълбочените му химически анализи върху сребърния нитрат и хлоридите, слушаше го с удивление да говори за онова ботаническо чудо, което се нарича млезга, а по физика — за принципа на тежестта, неподозиран дотогава от нея. Възторжените й очи, насочени към движещите се устни на Питър, изпреварваха законите на оптиката, които той снизходително й обясняваше, защото съзираха единствено неговия успех. Тя го виждаше пред микроскопа, с епруветки и колби в ръка или пък с нежно положено хирургическо ножче върху мъртъв дъждовен червей. Чуваше гласа на професора, движения и шум от леки стъпки, които напомняха ехо в манастир. Вплиташе собствения си живот в живота на сина си не само когато той й разказваше вечер как е минал денят му, но и през целия преживян от нея ден. Когато напускаше с облекчение ужасните жилища и внезапно забелязваше красотата на заблуден слънчев лъч, проникнал през мръсотията на някой заден двор, изведнъж духът се устремяваше жадно към Питър, който по това време работеше в класическата сграда на хълма. Когато ударите на университетския часовник прозвучаваха над града и едва доловимо стигаха до ушите й, те я отнасяха при него, прибавяха нежността към техните общи стремежи.
	Вечер, особено преди изпит, той й разказваше за своята работа и тя следеше усилията му да произнася думи от мъртъв език или да повтаря химически формули. Той търпеливо се забавляваше с опитите й да го разбира, когато изброяваше тайнствени и сложни за нея неща. При безгръбначните животни например тя бъркаше и създаваше нови наименования, което предизвикваше луд смях у Питър. Но имаше моменти, когато караше кръвта й да замръзва, като разказваше зловещи подробности от анатомическата зала, или пък я ужасяваше с описание на лудориите на някоя маймуна, чийто мозък е бил изваден. Понякога, особено след посещения в залата за дисекции, Питър отказваше да приема храна и изпитваше отвращение към произведенията на господин Тът, особено ако бяха слабо опечени. Но това бързо отмина и той вече можеше да говори смело и с мъжествена усмивка за безжизнените същества, минали под неговия хирургически нож. Макар да разбираше тази нечувствителност на студентите по медицина, тя никога не можа да им прости напълно отношението спрямо нещастните същества, които завършваха върху някоя мраморна маса. Една нощ сънува ужасен кошмар, изпълнен със страхотиите от моргата. Потръпваше при мисълта да свърши по този начин — победена и безименна, просната върху гнусна тарга.
	Но Люси разбираше, че той не може да довърши учението си, без да придобие поне привидно безразличие. От друга страна, успехът на Питър в изпитите оправдаваше онези средства, които бяха нужни за постигането на благородната и желана цел.
	Да, той напредваше и при тази мисъл сърцето й се отпускаше. Епизодът със състезанието за стипендиите й бе причинил временен страх, но вече го бе забравила. Той учеше съвестно и честно изкарваше изпитите си с отлични бележки или с лъскави награди, спокойно и стабилно, което бе знак за здрав и уравновесен дух. И това за Люси означаваше повече, отколкото всички спорни и нетрайни изблици на гениалност.
	Струваше й се, че сякаш бе вчера, когато го видя да отива на първата си лекция в университета в новия си костюм. А сега вече бе изкарал първия си изпит от втората година върху тайнствата на анатомията и физиологията.
	— Минах pons asinorum („магарешки мост“) — заяви с доволна въздишка. — Сега всичко ще върви добре.
	Тя бе научила достатъчно латински, за да разбере онова, което каза той, и спокойно му отговори:
	— Този мост никога не е бил строен за тебе, Питър.
	— Привидно не — съгласи се той замислено, а после започна да се смее. — Има обаче неколцина старчоци, които все още напразно се опитват да го преминат. От години насам ги късат. Смешно, нали? Единият от тях е женен и има две деца.
	Тя поклати глава и рече решително:
	— Не всички са надарени.
	Името на Питър, напечатано черно на бяло в списъка на приетите втора година, доказваше колко правилна бе собствената й преценка и потвърждаваше взетото от нея решение. „Това ще им покаже“, каза си Люси в радостен унес, като имаше предвид всички онези, които бяха оспорили мъдростта на нейното поведение. Тя бе горда и Едуард вероятно също изпитваше оправдана гордост.
	Почтеният отец бе прочел за резултатите в „Хералд“. Доволен от този нов блясък към името Мур, той като че ли чувстваше, че това ще се отрази и върху неговата роля в църквата и популярността му в енорията. С удоволствие размишляваше върху вестникарското съобщение, докато пиеше утринното си кафе. После попита икономката си:
	— Мислите ли, че владиката ще забележи написаното?
	Госпожа О’Ригън верноподанически му отговори:
	— Той непременно ще узнае, отче, че името е на вашия племенник.
	След като помисли малко, Едуард изпрати поздравления до своя племенник, като същевременно го покани да прекара близката ваканция заедно с него, този път не в Мадейра, а в Сент Андрюс. Там отецът по съветите на лекарите имаше намерение да съживи дейността на черния си дроб в един клуб за голф.
	Люси бе очарована от похвалите. Тя винаги се безпокоеше много за здравето на Питър и за неговата ваканция. Затова независимо от материалната облага изпитваше и лично удовлетворение от косвеното доказателство за отношението на Едуард. Не съжаляваше, че не е поканена да ги придружи. Това беше невъзможно. Не притежаваше необходимите тоалети, пък ако двамата желаеха да бъдат заедно, тя само щеше да им пречи. Отдавна не бе виждала Едуард и логично предполагаше, че са се отчуждили един от друг. Но с удоволствие заведе на гарата Питър, когато тръгваше за Сент Андрюс. Животът в един луксозен хотел можеше да го научи на по-добри обноски и би го освободил от последните колебания на детинството. Люси знаеше също, че Питър е напълно осигурен в компанията на безукорния Едуард — нещо, което, без да си дава сметка, намаляваше съжалението от раздялата. Тя самата не бе получавала отпуска от времето, прекарано при госпожица Туиди, но това нямаше никакво значение, както си мислеше, за една толкова силна жена. Наслаждаваше се заедно с него от промяната.
	Веднъж по време на закуската през един топъл августовски ден на „Улицата на цветята“ пристигна цветна пощенска картичка — някаква голяма ограда, а зад нея стаята на Питър, — отбелязана със звездичка. Люси се усмихна на суетността на този символ, който приличаше на някакъв паяк, катерещ се по внушителната фасада. Хотелът изглеждаше шик, а Люси съвсем не презираше тези заведения. Облечена както трябва с чанта, пълна с пари, тя наистина би открила, че терасата на един хотел край морето — на картичката се виждаха палми и кресла от индийска тръстика — излъчва свежест и прелест през такъв изнурителен следобед. Щеше да се облече в син шантунг, мечтаеше тя, с голяма шапка и, естествено, с чадър.
	Би било облекчение да не облича повече своята жалка рокля. Тя съвсем не отиваше за грандхотел. Да, предпочитанията й бяха към синия цвят. Затваряше очи и се виждаше седнала под една палма заедно с Питър, който й поръчва сладолед — розов сладолед с вафли, толкова го обичаше. Прислужникът проявяваше изискана любезност! Винаги бе изпитвала известен страх от сервитьорите в кафенетата, дори през онези далечни времена, когато Франк, за да я ухажва, я водеше навсякъде. Но сега в компанията на Питър, така безукорен и внимателен към нея, чувстваше по-скоро презрение към тези момчета. Тя не вижда лицето на прислужника, а само един плешив лоб, който се навежда. Люси е убедена, че я намира очарователна и истинска лейди. Дава му шест пенса…
	Докато Питър отсъстваше, нямаше особено желание да готви. Често пъти трябваше да си приготвя набързо вечерята. Но очите й бяха отправени към недалечното бъдеще. Тя все още обичаше живота и със задоволство пресмяташе как времето на лишения и пестене наближава своя край.
	Постави радостно картичката на огнището, после изми чашата и чинията си и подреди стаята. Същата стая, същите мебели. Но как би могло да бъде иначе? Как да обзаведе жилището си, когато само един-единствен шилинг понякога я спасяваше от пълна нищета? А останалото можеше да почака. Все още чувстваше възторга, когато взе чантата си и тръгна на работа. Влизаше отново в жалките жилища, настойчиво тропаше по вратите, изричайки неизбежното „Хендерсън и Шоу“, изкачвайки се по тъмните стълбища, броеше нечисти пари, погнусена от лошите миризми, гадините, мръсотията, издържаше на всичко, винаги вярна на дълга си.
	Питър се завърна от морето почернял и възторжен. „Прекрасно“ — това бе думата, която употребяваше, за да изрази колко много се е забавлявал. Мнението му за чичо Едуард, както и цялата му личност се бяха променили под влиянието на морския въздух. Чичото занапред бе споменаван между „добрите старци“.
	Докато омайваше майка си с разказите си за добре прекараната ваканция, тя изведнъж запита унесено дали някакъв плешив прислужник им е прислужвал в хотела. Той я погледна косо, после започна да се смее:
	— Прислужнички, мамо, само прислужнички. Нито един прислужник в целия хотел.
	— Не може да няма — отвърна тя замечтано — и сладолед с ягоди.
	Той започна гръмко да се смее:
	— Ти си невероятна, Люси!
	От известно време насам той си позволяваше да я нарича по име и въпреки че искаше да види в това проява на обич, не харесваше особено този навик.
	— Мамо — поправи го бързо.
	— Все едно — отвърна той настойчиво, все още през сълзи от смях, — тази история с прислужника…
	И се удряше многозначително по челото.
	Тя не каза нищо повече, леко раздразнена от поведението му. Но Люси не се съмняваше в неговата обич. И недоволството й се стопи в усмивката на Питър.
	През есента той започна да посещава болницата и да се бръсне не от време на време, а редовно, и то с несмутима сериозност. Чичо Едуард, който полагаше изключителни грижи за тоалета си и дори употребяваше специален крем за лице, му бе дал един от бръсначите си, хубав бръснач, който, ако не произхождаше от Толедо, най-малко ще да е бръснал космите на почтения отец през време на неговото паметно пребиваване в Испания.
	Мисълта за това занимание особено развличаше Люси. Всяка сутрин, преди той още да е станал, тя му топлеше вода. Възхищението й към него растеше. Вкъщи отново имаше мъж.
	Есента настъпи. За нея нямаше ваканция, но промяната на сезона й подейства така благоприятно, както някакво пътешествие. Тези студени повеи, които толкова обичаше, листата, които тихо падаха в градината, полъхът на сух въздух. Цялата тази промяна й даваше нови сили.


>>	XXI

	— Знаеш ли, майко — каза той, а когато започваше така, тя бе уверена благодарение на дългия си опит, че всъщност не знае нищо, — утре ще има танцувална вечер.
	— А, а — отговори Люси с безразличие и след миг добави: — Желаеш ли да освободя масата?
	— Ако обичаш.
	— Няма още шест часа — каза тя, като ставаше, — но въпреки това ще запаля газта.
	Преждевременният мрак на последните дни от есента оставяше да проникне в стаята само слаба светлина.
	— Тази вечеринка… — подзе той.
	Светлинният газ избухна и освети стаята. Обикновено го палеше внимателно и това избухване я накара да трепне леко.
	— Каква вечеринка? — попита тя живо.
	— Много бих искал да отида.
	Тя го погледна изненадана. За миг помисли, че той й говори за някоя от онези вечеринки, които се даваха в „Зала Гув“ — шумни и гнусни празненства, обявявани като „обществени балове, ръкавици — по желание, леки бални обувки — задължително“. Каква друга вечеринка можеше да има в близко съседство? Но преди да отвори уста, той каза:
	— Това ще бъде в „Юнион“, „Бета клуб“, казаха ми, че бюфетът там бил чудесен.
	Тази последна тайнствена дума сякаш го пренесе в света на мечтите. Бюфет, наистина! Те току-що бяха свършили своята жалка вечеря — той едно бъркано яйце, а тя парченце сирене. Чувстваше се зле след прекарания труден ден, освен това бе петък, когато въпросът за финансите винаги я занимаваше. Гърлото й, изнежено след прекарания в Ардфилан ларингит, я болеше. Сега с увит около врата чорап, със затоплени най-сетне крака, обути в леки пантофи, тя се готвеше да се лекува… а той й говореше за танци!
	— Преди да говориш за танци, почакай да се оправим по-добре — каза тя по-грубо, отколкото желаеше. — Откъде, по дяволите, ще вземеш пари за черни дрехи и билет? Той е твърде скъп, уверена съм, с техния бюфет.
	Повтаряше раздразнено думите, които той бе употребил.
	— Не се вълнувайте, госпожо Люси — каза Питър спокойно. — Получих безплатен билет от член на комитета. Липсват танцьори, разбираш ли?
	Тя го наблюдаваше, докато той разглеждаше ноктите си.
	— Ами дрехи? — каза му най-сетне, но вече не така грубо.
	— Това може би ще се уреди.
	— Да не мислиш да вземеш под наем — извика тя живо, поразена от унизителния спомен за различните „заведения за наемане на дрехи“, които се намираха в неприятни краища на нейния квартал. — Не бих позволила.
	— За бога, не! — засегна се той. — Това няма да стане.
	Отново започна да говори по-кротко, както в началото.
	— Няма да облека дрипа, взета под наем. Зная как да постъпя.
	— Как? — попита тя намусено.
	Дразнеше я с непоносимата си бавност, и то по такъв безразсъден и отегчителен въпрос.
	— Онзи ден отидох при Уард — отговори той веднага. — Знаеш, че сме много добри приятели. Стана въпрос за едно вечерно облекло…
	„Вечерно облекло — си каза тя, — наистина! Защо не?“
	— Казах му, че нямам възможност да му го заплатя по-рано от две години. Той искаше да ми даде кредит, но аз не приех. — Чистосърдечният му поглед търсеше нейното одобрение. Тъй като тя не каза нищо, продължи: — Ти знаеш, Уард е добър човек. Той има в магазина си костюм на свой клиент, заминал за Китай и оставен за почистване. Пробвах го… стои ми като излят. А като кройка е чудесен!
	Облеклото на господин, който пътува в Китай! Стори й се, че Питър фантазира.
	— Господин Уард не би могъл да ти го заеме — каза тя важно.
	— О, ще ми го заеме. Обеща. Мисля да го получа утре сутринта и никой няма да се усъмни в нищо.
	— Но знаеш ли да танцуваш? — упорстваше Люси недоверчиво.
	— О, мога да се въртя — засмя се Питър.
	Люси бе удивена. Явно бе уредил всичко. Радваше се, че е находчив, но не желаеше да отива на този бал, направо бе против това. Но той очакваше… една дума от нея.
	— Щом като имаш дрехи и билет, за да отидеш… — каза тя най-сетне със съжаление и гласът й прозвуча сякаш отдалече.
	— Браво, Люси — пошегува се той. — Сега да освободим масата и да се заловя за работа.
	Тя вдигна покривката, но цялата вечер го наблюдаваше, изпълнена със съмнения и колебание. Този въпрос, който изникна изведнъж… бе като примка. Съзнаваше, че е смешно, но наистина бе поразена. Ръководеше я правилото „Само да се работи, никакви забавления“. Но бе уверена, че Питър наистина е прав. При все това мисълта за един бал — развлечение, така различно от онова, което бе изживял при чичо си Едуард — предизвикваше у нея безпокойство, което не я напусна през цялата вечер, а също и през следващия ден.
	На другата вечер Люси почувства гърлото си още по-възпалено, но не каза нищо на Питър. Той изпи набързо чая си, без да обръща внимание на онова, което гълта, после, като хвърли косо радостен поглед към майка си, отиде в съседната стая с кутията, донесена следобед. Тя затопли вода в банята, без да промълви дума. Следеше движенията му и й се струваше, че се бръсне по-дълго от обикновено. Мислеше също за всички онези дреболии, които са необходими за вечерното облекло. Как бе успял да си ги набави? Лошото й настроение и възмущението я завладяха още по-силно, отколкото предишната вечер.
	Въпреки това, когато най-сетне чу стъпките му от другата страна на вратата, обърна глава в очакване. Той влезе, като стъпваше леко с лъскавите бални обувки, взети назаем.
	— Е — попита спокойно, — как ме намираш?
	Тя остана права пред мивката, няма, с все още мокри ръце и с отворена като на риба уста. Това не бе нейният син. Това прелестно същество, това младо божество, чието прозрачно лице блестеше над правата чиста яка и блестящия нагръдник, а гърбът му — изящно гъвкав и строен под тънкия черен плат… Той превъзхождаше всичко, Вал Пинкертон въпреки голямата си червена панделка в сравнение с него бе само жалък глупак. Люси бе така очарована, така дълбоко развълнувана, че очите й се наляха със сълзи.
	— О, Питър — прошепна, — ти си наистина… ти си чудесен!
	Видът на нейния строен син, открояващ се сред жалката кухненска обстановка, изпълващ взетите назаем дрехи като някакъв Аполон, извикваше у нея вълнение, което граничеше със страдание. Бе обзета от внезапен порив, какъвто никога не бе чувствала, от бликаща нежност, в която удивлението се смесваше с обичта. Франк никога не е носил подобни дрехи! Не, Франк никога не е имал такава хубава походка! Тя никога не бе обичала Франк така, както обичаше своя син.
	— Не мога да се съвзема — прошепна отново тя.
	Това бе един от редките случаи, когато неволно се разкриваше пред него такава, каквато бе.
	— Не мога да те позная… ти си…
	— Дрехата прави монаха, знаеш. — Той почувства известно стеснение от израза на очите й. — Трябва да си призная, че е доста изящно. Не ме чакай и гледай да си легнеш — продължи Питър, като поправяше възела на вратовръзката си пред огледалото, голямо четири пръста в квадрат, без рамка и окачено на стената.
	— О, да — отвърна тя живо, — не бих могла да сторя друго.
	Той изтегли маншетите на ризата си, за да се упражни, после каза:
	— Време е! — Изведнъж вдигна глава и забеляза нейното пламенно изражение: — Честно слово, сигурен съм, че би предпочела да ме придружиш, Люси — каза закачливо. — И когато стигнем там, няма да останеш проста зрителка.
	Тя не отговори, но трепна, после чертите на лицето й се втвърдиха.
	Настана мълчание.
	— Не закъснявай — каза Люси сурово.
	— Няма страшно. Утре работата продължава както обикновено. Поизчеткай ме малко, майко, ако обичаш.
	Изчетка го. Най-сетне изяществото на костюма бе прикрито с пардесюто, блясъкът на нагръдника бе скрит под стар копринен плат вместо шал, който тя откри в чекмеджето си. Питър й каза „довиждане“ и слезе весело по стълбите.
	Тя се завърна, за да довърши миенето на съдовете. Почти не виждаше онова, което вършеше. Жилището изведнъж й се стори тихо и празно, лишено от светлина.
	Тази вечер бе нейният ред да измие стълбището. Хремата обаче така я бе измъчила, че тя каза на жената да дойде, въпреки че това й се струваше проява на слабост. Щастие бе, че е така, казваше си сега с иронична гримаса. Наистина би било интересно, когато мие стълбището, да се отдръпне от кофата, за да направи път на сина си.
	Очарованието от изпращането на Питър изчезна, настроението й започна да спада необяснимо, така че Люси очакваше дори като развлечение пристигането на Колинс, която вчера бе толкова философски настроена, че само повтаряше: „Мене всичко това ме кара да се смея“.
	Но тази вечер Марта явно не беше във форма. Взе нещата за миене и без да каже дума, започна работа. Въртеше парцала на всички страни под тъжните звуци на любимата си песен. С тънък, но страстен глас тя пееше:
P>
	Бих желала да стана отново мома,
	но никога вече не ще бъда мома,
	до деня, когато ябълка не узрее
	на портокалово дърво.
	Бих желала моето бебе да се роди
	и да вряка върху коленете на бавачка,
	и да бъда мъртва
	и в гроба,
	и зелената трева да ме покрива.
P$
	През тънката врата мрачната песен стигаше до Люси досадно натрапчива. Тази вечер нямаше желание да я слуша. Но когато Марта свърши, тя я запита, докато й даваше обичайните шест пенса:
	— Как така не върви, Марта? Мъжът ти още ли е без работа?
	Марта Колинс оправи шапката си, постоянния символ на нейната почтеност, и веднага каза с намигване:
	— Моят най-малък син, госпожо, е същински дявол, като си пъхне нещо в главата. Сега трябва да го женим или е загубен.
	— Някакви неприятности ли има? — попита Люси.
	— О, не е нищо особено, няма що да се прави. Да, това е, думам си, божия воля. И когато става с най-малкия син, трудно е за майката.
	Очите й излъчваха мълнии.
	— Една мръсница го отвела при себе си и сега разправя, че бил бащата на нейното копеле.
	— Разбирам — каза тихо Люси.
	Тя си спомни за това младо момче, чийто простодушен смях напомняше смеха на Питър. Сравнението я изпълни със смътно предчувствие.
	— Той, който носеше вкъщи всяка седмица по петнайсет шилинга — изпъшка Марта Колинс. — Голямо добро й прави на тази безделница.
	Люси остана до вратата, докато обидената майка слизаше по стълбището, без да бърза, и призоваваше проклятието на Кромуел върху изкусителката, която бе прелъстила нейния малък син.
	Тази случка подейства на Люси потискащо. Тя се прибра, полута се из жилището, сгъна дрехите, които синът й беше свалил, подреди в банята нещата му за бръснене, после се върна и седна в крайната стая. В продължение на половин час погледна три пъти часовника, после, като не я сдържаше повече на едно място, стана и постави супата да ври бавно на газовия пламък. Питър може би ще иска да хапне, като се прибере, а и на гърлото й ще му стане по-добре от чаша бульон. Отново се разходи из стаята. Не й се плетеше повече. Часовникът показваше, че обичайният час за лягане е минал, и се учудваше, че не вижда Питър до себе си. С устремен напред поглед, с отпуснати на коленете ръце, тя имаше студен и донякъде строг израз.
	Изведнъж бе изненадана от почукване на вратата. За миг помисли, че е синът й, и стана веднага. Но не той, а госпожа Финк, нейната съседка, която стоеше разтревожена на прага.
	— По светлината видях, че не сте си легнали — започна тя и усмивка играеше както винаги на устните й. — Запитах се дали не мога да седна за малко при вас.
	— При мене? — повтори Люси.
	По понятни причини не приемаше никого вкъщи, а в този час подобен въпрос й се струваше най-малко странен.
	— Да — прошепна Беси, — обзе ме някакъв страх. Напоследък Финк се връща късно вкъщи, не преди полунощ. — В сянката на стълбището образът й изглеждаше бледен.
	— Влезте — каза Люси, преодоляла лекото си колебание.
	Сега тя чувстваше известно задължение към Беси и нейната майка, но гласът й бе студен. Влязоха в кухнята. Беси въпреки вълнението си хвърли бързо любопитен поглед върху обстановката. Седнаха една срещу друга.
	— Много мило от ваша страна, че ме приемате — въздъхна гостенката.
	— Съвсем не!
	— Не зная какво ми стана… цял ден сама…
	Спря се почти раздразнена, но Люси, макар и да забелязваше голямата й възбуда, не прояви никакво любопитство. Настана мъчително мълчание.
	— Питър отиде на бал — каза най-сетне тя, като направи усилие да разсее мълчаливото напрежение.
	— Бал! — повтори госпожа Финк и погледът й светна. — Аз много обичах да танцувам…
	— Наистина? — каза учтиво Люси.
	— Да — отвърна Беси с насълзени очи и позлатеният мъх на горната й устна трепна. — Точно на един бал… се запознах с господин Финк. Имах бяла рокля с прелестен жълт колан и на главата панделка от същия цвят. Той ми каза, че съм била…
	Лицето й се сви смешно и от очите й потекоха сълзи. Постави главата си на края на масата и неудържимо заплака.
	— Простете ми — простена тя, — простете ми, че идвам да плача пред вас. Но не мога да се сдържа, уверявам ви, не мога. Джон, моят Джони, когото аз толкова много обичам…
	Тя замълча, задушавана от хълцания. Люси с удивление си представи този Джони, кроткия човечец, който живееше отсреща, пълен, плешив, на средна възраст. Той нямаше нищо от прелестите на някой Ромео, но въпреки това бе съпруг образец и причина за щастието на Беси.
	— Но какво е станало?
	— Пиенето — изплака Беси, — пиенето. Криех това в себе си от месеци, но сега то ме задушава. Само пие, постоянно, казвам ви. Не съм предполагала такова нещо, когато го взех. Мислех, че обича по една чашка сегиз-тогиз и толкова. Ох, това ме убива. Не минава вечер да не се върне пиян. А майка ми… ме беше предупредила… но аз го обичам, обичам го, ето нещастието…
	У Люси се прокрадна ужасно съмнение.
	— А той бие ли ви?
	— Не, о, не, бих искала да го прави. Би ми правило удоволствие да ме нашиба, да ме нашиба съвсем гола. — Тя надаваше истерични ридания. — Аз го желая, казвам ви, а онова, което той търси, е само пиенето. Пада на леглото и хърка като свиня… Ето всичко, което получавам от него сега… — Остро се изсмя… — На сутринта яде яйца с бекон и се кълне, че няма да прави повече така. А вечерта се връща в още по-лошо състояние от всякога, пиян и мрачен.
	Тя продължаваше да се клати като луда, блъскайки главата си в масата, сякаш всеки удар й доставяше удоволствие.
	Люси не знаеше какво да прави. Не издаваше чувствата си, но бе отчаяна. Седнала сковано, тя наблюдаваше състрадателно простряното пред нея същество, като чакаше мъдро да мине пристъпът на отчаянието. Най-сетне Беси вдигна глава и подобно на плачливо дете изтри очите си с опакото на ръката.
	— Станах смешна — каза тя, като подсмърчаше, — страшно смешна, нали?
	— Не, не — опита се Люси да я успокои, — съчувствам ви.
	— Във всеки случай олекна ми и съм ви много признателна.
	След като помълча малко, тя добави сдържано:
	— Сега вече нямам тайна от вас. Но все ми е едно. Не можех повече да мълча. — Докато говореше, тя надаваше ухо и каза тихо: — Струва ми се, че го чувам, ще отида да видя.
	Те отидоха до вратата и забелязаха, че Джон Финк се изкачва съвсем бавно. Той стъпваше предпазливо, с благоразумни стъпки, като се държеше здраво за перилата на стълбището. Изглеждаше спокоен, дори твърде спокоен, но дъхът му изпълваше целия въздух. Съпровождан от силна миризма на карамфил, той се изкачваше внимателно и гордо, а очите му — втренчени съзерцателно — излъчваха любвеобилност към всички.
	— А-а — извика, като ги изгледа внимателно, но без учудване.
	Стъпи на последното стъпало и добави:
	— Госпожа Мур и моята Беси, браво! — Сутрешната му мълчаливост бе изчезнала, изпаднал бе в дръзка бъбривост, затруднена от постоянното пиянство. Затвори едното си око и добави със светски тон: — Приятна е вечерта навън.
	— Влез, Джони — каза отчаяно Беси.
	— Трябва да ка-а-жа нещо на госпожа Мур, — отвърна той любезно.
	— Ех, ела, Джони.
	— Трябва да ка-жа, Беси, тря-бва да-а ка-жа.
	Тя го хвана за ръката и се опита да го отведе, но той отмести късите си пълни крака и извика бързо:
	— Го-спожа Мур, а-аз позна-вам вашия Джо… добър мой клиент в Левенфуд. Чудо човек бе дебелият Джо.
	Но Люси хвърли последен състрадателен поглед към измъченото лице на Беси и затвори вратата. Остана за миг зад вратата, неподвижна и с напрегнат слух. Най-сетне чу, че те се прибират, брътвежът на пияния замлъкна и настъпи мълчание.
	Тя се върна в кухнята. Каква вечер! Бе замаяна от странността на различните случки: нарушението на редовните привички, очарователната поява на сина й, който за миг се бе превърнал в светски човек, неговото отиване на бала, после — сякаш това не стигаше — тези две интимни драми, обикновени, просташки и дори отблъскващи, които пораждаха различни опасения, избистряха се постепенно в душата й и започнаха да я измъчват. Дали нейният Питър ще има същата съдба като нещастния син на Марта Колинс? Или на този отвратителен Финк? Питър й бе говорил за някакъв бюфет. Във въображението си тя си представяше кръгъл бар, блеснал в светлина, в който златната младеж с тъмни дрехи се отдава на разврат и подканя сина й да сложи на главата си венец от зелени лозови пръчки. Бе същинска лудост, че го остави да отиде на това празненство. Укоряваше се за своята слабост и трепереше вътрешно, обзета от ужасното предчувствие за някаква беда.
	Продължаваше да чака. Най-сетне в тази странна нощ, изпълнена с напрежение, по стълбището прозвучаха леки, уверени и бързи стъпки. Тя не помръдна, но очите й блестяха: това бе нейният син! Той се появи, розов, весел, безгрижен, с леко измокрена от пот яка.
	— Какво, още стоиш, моя стара Люси? — извика той, като влезе. — От колко часа насам трябваше да спиш.
	Да спи! Тя едва не избухна в смях. Облекчението, когато видя Питър, я изпълни с внезапен възторг. Той се бе върнал, както винаги, съвършен, без най-малък дъх на алкохол, без следа по страните от гнусните милувки на някое момиче. Никога вече не ще го подозира, никога!
	— Добре ли се забавлява? — попита го добродушно.
	— Не беше зле — отвърна той, след като размисли сякаш върху въпроса. — Женското общество не беше много блестящо.
	Вдигна презрително рамене.
	Сърцето на Люси започна да бие, но като искаше да увери сама себе си, подметна:
	— Уверена съм, че си намерил някоя любезна танцьорка.
	— Нито една — рече той със смях. — Една дама ми каза, че постоянно съм я настъпвал по краката.
	Тя не си даваше ясно сметка, но очевидно бе, че не е постигнал кой знае какъв успех. Бяха му обяснили по едно време, че обикалянето на залата още не се нарича танцуване, той се прозина широко.
	Тази естествена прозявка възвърна цялото доверие на Люси. Тя му даде чаша топъл бульон. Погледа го, докато я изпи, след това си легна щастлива и усмихвайки се на своето безразсъдство, заспа веднага.


>>	XXII

	— Ужасно неприятно е да идваш тук — каза Питър на излизане от бюрото на „Фулертон и сие“ заедно с майка си. — Би казал човек, че ни дават милостиня.
	Той бе отишъл да получи стипендията си за тримесечието и Люси бе длъжна да го придружи.
	— Никога не се знае — изрече тя тихо. И си представи страшния, но напълно възможен случай — някой студент отива в най-близката кръчма със стипендията. После добави: — Има хора, които могат да злоупотребят, как да имат доверие на всички.
	Не изрече „като на тебе“, но искаше да каже именно това. Поведението му, що се отнася до парите, бе винаги безукорно. Нито пенс не беше разходван. Всичко се изразходваше за сериозни неща и за самия него.
	— Това ще да е била някоя побъркана и намусена старица — измърмори той през зъби и гласът му отпрати веднъж завинаги Кези Рики и нейното завещание в редовете на чудаците.
	— Какво казваш? — попита Люси, която понякога се опасяваше, че леко оглупява.
	— Благославях Кези, бакалската вдовица — заяви той двусмислено.
	Отидоха пеша до трамвая под блестящото слънце на пролетния следобед. Тя бе поискала позволение да напусне работа по-рано. Рядко имаха случая да излизат заедно. Събота следобед го обземаше естественото желание да отиде на някакъв мач, а в неделя, докато той беше на утринната служба, тя се заемаше да му приготви топъл обяд.
	След безразсъдните съмнения през нощта на бала, за което тя изпитваше угризения, бе се привързала още по-силно към него. Сега можеше да се усмихва на онези свои глупашки мисли, но известно време след това събитие се чувстваше леко смутена. Когато забеляза окачения в шкафа черен костюм, каза раздразнено:
	— Кога ще изчезне оттук този костюм? Той не е твой, нали?
	— Не бързай, мамо. Няма да те изяде. Когато дойде време, Уард ще го поиска — отвърна той с усмивка.
	Учтивостта на отговора й прозвуча като упрек. А сега, когато обикаляха най-оживената улица, споменът за тези смешни съмнения беше далеч от нея. Тя бе доволна, че се наслаждава на слънцето, че е заедно със сина си, че се е измъкнала от мръсните жилища, където по това време вследствие на епидемия от скарлатина работата й бе станала особено мъчителна. С удоволствие хвърляше мимоходом поглед към витрините на магазините на този квартал, който минаваше за най-изискания в града. Чудно: когато бе сама, избягваше тази улица с големите луксозни магазини, където се движеха добре облечени жени, или най-малкото я преминаваше бързо. Улицата бе съвсем различна от онези улички, по които тя обикновено обикаляше, и това заедно със скромното й облекло, предизвикваше у нея чувство за малоценност. Този път, напротив, в компанията на Питър бе приятно поласкана да има до себе си такъв елегантен спътник. Тя безгрижно се разхождаше и с удоволствие забелязваше погледите, които им отправяха минувачите.
	Забеляза, че се носят мъжки нагръдници и че бледорозовият цвят — който харесваше — е на мода. От четири години насам не си бе купувала рокля, но въпреки това изпитваше удоволствие, установявайки, че все още се интересува от модата. Винаги бе обичала да се облича добре.
	„Когато Питър завърши, ще се издокарам“ — казваше си тя.
	Гледката на витрините подобри настроението й.
	— Времето е наистина прекрасно — усмихна се на сина си. — Чувстваш ли пролетта във въздуха?
	— Във всеки случай не липсват благоухания — отговори Питър с ирония.
	По време на цялата разходка той мълчеше и не поглеждаше нито тълпата, нито майка си.
	— Предпочитам лавандула — каза тя. — Един ден трябва да ми подариш грамаден флакон.
	Едва произнесе тези думи, и усмивката й се помрачи. Тя пребледня и отправи блуждаещ поглед далеч пред себе си. Бе забелязала една елегантно облечена жена да излиза от Рей, най-изискания шивач на тази улица. Това бе снаха й Ева, жената на Ричард.
	Не за първи път виждаше в този квартал и навсякъде из града Ева, която неуморно обикаляше по магазините. Но снаха й никога не я бе забелязвала. Люси бе убедена, че поради присъщия си снобизъм тя избягва срещата с нея.
	Тази мисъл се въртеше в главата й и тя несъзнателно ускори крачка, когато изведнъж чу да я вика познатият, малко превзет глас на Ева. Трепна и сведе очи към земята.
	— Невъзможно, но това си ти, Люси — каза Ева с обичайното си произношение на ж-то като з. — Кой би помислил, че ще те срещна тук?
	— Да, странно е — отвърна тя предизвикателно.
	Кръвта нахлу в главата й и тя с досада почувства, че се изчервява. Не се страхуваше от Ева, не се опасяваше, че може да издаде омразата си. Снаха й се усмихваше спокойно, любезно и със светска непринуденост. Стиснала устни, Люси веднага отбеляза изящността на сивия й тоалет, украсената с рози шапка, нагръдника, дългия чадър, който се клатеше кокетно на лакътя. Никаква подробност не липсваше в този богат тоалет.
	— Аз идвам често в града — продължи Ева, — но съм толкова късогледа, че с мъка мога да разпозная хората по улиците.
	— Моята работа е в друг квартал — отговори нарочно Люси с пресъхнало гърло.
	Ева издаде някакъв звук в знак на съчувствие, все със същия изговор, после с усмивка се насочи към Питър, чието грижливо облекло й направи добро впечатление.
	— Невъзможно това да е синът ти — извика тя. — Боже мой, но той е станал цял мъж!
	— О, все още не — каза Люси решително, но в себе си отбеляза: „Ето защо си се спряла — за да разгледаш отблизо сина ми“.
	После добави:
	— Ние бързаме.
	Но Ева не помръдна и обръщайки се към Питър, изрече:
	— Едва ли бих те познала, а си мой племенник. Това е смешно. Защо не сме се виждали толкова време?
	— Не зная, лельо Ева — отвърна той.
	Стеснението му бе изчезнало благодарение на приятелските светски обноски на Ева. Усмихваше се благосклонно.
	— Ние почти не излизаме. — С примирителна кротост изтъкна усамотението си на отшелник.
	— Тази лоша майка, която те държи вързан — каза укорно Ева, като се обърна към Люси и й се закани с пръст. — Настояваме непременно да те видим в Нид.
	— Питър си има работа — изрече сухо Люси. — И аз също.
	— О, мамо — възкликна възмутено Питър.
	Ева издаде звук, подобно чуруликане, за да се вмести в техния разговор. С вирнатия си остър нос тя сякаш пореше безгрижно въздуха.
	— Нямаме време за разходки — подметна Люси.
	Чувстваше, че е дръзка, но желанието да се противопостави, предизвикано от изнежения изящен вид на снаха й, я принуди да добави:
	— Ние двамата усилено работим.
	— Наистина, мамо — съгласи се Питър.
	Той изглеждаше смутен от нейната неучтивост и отправи извинителен поглед към леля си.
	— Бих искала да дойдете у нас поне една събота — покани ги любезно Ева. — Глупаво е, че едва се познаваме.
	„Глупаво е, да — помисли Люси, — но тази глупост не е моя заслуга.“
	— Ще бъда очарован да ви посетя — каза Питър. — Местността към Ралстън е много приятна.
	— От време на време уреждаме игри на тенис, съвсем без церемонии — каза Ева.
	Без церемонии! Никога не бе чувала за игри на тенис с церемонии — помисли скептично Люси.
	— Тенис — повтори Питър възхитен.
	— Ти играеш, нали? — попита тя гальовно.
	— За бога… — Той се поколеба. — Мисля, че бих могъл. Имах желание за това.
	Може би в мечтите си се е виждал в бяла елегантна фланелка и ракета за тенис в ръка.
	— Добре, тогава настоявам да дойдеш — каза Ева. — Нека майка ти те доведе. За по-сигурно ще ви пиша.
	— За нещастие Питър няма ракета — заяви Люси грубо — и не би могъл да дойде.
	Ясно съзнаваше, че прави лъжлива стъпка. Обожаваше Питър и въпреки това умишлено заставаше срещу неговото желание. А така й се искаше да го види доволен как играе тенис. Нещо стягаше гърлото й и я принуждаваше да се противопоставя. Не обичаше Ева и ревниво мислеше, че тази жена няма никакво право да се занимава с Питър. Нито тя, нито нейният съпруг Ричард се бяха отнесли добре към нея или към сина й. Превъзходството на Ева, хубавият й тоалет, всичко това я нараняваше. Нейното присъствие отравяше ухаещия въздух и хвърли сянка върху светлия ден.
	— Не — повтори Люси.
	— Добре — каза след миг усмихнатата Ева, — трябва да вървя.
	Но нейното изражение говореше недвусмислено на Питър: „Аз съм твърде знатна дама, за да настоявам, и все пак ще видим дали това очарователно момче няма да дойде в Нид“. Тя се ръкува с двамата и изчезна.
	Люси и синът й се качиха на трамвая. Тя упорито стискаше устни. От своя страна Питър бе разгневен и отново излъчваше студенина и високомерие. Въпреки това след доста време пак той наруши мълчанието:
	— Защо, ако мога да попитам, се държа така неприязнено с леля Ева? — В гласа му се долавяше преднамереното спокойствие на съдник.
	— Не зная, Питър — въздъхна тя, като вдигна към него очи, сякаш му искаше извинение. — Може би беше глупаво от моя страна. Не я обичам, това е, пък и не вярвам, че е искрена.
	Тези думи наистина обобщаваха напълно откровено истинското й мнение за характера на Ева.
	— Аз пък я намирам очарователна — отвърна той веднага — и от нейна страна бе много любезно, че ме покани.
	— Как ще отидеш? — отговори Люси. — Знаеш, че последният ти изпит наближава, нямаш нито време, нито подходящо облекло. От Китай ли ще изпишеш костюм за тенис?
	Тя подигравателно изкриви устни, но веднага след грубия намек за взетия под наем черен костюм вече съжаляваше за думите си.
	— Леля Ева ми се струва колкото добра, толкова и изящна — отвърна Питър предизвикателно.
	— Добра! — повтори Люси с горчивина.
	Какво знаеше той за Ева… Дали меката й от кремовете плът бе изпълнена с оцет или мляко?
	Той забеляза мълчанието й, изгледа я внимателно и извика високомерно:
	— Надявам се, не ревнуваш, че е добре облечена и по-богата от тебе?
	Неговият намек засегна болното място и бе толкова близо до истината, че тя се изчерви.
	— Не ми говори подобни неща — подхвърли сухо.
	— Така ли? — попита той подигравателно.
	— И не забравяй, че съм твоя майка. — Обзета бе от ярост. — Ричард и неговите близки никога нищо не са сторили за нас.
	— О, тогава… — Тонът, с който бе произнесла тези думи, го накара да отстъпи. Но и макар да омекваше, добави начумерено: — Ще рече човек, че другите би трябвало да тичат след нас и да ни тикат храна в човките. В наши дни човек трябва да е разумен. Всеки да си гледа своята работа. А когато искаш да имаш приятели, да отидеш при тях, а не да се криеш по ъглите.
	Колкото повече той бръщолевеше, тя, свила устни, едва сдържаше своето възмущение, гледайки вторачено пред себе си. Чувстваше, че е безполезно да продължава караницата. Спречкването им бе неизбежно, съзнаваше това. Споровете винаги я оставяха смутена и отчаяна, макар да правеше усилия, за да ги избягва. Когато слязоха от трамвая, бе все още в лошо настроение, а и когато се прибраха, студенината им остана. Тя приготви чая, докато той търкаше лицето си с топли кърпи. За негово голямо удивление преди време бе получил крондили — той поправи майка си, която ги наричаше „черни точки“ — и сега пред огледалото си налагаше наказание да вади тези малки пъпчици от затоплената кожа на лицето.
	Погледнато хладнокръвно, желанието на Питър не представляваше нещо лошо. Той бе млад, на прага на живота. До деня, когато биха попаднали отново в подходящата за тях среда, неговото желание за развлечения винаги щеше да бъде спъвано. Неговата младост не можеше да постигне онова философско примирение, с което майка му се въоръжаваше в своето очакване. Люси почувства състрадание.
	Тези разсъждения породиха в главата й мисълта, че животът на Питър е твърде мрачен и твърде суров, същевременно породиха и желанието да намери развлечение, на което биха могли да се насладят и двамата. Много дни обмисляше това безуспешно, после изведнъж щастието й се усмихна. Госпожица Тинто й предложи два билета за „Емпайър“.
	Беше толкова необяснимо, колкото и изненадващо, че дори пуританка като госпожица Тинто обича да посещава подобно място. Въпреки всичко бе така. Госпожица Тинто имаше душа на девственица, но широк дух, същото бе и с по-възрастната й сестра, още по-внушителна от нея. Те двете отиваха често „да обикалят «Емпайър»“, като преди това наемаха места за сензационните представления и с придирчива грижливост се настаняваха в най-приятната част на залата. Ето сега сестрата на госпожица Тинто бе болна. А те се обичаха много, тъй като принадлежаха към „твърде единно семейство“, както Люси я бе чувала често да казва. Това тъжно й напомняше за нейната така различна съдба. Не можеше и да се помисли, че госпожица Тинто сама ще прекрачи позлатените врати на „Емпайър“, докато сестра й лежи, измъчвана от лумбаго. Без да се двоуми, тя предложи билетите на Люси, която ги прие с признателност, макар да изрази според приличието съчувствие към болната.
	Люси бе очарована. Всеки от тези билети струваше по три шилинга, сума, надвишаваща далеч нейните възможности, а пък и местата й харесаха. Вечерта, когато се върна вкъщи, тя стъпваше радостно и щом Питър пристигна, възбудено извика:
	— Какво ще кажеш, имам два билета за „Емпайър“!
	Той повдигна вежди и след като помълча многозначително, заяви:
	— Надявам се, че не са билети по благоволение, мамо?
	— О, не, Питър — противопостави се тя. — Госпожица Тинто не би постъпила така.
	— Какво дават тогава?
	— Бога ми, не зная. — Под погледа на сина й нейната самоувереност намаля.
	— Да видим — каза той, като си търкаше брадата, преструваше се, че разсъждава като момче, което е повече осведомено в тези работи. — Да видим… мисля, че на обявите стои името на Мария Лойд.
	— Мария Лойд — възкликна Люси и отново се наду гордо. — О! Чудесна е, нали? Толкова искам да я видя. Това е една от големите звезди на Лондон. Знаех, че госпожица Тинто никога не би… — Срещна подигравателния му поглед и доволна замълча. Чувстваше се щастлива от самото обстоятелство, че представлението е на госпожица Лойд, което потвърждаваше честността и добрия вкус на госпожица Тинто.
	— Все пак може да е забавно — каза Питър.
	— Положително — потвърди тя горещо, — ще прекараме чудесна вечер.
	Следващата вечер наистина чувстваше, че отива да се забавлява, и предварително се усмихваше, мислейки за Мария Лойд. Бе видяла афишите пред вратата на „Емпайър“ и се надяваше, че госпожица Лойд ще я накара да се посмее здравата. А Люси имаше нужда тъкмо от това. Каква бе всъщност онази песен, която всички тананикаха? „Аз съм развалината, която Кромуел малко поразруши.“ Да… някаква смехория! И започна да я тананика.
	Питър още не се бе върнал. Заради някаква късна лекция в клиниката бяха уговорили да се срещнат на „Щерин-Грос“. И след като за последен път се увери, че е взела билетите — какво нещастие, ако ги бе забравила! — заключи вратата и тръгна.
	Въздухът бе свеж и живителен дори в центъра на този сив начумерен град и предвиждаше настъпването на пролетта. Гривата на един кон, който минаваше, впрегнат в каруца, бе украсена с лъскава панделка. Закъснели врабчета пърхаха в пепелта и се къпеха. Всичко това й напомняше приятните дни, когато се разхождаше под ръка с Питър край морето в Даун, привличана от Вал Пинкертон и неговата трупа циркови звезди.
	В „Щерин-Грос“ пристигна по-рано и се заразхожда, като се наслаждаваше на вечерния въздух. Като нея чакаха и други, това бе обичайно място за срещи, и цареше приятно оживление. Изведнъж трепна. Някой я хвана решително и свойски за лакътя.
	— Разхождайте се, моля — каза на ухото й един глас.
	Бързо се обърна. Беше Питър, вдигнал усмихнато шапката си. Сега я поставяше отново, с дяволит поклон, подходящ за една вечер, отредена за удоволствие.
	— Как ме изплаши — очите й блеснаха, щом го видя.
	— Това раздвижва черния дроб — отвърна той, като подражаваше важно на чичо си Едуард, взе я под ръка и се отправи към улицата в настъпващия мрак.
	Люси прикри усмивката си, която остана невидима и се дължеше не толкова на думите му, колкото на внезапно обладалото я щастие.
	— Билетите тук ли са, госпожо — попита Питър престорено, когато влязоха в блестящия вход на „Емпайър“, — или сме ги оставили в ковчежето със скъпоценностите в нашия дворец?
	Тя вече ги държеше в ръка и му ги подаде.
	Минаха край някакъв портиер с адмиралска униформа, после влязоха в театъра тъкмо в момента, когато оркестърът, изникващ от своята тайна дупка, засвири триумфално „Великият марш“ от Бляк. Люси леко се изчерви, затова пък Питър бе уверен. С високомерен жест подаде един пенс за програмата, намери без усилие определените места и преди да седне до майка си, хвърли небрежен поглед на присъстващите.
	— Хубав ритъм, нали? — заяви тя, когато увертюрата свърши. — А и местата са чудесни.
	Като се поогледа, тя се увери, че не срами сина си. Бе свалила шапката и връхната си дреха и бе доволна от току-що изгладената си блуза и добре сресаната си коса. Чувстваше насладата от бъдещото развлечение. Бяха изминали пет години, откакто не бе стъпвала в театър.
	„Атлето и Анджело — прошепна тя, като четеше програмата си, — упражнения с тежести“. Завесата се вдигна и откри прекрасен декор, изобразяващ гора. Пред разположена в дъното звезда бяха застанали Атлето и Анджело. Едри, набити, с равнодушни лица, те имаха добре пригладени дълги мустаци и белезникави трика, които бяха здраво пристегнати на телата им с блестящи стоманени катарами.
	„Бебетата в гората“, пошушна Питър на ухото й. Тя се засмя, бе толкова далеч от грижите си, че и в грубата шега откри нещо духовито.
	— По-малкият прилича на господин Андрюс — пошушна тя.
	Без да говорят, те наблюдаваха как Атлето и Анджело с изцъклени очи вдигаха гири с все по-голяма тежест.
	— Много добре — каза тя, когато завесата се спусна при слабо ръкопляскане, подкрепено от фанфарите на оркестъра.
	— Това е едва първият номер — отговори той снизходително — и никога не е много издържан.
	Завесата отново се вдигна. Люси обърна програмата към светлината, идеща от сцената, и прочете: „П. Елмер Харисън, негър певец“. После вдигна очи.
	Елмер наистина бе негър. Той имаше тежък и великолепен глас и прекрасна усмивка. Червените му устни, които очертаваха с месестата си плът блясъка на слоновата кост, се намираха между огромни уши. Той изпя арията на тореадора от „Кармен“, а после „Когато приливът утихва“.
	В последната песен показа забележително майсторство. Гласът му постепенно слизаше в незнайните пещери на хроматичната гама, последните ноти имаха дълбочина на бездна и галерията, изпаднала във възторг, го изкара на бис. Като скачаше мигом от пропасти към височини, Елмер отговори със „Земя, приятна земя“. Песента бе бавна, тиха и тъжна, но пълна с жар.
	И двамата намериха, че Елмер е добър, макар че Питър заяви, че бил „сносен“. По онова, което следваше, трябваше да бъде повече от сносно. „Програмата беше превъзходна“, както можеше да се очаква, предвид прозорливостта на госпожица Тинто. Люси почувства цялото си същество пропито от доволство.
	След Харисън дойде ред на акробатите Каскарела с техните упражнения върху закрепен прът. След като се въртяха до замайване на невероятни височини, спокойно пристъпиха Ото и Олга, за да успокоят възбудените нерви с песните си. Те с очарователно безукорна хармония изпълниха „Сега трябва да викам татко“ и „Има ли при вас жена, подобна на Мери?“. После дойде „Примавес“, сръчен изпълнител от превъзходен клас, както го наричаха в „Ивнинг Нюз“, с ослепителен розов костюм, Ел Тортамада, чудото без кости, който се гърчеше с отблъскваща гъвкавост.
	Но, разбира се, най-интересното в представлението бе Мария Лойд, която се яви след антракта, за да възбуди очакването на притаилата дъх публика. Тя пя възхитително. Всъщност никаква гръмка възхвала не би била достатъчна за нея. Бе облечена в прилепнала дреха, под която се долавяше удивителната й красота. Отначало изпя с омайваща изящност „Страхувам се да се завърна в тъмнината“. Всички мъже в залата биха желали да успокоят страха на Лойд! После изпълни една песен, в която се разказваше за французойка, засегната от злото, което се нарича напълняване. „На-пъл-нява-не“ — произнасяше певицата и всеки път, когато го повтаряше, а то ставаше често, подмигваше, разтърсваше дрехата си и добавяше: „Да, да… на-пъл-ня-ва-не… ня-ва-не… да, да!“.
	Това караше зрителите да се превиват. Мария се въртеше по сцената, надуваше се, заемаше разни пози. Със сръчни ръце правеше вълнообразни движения, намекващи за пълнотата, по прасците си, по гръдта си, около още по-покритите части на своето тяло. И винаги в ритъма на барабана повтаряше рефрена, който караше публиката да се къса от смях: „На-пъл-нява-не“, „Да, да…“.
	Залата наистина се търкаляше от смях. В града трамваите вървяха с шум, полицаите стояха замислено по ъглите на улиците, мъже биеха жените и децата си, да, дори нови деца се раждаха на света. Но вътре, ах, вътре! Мария беше средище на вселената, възлюбена за всички мъжки същества измежду публиката и, тайно, сестра на Люси.
	Сълзи се стичаха по бузите на Люси и тя възторжено хвана ръката на Питър.
	— О, скъпи — прошепна, — тя е… тя е чудесна.
	Изморена от смях, промълви тихо: „Да, да-а…“.
	Смазана, Люси направи знак, че примира:
	— Аз съм… аз съм… — задъхваше се тя. — Аз съм… — Но не можа да го изрече.
	„На-пъл-нява-не“ — пееше за стотен и последен път Мария. И цялата зала закрещя прекрасния припев: „Да, да…“.
	Но това още не беше върхът, защото Мария, след като доведе слушателите до безсилие, започна да ги тъпче, преносно казано, със своя талант. Върна се и ги нападна като разчорлена, пияна и обзета от лудост жена, която изпя: „Аз съм развалина, която Кромуел малко е поразрушил“. Развалина — изящната Мария, развалината — и Кромуел, познавате го добре, Оливер Кромуел… ох, това бе вече много!
	То бе повече, отколкото може да понесе едно човешко същество. Сериозни хора плачеха от доволство, Питър започна да хълца, а Люси, тя, Люси, оставяше да текат по бузите й сълзи от радост.
	Изпаднала в такъв възторг, тя забеляза през някаква ослепителна мъгла финалното появяване на Мария. И двамата бяха толкова развълнувани, че едва догледаха последното изпълнение, някакъв филм под наслов „Сестрата на момчето от кабината“, и едва можеха да се държат на крака при изпяването на химна „Боже, краля пази“. Какво рядко, какво прекрасно и очарователно развлечение! След него животът заедно с Питър имаше своя чар.
	Те излязоха от задушния театър на свеж въздух, на улицата, където се образуваше вече опашка за второто представление.
	— Като си помислиш, че ще започнат отново — каза Люси по-спокойно, спомняйки си с приятно чувство за Атлето и Анджело. — Но, Питър, беше чудесно.
	— За това им плащат. Парите, те въртят машината.
	Той купи вестник от едно хлапе, после на ъгъла на улицата направи повелителен знак на един трамвай, който спря със скърцане, сякаш протестираше.
	— Горе ли? — попита я с поглед през рамо, докато се качваха в двуетажната кола.
	По пътя той внимателно прочете вестника си. Притискаше се до него, като го поглеждаше изпод шапката си и мислеше колко внимателен е към нея, дори я попита какво място предпочита в трамвая. Колко много се бе забавлявала! Люси бе щастлива, както никога не е била с Франк. Чувстваше извънредно щастие. С полузатворени очи усещаше рамото на сина си до своето и пожелаваше трамваят да ги люлее така вечно, вечно, вечно.
	Изведнъж той възкликна:
	— Ах, ето новина за теб… — Тя отвори очи и го погледна. — Слушай! Чичо Едуард е назначен за каноник.
	С треперещ глас Питър прочете краткото съобщение, което известяваше, че преподобният отец Едуард Мур е бил издигнат в чин каноник въз основа на неговото старшинство и на продължителната му служба в епархията.
	— Това е много добре за него, нали? — попита той.
	— Чудесно — съгласи се тя.
	Новината не я очарова, но под влияние на настроението й в този миг я сметна за много приятна.
	— Трябва да му пиша, за да му честитя.
	— Прав си.
	Той я погледна с любопитство и по-късно, когато вървяха бавно по „Улицата на цветята“, изведнъж каза:
	— Защо не си винаги такава като сега, мамо?
	— Какво искаш да кажеш?
	— Ох, ти добре знаеш — отговори той сериозно.
	Тя замълча. Когато влязоха, намериха при входа писмо.
	— От чичо Едуард — извика той, — но ние вече знаем…
	Ала писмото, сложено в плик, украсен с голям позлатен монограм, не беше от новия каноник, а от Ева, която го канеше да играе тенис идната събота. В „последно“ добавяше: „Доведи майка си, ако това ще й достави удоволствие“.
	Той погледна Люси, но тя не каза нищо. Мислеше си: „Знае, че не желая да отида“. Видя го, че хвърли в огъня писмото на Ева и седна да пише до чичо си Едуард.


>>	XXIII

	Питър отиде на тенис и тя не го придружи. Нямаше никакви разправии, всичко се случи напълно естествено.
	През цялата седмица този въпрос не бе засяган. Тя настойчиво си повтаряше: „Зная, че няма да отиде“. Но той бе решил да отиде.
	В събота сутрин облече най-грижливо лекия си костюм. Бе ужасно неприятно, че няма фланелени гащета, но сега не можеше да разчита на Китай. Що се отнася до липсата на ракета, намисли да се отърве, казвайки, че си е навехнал китката. Той написа бележка, за да обясни на Люси своето отсъствие. Това беше „жесток обрат на нещата“, защото тя бе въвела този начин на общуване с бележки. Когато часовете за лекции пречеха на Питър да се върне за обяд, винаги му оставяше бележка: „Топло ядене във фурната. Ще се върна рано. Целувки“. Ударът на гилотината падаше сега безпощадно върху нейната глава.
	За да прикрие своето предизвикателство, Питър написа глупава закачка: „Тръгвам следобед при малката Ева. Подпис: чичо Том“.
	После, вече напълно готов, той се огледа, изправен пред шкафа с огледалото. Постепенно усмивка на доволство проясни лицето му. Поздрави собствения си образ, направи движение с дясната ръка и напук на навехнатата китка завъртя мъжествено една въображаема ракета. Изсмя се на своята суетност, оправи връзката си и тръгна.
	Беше прелестен летен ден, от онези, когато самият въздух таи нещо в себе си. Бодро слизаше по улицата. Срещна Алиса Мейтланд, която се връщаше от урока си по пиано, и веднага придоби дързък вид. На колебливия поглед, който тя, изчервявайки се, му хвърли, отговори, като повдигна шапката си сдържано. Тази Алиса без съмнение не бе нещо особено, а неговата глава стоеше здраво на раменете, за да стори и най-малък опит спрямо нея. И все пак му стана приятно от жаркия поздрав на тези очи. Неясната усмивка, с която й отговори, можеше да я направи щастлива за останалата част от деня, кой знае?
	Все в същото настроение и в необясним пристъп на приповдигнатост стигна до гарата, поиска билет първа класа за Ралстън в двете посоки. Това бе излишно, представляваше разсипничество за човек, който държи сметка за всичко. Но когато влезе в купето, където беше сам, и настани добре лъснатите си обувки на изящните възглавници, реши, че това си заслужава напълно допълнителните седем пенса.
	Пътуването бе кратко и нямаше още три часът, когато влакът спря на Ралстън. Естествено, той съзнаваше, че прави грешка, като пристига толкова рано. Напразно вървеше колкото може по-бавно. Въпреки това стигна рано в Нид. Спря колебливо пред оградата. Пред него се простираше морава, пресечена от мрежа. Там бе начертано игрище за тенис, а наоколо бяха поставени редица удобни кресла. Както моравата, така и креслата бяха празни. Той веднага загуби малко от своята самоувереност. Не знаеше да играе тенис. Не трябваше да идва. Обзе го внезапен страх, че ще стане смешен. Объркан, бързо се извърна и пое стремително по улицата, като навеждаше глава, за да не го познаят. После забави стъпките си и скита много отегчен в продължение на четвърт час.
	Въпреки лошото си настроение се възхищаваше на хубавите вили в очарователното предградие. Особено му допадна една от тях: „Кулите“, името беше написано върху широка бяла решетка. Къщата се стремеше достойно да заслужи името си чрез обилното и странно изтъкване на малки кули, направени наполовина от дърво, наполовина иззидани, които се виждаха през рододендроните по широката криволичеща алея. Внушително жилище, каза си той, а името се запечата в ума му.
	След като доби предишната самоувереност, хвърли последен поглед към часовника си и пое пътя за Нид.
	Сега пристигаше със закъснение и креслата бяха заети от хора, които, обърнати гърбом към него, разговаряха приятелски. Пред решетъчната ограда на леля Ева бе спрял автомобил — голяма червена кола с превъзходни кожени седалки и малък меден радиатор, украсен отпред със синьо изображение на лъв. Една кола „Арджил“, забеляза той веднага, с вътрешен трепет… един „Арджил“ пред вратата на леля Ева!
	Като влезе, отново се поколеба: да се присъедини към групата или да се отправи към вилата?
	Последното му се стори по-безопасно. Изкачи три стъпала, позвъни тихо и с известно смущение каза името си на прислужницата, която отвори.
	Тя го въведе в салона, където всичко вече бе приготвено за чая — изобилие от сандвичи и сладки, дантелени салфетки и блестящи сребърни прибори. Той почака, неловко приседнал на един стол, с вторачени очи в масата, заслушан в разговорите, които стигаха до него през отворения прозорец като чуруликане на врабци. Всъщност това бе първият му допир със света и той се чувстваше нервен. Не бе успял да осъществи първоначалната си надежда, да предизвика интерес в университета. На онзи бал например през по-голямата част от вечерта мъдро бе останал до една врата. Трепна, когато леля Ева влезе тихо, бавно следвана от Чарли. Двамата го приеха с усмивка.
	— А твоят сак? — извика Ева като младо момиче. Тя бе с бяла рокля, а върху черната си коса носеше оранжева панделка, както циганките. — Не казвай, че няма да играеш.
	— Китката ми — изрече бързо той, почервенявайки, — изкълчена е.
	Леля Ева погледна китката, наведе глава и размаха кокетно показалец.
	— Трябва да играеш — заяви тя закачливо, — ние разчитаме на теб. Отивай горе след Чарли. Той ще ти заеме дрехи.
	— Но наистина… навяхване… Китката ми е съвсем неподвижна — противопостави се Питър, като се зачерви още повече.
	Но леля Ева му заповяда да се качи горе и не пожела да чуе за никакво навяхване. Преди да намери каквото и да е по-убедително доказателство, Питър се озова в стаята на Чарли — стая в приятен безпорядък, украсена с книги и цветни гравюри. Той видя, че братовчед му изважда от един претъпкан скрин разни фланелени дрехи за тенис.
	— Ето какво може да свърши работа — каза Чарли, като се изправи.
	Той почти бе на възрастта и с ръста на Питър, с кестенява коса, сериозен, малко самодоволен като баща си, но се държеше приятелски. Погледна братовчед си и му отправи широка усмивка, в която имаше известно очарование. Предложи му една от скритите си цигари.
	— Много любезно от твоя страна — прошепна Питър, като разкопчаваше тирантите си. — Толкова бях неразположен, че не помислих да взема моите работи.
	Облегнат на камината, Чарли изпусна дълга струя дим и заяви небрежно:
	— Игрището ни е неудобно, топките постоянно отиват в храстите. От друга страна, това е глупава игра и аз я играя само за да не напълнявам.
	— Дълго време не съм играл — каза Питър със същия глас. Цигарата, която му придаваше важност, се клатеше на края на устните му. — Това е по-скоро игра за жени по мое мнение.
	И той повдигна ризата си, без да се страхува да покаже голотата си пред един другар.
	— Днес тук има две хубави момичета, Кити и Роза.
	— Така ли?
	— Що се отнася до мен, именно госпожица Дердинг, Кити, ме интересува.
	— Разбирам — отвърна Питър.
	Той би желал да каже нещо подходящо, да подхвърли някаква шега, но в този момент нищо не му идваше наум. Изпусна дим през носа си и довърши мълчаливо връзването на заетите обувки.
	Щом се приготвиха, слязоха и се отправиха към игрището. Когато приближиха присъстващите, той почувства отново неловкост и стеснение. Изтънчени хора, каза си, като нагаждаше нервно усмивката си. И в този взет назаем костюм приличаше на клоун, а ракетата държеше като негърска китара. Изпитанието на представянето обаче мина успешно, с ръкостискане, с възклицания, „очарован съм да се запозная с вас“, сред непрестанни смехове. Наистина бяха очарователни хора, както всички приятели на леля Ева, и твърде млади, защото тя обичаше да се обгражда с младежи. Там бе госпожица Иви Макбрейд, сърдечна приятелка на Ева, руса, изящна, жестикулираща, весела вдовица на съпруг, който бе спечелил богатството си с търговия на корсети. После Кити Дердинг, малка, пъргава и жива брюнетка, която отправяше скрити погледи към Чарли и чийто баща неотдавна бе натрупал няколко хиляди лири, спечелени чрез търговия със замразено месо. Там бе също и Вера, анемична, с очила, немощна, добре облечена, но не твърде интересна. До нея младеж, на име Джим, с червендалесто и пълно лице, твърде симпатичен, и сестра му… Роза.
	Седнал до Роза, Питър гледаше втренчено една скъсана нишка на своята негърска китара — или това беше наистина негова ракета? Но с крайчеца на окото си въпреки привидно съсредоточения си вид той я наблюдаваше. Около него вървеше разговорът, който пристигането му бе прекъснало. Такива бяха разговорите сред изящното общество: Кой ще уреди идното състезание на бридж? Как върви строителството на новата картинна галерия на Марденхол стрийт? Не е ли срамно, че са помолили тази госпожа Муди, последната, за която може да се сети човек, да открие следващия четвъртък благотворителна разпродажба? Най-сетне той вдигна очи към съседката си. Тя бе снажна, с тъмни очи, сякаш устремени в далечината, с нежна и млечнобяла кожа, леко обсипана с розови петънца. Косата й имаше меден оттенък, поради което зелената панделка, с която беше привързана, изпъкваше още повече. Нейният вид, който му се стори малко сдържан, го смущаваше, но той подхвърли:
	— Чух, че играете много… на тенис?
	Тя се засмя и тази усмивка придаде на неподвижните й до този миг черти привлекателна красота.
	— Да — отговори простодушно. — А вие?
	Той си бе помислил, че е напълно безразлична. С още по-голяма самоувереност неопределено повдигна вежди и отговори замислено:
	— Моят спорт е крикетът.
	Веднъж преди време, изправен пред натърканите с тебешир колчета, не бе ли направил седемнайсет срещу подхвърлените от брат Джон Якоб топки? И добави, убеден от повтаряне:
	— При това навехнах китката си.
	Ако първото твърдение бе направило впечатление на Роза, то второто предизвика у нея състрадание.
	— Вие живеете в града, предполагам — каза тя свенливо. Гордият й вид бе само прикритие на нейната доброта. Да, за такова божествено създание, каквото бе, тя проявяваше твърде смирена свенливост. — Друг път не съм ви виждала тук.
	— Да — съгласи се той, като отправи поглед към леля Ева, която бе на края на редицата и не можеше да го чува, но прекъсна бъбренето си, за да му направи насърчителен знак, и добави:
	— Ние живеем на село, но сме наели апартамент в града заради моето следване в университета. Медицина — каза лаконично той, като кимна с глава.
	— О, колко е хубаво — провикна се тя и плесна с ръце. — Баща ми бе избрал за Джим тази професия, тя е толкова благородна. Но брат ми пожела да се занимава с търговия. За мен работата на хирурга, това е… нещо чудесно.
	Настана мълчание. Питър придоби закачлив вид и най-сетне попита:
	— Вие тук ли живеете?
	— Да, къщата ни не е далеч оттук, Кулите. Ужасно име, но баща ми държеше на него.
	Кулите! Той наостри уши и погледна Роза с нова симпатия, примесена с почитание. Тя е прелестно създание, с живи очи, с твърде бяла шия, с нежни ръце, сериозен вид, облечена в превъзходна рокля от великолепна коприна, препасана със светлозелен кожен пояс.
	— Как сте дошли? — попита той изведнъж. — Не ви и срещнах по пътя.
	— Дойдохме с автомобил. Лудория на Джим.
	Кулите и тази голяма, чудесна „Арджил“! Наистина, възхитително бе, по-хубаво, отколкото е мечтал. Ето обществото, което предпочиташе, обществото, за което бе създаден.
	— Игрището ви чака — извика весело леля Ева. — Роза и Питър срещу Иви и Джим.
	Той послушно се вдигна, малко обезпокоен.
	— Би трябвало здраво да ми помагате — каза преднамерено на Роза, когато двамата се отправяха към игрището, — от дълго време не съм играл.
	Сега тя му отговори със свойска усмивка.
	За щастие играта съвсем не бе буйна, а спокойна, лесна, твърде много наподобяваше пинг-понг, който бе опитал веднъж или дваж в Гуилд Хол в Порт Доран. Джим играеше бързо, но често пращаше в мрежата, а пълничката вдовица, пристегната здраво в корсет, който очертаваше формите й, се хилеше доволно, движейки се в ограничено пространство. Опиташе ли да се затича, голямата й гръд й пречеше. Роза играеше добре, бе и добра съветница. Благодарение на нейните напътствия Питър не направи никаква груба грешка. Държеше правилно ракетата и пращаше топката нависоко. Той се отърва смело, както му се струваше. Двамата спечелиха и напуснаха игрището сред одобренията на околните.
	— Добра партия — каза леля Ева. — Сега е нашият ред. Чарли, вземи Кити със себе си, аз взимам Вера.
	Тя ги отведе към свободното игрище.
	— Много добре играхте — прошепна Роза, като пиеше на малки глътки лимонадата, която той услужливо й бе донесъл, — и с китка в такова лошо състояние.
	Той отпи голяма глътка, без да изпусне играчите от очи. Това наистина бе живот! Протегна белите си крака — във фланелените дрехи бе твърде изящен, — поглади добре вчесаната си коса, после хвърли поглед към Роза и каза дръзко:
	— Така е, защото имах чудесна партньорка.
	Тя се усмихна и загледа играта, без нищо да каже. Леля Ева играеше с въодушевление и изразходваше безкрайна енергия, за да измисля нови съчетания със своите гости.
	— Иви, вземете този път Питър, а вие Кити…
	И така нататък. Колкото повече наблюдаваше леля си, толкова по-очарователна му се струваше, образец на доброта, която го караше да се разгръща самият той. Придобиваше самоувереност и се забавляваше. Игра още веднъж с Роза. Те се срещнаха като приятели и отново спечелиха. После, поведени от леля Ева, влязоха да пият чай. Общуването бе прекрасно благодарение на липсата на церемонии. То бе и неговото първо участие в „салонен чай“, след деня, когато чичо Едуард го бе завел още като дете във внушителните зали на госпожица Мак Тара. Без спомена за успеха си на игрището той може би щеше да прояви слабост, когато трябваше бързо да подава пълните чаши. Но сега не бе възможно да се почувства смутен. Той седеше гордо на стола си до Роза, проявяваше ласкателство и леко превъзходство, откриваше в нея очарователна, сериозна и приятна събеседница.
	— Опитайте от този кейк, искате ли?
	— Много обичам „Абернетис“.
	— Още малко чай, нали?
	— Тогава дайте ми вашата чаша.
	Да, разговорът с нея вървеше лесно и бе отморяващ, защото тя му отдаваше цялото си внимание. Не бе като госпожица Дердинг, чиито погледи се разхождаха лукаво по целия салон, или като Вера, която седеше отпусната и безразлична към всичко, с изключение на масленките. Той бе доволен от себе си, от Роза, да, от всички. Когато настъпи време за по цигара, Чарли му протегна табакерата си:
	— Вземи една от тези, стари ми приятелю.
	„Стари ми приятелю!“ Това бе очарователно потвърждение за равенство, окончателно признание на неговия успех в света. Питър почувства душата си стоплена. Тези хора бяха любезни, благосклонни, очарователни.
	Бе много глупаво, че майка му не желаеше да има отношение с тях. Привидно нехайно се обърна към Роза:
	— Надявам се, че ще се видим пак — осмели се да каже. — Днес се срещат толкова малко наистина приятни хора.
	Тя се усмихна сърдечно и наведе очи към нежната си и тънка ръка.
	— Така е — каза замислено.
	Последва мълчание. Като гледаше сведените й ресници, които като че ли засенчваха заоблените бузи, той внезапно изпита желание да й каже нещо ласкаво, някакъв комплимент. Измъчи ума си, като правеше усилие да намери нещо не така дръзко, и най-сетне погледът му попадна на брошката, която прикрепваше нейната рокля, отворена на врата според последната мода.
	— Колко ви отива тази брошка! — каза той.
	— Не държа много на тези украшения — отвърна тя и я докосна небрежно, — но това е много хубав камък.
	Смутен, Питър въздъхна дълбоко. Помисли си, че е кристал, а то беше истински диамант, голям камък с великолепна прозрачност. Очите му се овлажниха от симпатия.
	— Би трябвало да дойдете на чай при мен, в града, през някой от близките дни — осмели се пак да каже той с необичайна дързост.
	— Бих била очарована — отговори тя с усмивка и погледите им се срещнаха.
	В този миг леля Ева, като се надигна, заяви, че трябва да излязат, ако са привършили с чая, за да се насладят на превъзходния залез.
	— Не изглежда да се отегчавате — прошепна тя на Питър, като минаваше край него. Той й се усмихна, докато държеше вратата любезно отворена пред нея.
	Започнаха отново да играят тенис, да се смеят, да разговарят.
	Между две игри Питър помогна на Роза да потърсят една топка, загубена в храстите. Главите им, наведени под едно дафиново дърво, бяха така близо една до друга, че той съзря дребните капчици пот по устната на младото момиче. Каква очарователна гледка!
	Към шест часа се яви според навика си чичо Ричард с вирнат нос, но важността му бе примесена с известна веселост. Искаше да види как върви забавлението.
	Изглеждаше доволен, че среща Питър, и след няколко минути седна при него.
	— Съжалявам, че майка ти не е дошла — изрече предпазливо, като кръстоса крака. — Как е тя?
	— Много добре, благодаря.
	Той кимна мълчаливо и се загледа във върха на обувката си.
	— Понякога имам чувството, че твоята скъпа майка е несправедлива спрямо нас. Разбира се, ние не сме отговорни за състоянието й, но въпреки това не по-малко ви желаем доброто.
	— Естествено — отговори живо Питър. — Аз го разбирам напълно.
	Отново настана мълчание.
	— Животът може би се отнесе сурово с Люси, но аз съвсем не съм й го пожелавал. Искам ти да го знаеш, моето момче, и винаги ще бъдеш добре дошъл тук. Леля ти Ева — погледът му с нежност се отправи към жена му, — да, леля ти обича много да се обкръжава с младежи. Идвай винаги, когато пожелаеш.
	Питър му изказа своята дълбока признателност.
	— Аз от друга страна съм очарован от твоите успехи. По едно време се съмнявах, признавам го, но сега, като те виждам, не съм изненадан. Упорствай, моето момче, и ще успееш.
	— Благодаря, чичо — прошепна Питър.
	За какво точно бе благодарен, сам не знаеше, но въпреки това чувстваше благодарност.
	— Хайде, предай моите поздрави на майка си — каза Ричард, като измъкна часовника си с обичайната си грубост. — Трябва да тръгвам.
	Защо, помисли си Питър, щом чичо му си отиде, мисълта за неговата майка го притесняваше и му напомняше за бедност? Сякаш го теглеше някаква връзка, някаква необяснима спънка и той чувстваше желание да скъса тази връзка и да отстрани спънката. Но след миг всичко излетя от съзнанието му и той се отдаде на забавлението.
	Слънцето се скри, надигна се лек ветрец, който накара крехката Вера да затрепери. Всички се отправиха към къщата. Като не желаеше да разваля прекрасния ден, злоупотребявайки с любезното гостоприемство на леля си, той се качи веднага да се преоблече. Най-напред се обля със студен душ в голямата баня, която толкова малко приличаше на тяхната — цялата напукана и олющена, — после се облече грижливо, намаза косите си с брилянтина на Чарли и слезе.
	Роза и Джим се готвеха да се сбогуват — кой знае защо Питър имаше чувството, че тя е отложила тръгването си, докато той слезе, — тогава Роза му каза с приятния си глас:
	— Можем ли да ви закараме на гарата?
	— Да отидем всички — каза весело Кити с обичайното си лекомислие.
	Сбогува се с чичо си и с леля си, като им благодари горещо. Как би могъл да им засвидетелства достатъчно своята признателност? Последва другите в големия червен автомобил. Невероятно бе, че той, който преди няколко часа колебливо стоеше пред тази ограда, сега си отиваше с автомобил заедно с веселата компания.
	Той бе седнал, силно притиснат до Роза, на задната седалка и при всяко друсане на колата чувстваше движението на коприната, която се плъзгаше по меката кожа. Дали Роза се стесняваше? Не знаеше това. Онова, което положително знаеше, бе, че е щастлив, че е привързан към нея.
	Веселата група слезе на перона, където влакът чакаше, тъй като Ралстън беше крайна станция. Как ликуваше, че е купил билет за първа класа! Качи се в купето с вид на важен господин, свикнал на този лукс, и се наведе през прозореца към тях. Продължиха да се шегуват и да се смеят. Джим, който проявяваше неочаквано чувство за хумор, извади от джоба си шепа монети и изпразни автомата за бонбони. Всички те ядоха шоколад под прозореца, после локомотивът изсвири, вагоните се разтърсиха и Питър потегли.
	Той свали учтиво шапката си и я задържа в ръка, с очи, устремени към групата, която изчезваше. Дали бе измама, или пък наистина Роза бе отговорила на притискането на неговите пръсти? Тя му отправи последен бегъл знак с ръка миг преди да я изгуби от погледа си при завоя на пътя.
	Той повдигна стъклото и се свря в един ъгъл. Ликуваше, чувстваше желание да вика, да пее: това бе очарователно, превъзходно, чудесно! Колко много се бе забавлявал! Той бе хубаво момче и чудесно се бе справил с всичко… бе постигнал извънреден успех. И какви очарователни хора, особено Роза, с тези кули и големия „Арджил“, и този диамант, който така блестеше върху закръглената й гръд. Засмя се от сърце. Животът се разкриваше пред него. После затвори очи и се облегна на възглавницата. Леката усмивка все още беше на устните му.


>>	XXIV

	Що се отнася до Люси, тя се завърна късно от обиколката си. В два часа без четвърт влезе, но не го намери. Със загрижен поглед взе шеговитата бележка: „Тръгвам след обяд за малката Ева. Целувки: Чичо Том“. Нищо за часа на връщането, нито мисъл за нея, никаква нежна дума. Когато прочете това, лицето й почервеня. После свали нервно шапката си и я хвърли гневно на закачалката. Задушаваше се. Значи все пак бе отишъл против нейната воля. Седна и се отдаде на мислите си. Но скоро се съвзе. Защо бяха тези мисли, тази силна ревност, тази горчивина, това лошо настроение? Какво я прихващаше? Преди няколко години щеше да е очарована от подобна екскурзия. Тя веднага си спомни пътуването с Питър до Порт Доран. Но после се бе променила. Естествено Люси нямаше необходимия тоалет, мразеше Ева, таеше справедлив гняв срещу Ричард и бе така уморена след тежката дневна работа… Но имаше и друга причина, която я бе накарала да отклони поканата. Дали тези дълги години на работа, на борба и безпокойство, въздействието на този ужасен квартал, в който живееше, не бяха убили в нея всяко желание за светски контакти? Не, това не беше причината. Ева трябва да е разбрала, че синът й е проявил непокорство към нея. Споменът за скорошната среща оживяваше пред Люси и я караше да страда. Да, Ева й го отнемаше, тя всичко бе нагласила умело. Това е било, чувстваше Люси, занимателна, приятна победа за тази малка, надута и притворна жена, доволна, че й е изиграла този номер. Чувстваше почти демонична омраза към Ева. Искаше да я оставят сама със сина й — това бе всичко. Нека никой не се докосва до Питър. Той бе неин, желаеше го само за себе си и когато бе далеч от него, се чувстваше нещастна.
	Люси се надигна и механично постави вода за чай — единствената утеха, която й оставаше. Обуздаваше се, събра всичките си сили. Едва ли имаше някакво съзаклятие, което да й отнеме сина, та той й бе предан. Успокои се при спомена за прекрасната вечер, прекарана в „Емпайър“.
	Изпи чая си, взе книга и се опита да чете. Над главата й Алис Мейтланд започна нескончаемите си гами, които постоянно отегчаваха Люси. Но тя не чуваше фалшивите тонове, както не виждаше напечатаните редове.
	Твърдо реши да не излива гнева си. Когато Питър се завърна от Ралстън, видя със свито сърце, че сияе от радост. Направи усилие и каза с любезен глас:
	— Забавлява ли се?
	Явно облекчен от тона на посрещане, той разказа подробно за прекарания в Нид следобед и завърши преднамерено, запъхтяно, защото гореше от въодушевление:
	— Те всички ти изпращат поздрави.
	— Много им здраве.
	Потребно бе чудовищно усилие, за да запази спокойствие, както бе решила. Техните поздрави? Дали те биха направили нещо да го приемат в университета?
	— Не виждам защо трябва да бъдат упреквани — поде синът й неблагоразумно.
	— Нима?
	— Трябва да следваме хода на нашето време и да не му се противопоставяме.
	— Как изглежда сега Вера? — попита внезапно.
	— О, малко говорих с нея. — Спря и се усмихна очарователно. — Но имаше цял куп приятни хора, цяла група, дошла с един „Арджил“, тези, новите автомобили… чудесна кола, която струва цяло състояние. Ще бъда доволен само когато притежавам подобна кола и имам с какво да я поддържам. — Той се засмя. — Днес човек може всичко да прави, стига да има пари. — После смехът му утихна и той хвърли поглед на стаята. — Ужасно е да влезе човек в такава дупка, след като излезе от една прилична къща. Трябва да видиш банята им! Как бихме могли да приемем някого тук?
	— Добре — отговори уморено, — дълго няма да търпим това положение.
	— Покорно благодаря!
	Тонът му ставаше непоносим. Готова бе да избухне, но не каза дума. Проследи го с поглед, когато мина в своята стая, за да се преоблече. Скоро се върна, хвърли книгите си на масата и започна да чете!
	„Във всеки случай, свършено е — каза си тя след миг, като се радваше на проявената мъдрост. — Вече беше на тяхната проклета среща и сега няма да мисли повече за това.“
	Изглеждаше така, защото не й говори повече по този въпрос. Но чудно нещо, душата й не бе спокойна. Дали бе плод на нейното въображение, но Питър й се струваше необяснимо променен? Бе смутена, но все още не бе уверена. Това бе безразсъдна, смешна мисъл, но Люси не можеше да се освободи от нея. Често вечер, когато вдигаше очи от плетката си, тя го виждаше взрян в празното пространство, далеч от книгите. Забеляза, че става още по-придирчив към облеклото си, още по-горчиво се оплаква, че не разполага с пари. Донесе от диспансера някакъв препарат за промивка на лицето си. Един ден, когато се завърна внезапно, тъй като бе забравила нещо, го свари да пише разпалено. Всички тези неясни указания не довеждаха до нищо. Даваше си сметка, че той лудее по някаква причина. От друга страна, не бе ли взела твърдото решение да не оставя никога съмнение да смути сладостта на нейната майчина обич? Нямаше намерение да се погубва поради глупост — ужасната грешка с Франк й бе достатъчна. Не, не, тя не подозираше Питър в никакво прегрешение.
	После един следобед към края на май, когато влезе в бюрото, буен смях я спря. Никой не й обърна внимание, толкова голяма бе веселбата. Център бе Адам Денди, застанал в средата на стаята. Денди бе роден комик, имаше дар да подражава на другите, за което като истински клоун използваше своите физически особености. Тъкмо подражаваше на някого, с което забавляваше госпожица Тинто и, разбира се, себе си. С любезно наведена глава, с нежно сгънат лакът, стъпил на късите си изкривени крака, присвити като лъка на Купидон, той ухажваше някаква невидима личност — очевидно жена.
	— Точно както съм тук, така го видях — извика той с театрален жест. — На Мерденхол стрийт. „Позволете ми, моя скъпа. Дайте ръката си, ако обичате.“
	Госпожица Тинто, преди да се засмее още веднъж, вдигна очи и забеляза Люси. Двойната й гуша мигом спадна, тя се изчерви смутено, съвзе се бързо и се съсредоточи над книгите.
	— Какво има? — попита Люси, като затвори вратата и влезе в стаята. Остана с неприятно впечатление от тази пантомима, която преди време Питър закачливо й бе представил.
	Госпожица Тинто промърмори нещо неясно, но неподражаемият Денди, без да загуби нищо от своята самоувереност, смело се справи с положението.
	— Кажете ми — настоя Люси.
	— Няма нищо — каза Денди.
	Люси го погледна, обзета от неприятно съмнение.
	— За мене ли се отнасяше? — попита строго.
	— Съвсем не, просто се забавлявахме.
	— За мене се отнасяше — настоя тя сухо, — хайде кажете.
	— Уверявам ви, че не — извика той натъжено. — Случайно видях сина ви днес под ръка с едно хубаво момиче, ето всичко.
	Той избяга в стаята си отегчено и започна полугласно да прави сметки.
	Люси усети, че се изчервява. На устните й трептеше възмутено „не“, но се поколеба. А ако бе вярно? Денди познаваше Питър, който бе идвал веднъж да я търси в бюрото. Имаше остър поглед, да, всичко забелязваше.
	— На ваше място не бих се измъчвала от това — подхвърли изведнъж госпожица Тинто, като поглеждаше към големия си тефтер. — Всички младежи рано или късно правят лудории.
	Люси не отговори. Нейният син да прави лудории! Прехапа устни, когато почувства, че едрата жена я наблюдава крадешком. Отиде при своята маса, хвърли отгоре чантата си и започна да пише. В пет часа си отиде, без да каже „довиждане“. Почти тичаше, бързаше да стигне колкото може по-скоро. Когато влезе, той вече я чакаше.
	— Ела бързо, Люси — извика той любезно, — умирам за чай.
	Въздъхна дълбоко и като го погледна право в очите, му подхвърли:
	— Къде беше днес следобед?
	— Какво… има? — Нейният тон го накара да промени цвета на лицето си.
	— Къде беше? — повтори тя още по-буйно.
	— В диспансера за външно болните, както винаги.
	— А после?
	Думите й се лееха яростно. Той я погледна учудено.
	— Е, да видим какво искаш да знаеш.
	— Отговори ми.
	— На кого мислиш, че говориш? — извика той с внезапна сила. — Като те слуша човек, би казал, че съм още ученик.
	— Отговори — настоя Люси, като повиши глас.
	— За бога, успокой се.
	— Отговори ми — извика тя за трети път.
	— Не прави щуротии — подхвърли Питър, който изпитваше лек страх от нея. Те се гледаха мълчаливо. Устните й бяха бели, а сърцето й биеше като уловено в примка птиче.
	— Днес са те видели на Мерденхол стрийт под ръка с една жена.
	Произнесе тези думи задъхано и със смешно безразсъдство. Цялата бе изпълнена с гняв и обвинение.
	— Ами ако е така? — каза Питър мрачно. — То не те засяга.
	Той не се шегуваше! Мъката й стана непоносима.
	— Не ме засяга?! — отговори свирепо. — За бога, какво говориш ти? Ти, който имаш толкова работа, си губиш времето за подобни глупости… без пари в джоба си!
	— Кой е виновен?
	— Помисли! — избухна тя. — Да се показваш така, посред бял ден… Ще ти отнемат стипендията, това е унизително, срамно.
	— Хайде, какво говориш? — извика синът й разгорещено. — Не започвай да ми досаждаш. Има ли нещо лошо в онова, което съм сторил?
	— Лошо?
	— Да, какво лошо?
	Изгледа го и устните й затрепериха.
	— Ти луд ли си? — извика разпалено. — Забравяш нашето положение тук, сврени в такова жилище? И си губиш времето с някоя луда глава по Мерденхол стрийт — нейното опасение я караше да прави предположения относно приключението му, — докато аз работя като робиня, за да ти дам възможност да успееш. Нямаш ли друго занимание, освен подобни глупости? Какво искаш?
	— Да ми дадеш възможност да успея! — отговори той гордо, като се залови за думите й. — Мисля, че съм получил стипендия.
	— Не откъсвам ли залъка от устата си заради теб?
	— Не говори подобни отвратителни простащини — изрече Питър с ледено презрение.
	— Как?
	Тонът му я изкара извън кожата. Вдигна ръка и му удари плесница. Тя отекна в стаята като бомба.
	Ударът бе така неочакван, че той се стъписа и като се залови за покривката, бутна съдовете за чай, които се счупиха шумно на земята. Смути се, върху пребледнялото му лице се появи червеният белег от пръстите на майка му.
	— Значи така? — измънка. — Сега знаем докъде сме стигнали.
	За да излезе от неловкото положение и като се силеше да приеме достоен вид, той отиде в другата стая и яростно блъсна вратата.
	Люси го изпрати с очи, които сега се изпълниха със сълзи, задъхана, сякаш бе тичала. Внезапно долови шум. Във вълнението си бе оставила вратата към стълбището отворена и госпожа Финк се втурна в жилището.
	— Стори ми се… стори ми се, че чух нещо — извика Беси възбудено. След като бе разказала своите злочестини, изглеждаше, че дебне беди от този род. — Паднахте ли?
	— Да, блъснах се — отвърна Люси и погледна съседката като жена, която си е загубила ума, после, за да уточни своето обяснение, а всъщност подчертавайки явната си лъжа, добави: — Бутнах се в масата.
	— Боли ли ви? Да ви донеса ли нещо?
	— Добре съм, благодаря — едва можа да изрече тези думи, като опираше вцепенената си ръка на масата.
	Госпожа Финк се наведе и събра падналите предмети. Една чинийка и една чаша се бяха счупили. После, като вдигна пламналото си лице, колебливо предложи:
	— Мога да ви донеса капка алкохол.
	— Не! — С движение на ръката Люси отказа всякаква помощ. — Оставете ме, искам да бъда сама.
	— Но… — Беси щеше да настоява, ала поведението на Люси я накара да отстъпи.
	Тя излезе от стаята и кръглото й румено лице изразяваше изумление. Като се извиняваше, затвори след себе си външната врата.
	Щом госпожа Финк излезе, Люси седна. Остана така пет минути, после стана и отиде да пие малко студена вода. Постепенно цветът на лицето й се възвърна. Започна да приготвя чай, нареди приборите на масата, хвърли счупените остатъци в кофата за отпадъци и най-сетне, след мъчително усилие, придоби напълно обичайния си вид. Тогава почука твърдо на вратата на Питър.
	— Чаят, Питър — извика с нисък, сдържан глас.
	Без да дочака отговора му, веднага се върна в кухнята. След кратко мъчително очакване той пристигна. Влезе бавно, с ръце в джобовете, намръщен и въпреки възрастта и ръста му, с ужасно смутен вид. Седна на масата и започна мълчаливо да пие чай. Когато Люси му подаде чашата, ръката й бе твърда и решителна.
	— Парче кейк? — попита с ясен глас, като му подаде чинийката.
	Последва дълго мълчание.
	— Благодаря — изрече накрая той, дъвчейки парчето с такова усилие, сякаш бе от дърво.
	Тя бе обзета от силно и дълбоко вълнение, към което се примесваше безкрайно облекчение. Това бе небивал изблик на нежност под маската на привидно спокойствие. Погледът й състрадателно се спря върху наведената глава на сина й. Беше се увлякла. Нямаше намерение да го унижава.
	Страдаше от своята победа. Но то бе за доброто на Питър, а също може би за нейното добро… или за общото добро на двамата.


>>	XXV

	Заживя с впечатлението, че отношенията им са възстановени, и правеше усилия да оправдае своето поведение. Удвои грижите си, за да му докаже своите заслуги. Той се подготвяше сега за последния изпит и Люси страстно се отдаде на желанието за успех. Бе трудно. През лятото, когато той залягаше усилено, цените на продуктите се бяха повишили, а нейната заплата не се бе увеличила. Финансовото й положение се влошаваше от ден на ден. Повишението на цените не бе значително, а само, както някога бе казала госпожица Туиди, с половин пенс в това или онова. За Люси обаче тези малки суми по половин пенс бяха опасните признаци на онзи живот, за който трябва да се води борба, да бъде защитаван с изнурителна бдителност. Крайно време беше да подобри положението си. Именно с тази надежда бе постъпила при „Хендерсън и Шоу“, но от дълго време бе вече на предела на своите възможности. Не бе сръчна, доста пъти й бяха прикачвали прозвището „глупава“ — даваше си сметка, че почти никога няма да може да оправи своето унизително положение. Нужно бе да постигне своята цел, след което ще се отърве от всичко. Но ако не бе блестяща в работата си, поне бе упорита, със свирепа упоритост, която отдавна бе проявила. Колкото повече се увеличаваха трудностите, толкова по-яростно се развиваше това качество у Люси.
	Ако можеше да я види човек по „Улицата на цветята“ през горещата лятна вечер, когато въздухът лениво тегнеше над ниските къщи — това бе образът на една душа, която е надмогнала възможностите на своята изнурена плът. Пристъпваше бавно. Изтърканият й костюм бе залепнал за тялото й от горещината. Нейната вехта, придобила зеленикав оттенък шапка бе нахлупена на челото. Едното й рамо бе смъкнато под тежестта на чантата с продукти. Устните й бяха безкръвни, очите й — хлътнали и големи, а лицето й бледо и така отслабнало, че скулите й изпъкваха, ясно очертани. Всичко в нея издаваше самотното същество.
	Люси не обръщаше внимание на онова, което я заобикаляше, избягваше играещите деца, не поглеждаше жените, които прекъсваха своите разговори, за да я проследят с очи. Тези жени й бяха измислили прозвище, но Люси бе забравила и това, бидейки напълно безразлична към всичко, което можеха да мислят за нейното поведение.
	Ако нямаше съзнанието, че е някаква мъченица, то приличаше на преследвана жена — преследвана от самата себе си, тласкана към жертва от своята обич. Дори така силно обладана от целта, която трябваше да постигне, тя все пак чувстваше страданията, които я измъчваха. Струваше й се, че е достигнала предела на своята издръжливост. В полунощ често се пробуждаше в студена пот след ужасен кошмар: Питър се е отказал от изпита, здравето му е засегнато. Или изпълнена с неизразима мъка и стиснала с ръка празното пространство, сънуваше, че е загубила чантата с парите. Страшно нещастие! Постоянно бе обзета от страх и от ужаса, че няма да постигне целта си заради парично разорение. И бездруго балансът на нейния бюджет се уравновесяваше почти с един пенс, а замаяният й мозък мъчително смяташе и пресмяташе отново, за да използва най-добре жалката заплата. Събуждаше се понякога изтощена като пребита.
	Същественото в живота й се свеждаше до отказ от всичко, за да постигне крайната цел. Но нямаше достатъчно голяма жертва, която би могла да сломи усилията й. Тоалети, отпуска — забравяше всичко, дори се опитваше да не мисли за храна. Бе установила строг начин на хранене, неизменен, както волята й — един оскъден начин на хранене, който изключваше любимата й храна: пиле и аспержи! Но той бе достатъчен да поддържа живота й и засега тя не искаше нищо друго. От друга страна, не изпитваше големи телесни страдания, само замайване, вследствие на злоупотребата с тестени храни. Но макар и да не желаеше да признае истинската причина, почваше да чувства ужасните последици по отношение на зъбите си. Тя имаше здрави и правилни зъби, бели като мляко, както често й бе казвал Франк.
	Когато се засели на „Улицата на цветята“, продължаваше да полага големи грижи за тях, като ги миеше сутрин и вечер. Но четките за зъби, особено евтините, бързо загубваха космите си, затова престана да ги купува и започна да си служи вместо с четка с края на кърпа. Макар че Питър винаги си купуваше паста за зъби, поради икономия тя се отказа от прах за зъби и го замести с едра сол, която чистеше добре.
	Вследствие тези ограничения, зъбите й започнаха бързо да се повреждат. Напоследък страдаше ужасно от два кътника. Не знаеше какво да прави с тях, но реши да не безпокои Питър. Както бе потънал в подготовката си за последните изпити, той имаше достатъчно свои грижи.
	Въпреки това постоянните болки я отчайваха, макар да бе погълната от грижите за последния период от следването на Питър. Страданието я съсипваше тъкмо тогава, когато желаеше с цялата си душа да се посвети на върховната цел. Цял ден тичаше на работа, после бързо се завръщаше, за да бъде на разположение. По магически начин му поставяше яденето на масата. От страх да не го безпокои, оставаше по цели часове неподвижна в своя любим люлеещ стол или отиваше с плетката си в съседната стая, та шумът на куките да не се чува. Осмели се да отиде на долния етаж и сполучи да убеди госпожа Мейтланд да ограничи засега часовете, през които нейната дъщеря се упражнява да свири гами. Мислеше за всичко, не забравяше нищо.
	Но тези болки в зъбите, тази смешна дреболия, която се изпречваше в стремежа й към възвишеното, какво да прави с нея?
	Тъкмо по времето, когато желаеше да бъде на поста си, за да направи върховно усилие, те я парализираха.
	В навечерието на изпита, когато се готвеше за седмичната си обиколка по „Бялата улица“ и се бе спряла за миг с госпожа Колинс, почувства ужасна болка, сложи веднага ръка на бузата си и лицето й се сгърчи.
	— Боли ли ви? — попита състрадателно Марта.
	Тя люлееше бебето на своя син, поверено на нейните грижи от „безделницата“, която се намираше по това време в родилния дом, където трябваше да даде ново доказателство за своята плодовитост.
	— Ах, болят ме зъбите! — каза бавно Люси, когато болката й попремина.
	— Защо не опитате да ги извадите? — попита жената, като потупваше голото задниче на бебето, за да го накара да мълчи, и го забавляваше с едно порцеланово кученце. — Моят Бени си извади един зъб миналата година в клиниката за зъболечение. След като изхарчи куп пари за бутилка уиски, за да успокоява болката, извади го за нищо.
	— Наистина ли? — каза Люси, поразена от тази мисъл.
	Стоматологичната клиника — там можеше да отиде и да се излекува срещу нищожно заплащане.
	Всъщност не болката я измъчваше, а цената за ваденето. Въпреки това нейното самолюбие се бунтуваше при мисълта, че трябва да се принизи, да се отнесе до благотворително заведение… Тя, Люси Мур, да направи това? То не бе допустимо.
	Но силната болка продължаваше и още същия ден, след пет часа, като мина по Йънг стрийт, тя се отби в клиниката на един американски зъболекар, място, където се плащаше евтино и което често бе привличало вниманието й, когато минаваше оттам. След известно колебание влезе бързо. Имаше намерение да се осведоми, но „зъболекарят“ — наричан учтиво така, макар и без диплома — действаше бързо. Той бе едър човек, с четвъртити рамене, със син костюм и се усмихваше любезно. Още преди тя да се противопостави, той я накара да седне на стола от червено кадифе.
	— Няма да е лошо — уговаряше я засмяно, като си играеше с клещите, — да ви изчистя устата и да ви поставя изкуствена челюст.
	— Не, не, искам просто да не страдам от зъбобол.
	— Тогава да ви извадя първоначално четири зъба. — Той повдигна спринцовката. — Няма да почувствате нищо, работя с упойка. Болезнено е, все едно изскубвам косъм.
	— Но колко ще ми вземете? — попита тя и хвана ръката му. — Това искам да знам.
	— Пет шилинга за всичко.
	— Не бих могла — започна Люси смутена.
	— Тогава, да кажем, четири.
	Люси поклати глава и се приготви да стане.
	— Добре, нека бъдат три шилинга и шест пенса — каза той. — Това е костуемата цена. Едва ще ми заплати анестетичното средство.
	Три шилинга и шест пенса! Също невъзможна сума. Тя помисли за миг, после, като го погледна, каза кротко:
	— Колко без… без нищо?
	Той на свой ред я изгледа, разбрал крайната й бедност.
	— О, тогава ще ви ги извадя за два шилинга.
	— Много добре.
	Облегна се на стола, вкопчи здраво ръце, затвори очи и отвори устата си.
	Мъчението бе ужасно. Огнени езици пробождаха челюстта й, като я обгаряха чак до мозъка. Никога не си бе представяла, че може да съществува нещо такова. Скърцането на клещите при последния зъб проникна до мозъка на костите й, но тя не изохка.
	Най-сетне се свърши. Стана, изми устата си с водата, която той й подаде, после отвори овехтялата си чанта и му подаде двата шилинга. Нейното честолюбие не бе заплатено твърде скъпо.
	Когато се завърна вкъщи, почувства слабост поради нервно изтощение.
	— Боже мой, мамо — каза Питър, като вдигна очи към нея, когато влезе, — какво се е случило?
	— Нищо — каза тя, — може би е от жегата. А ти, как върви работата?
	И започна да му приготвя чай, както винаги.
	На сутринта беше изпитът.
	Челюстта й заздравяваше бавно, но сега, освободена от постоянните болки, тя се чувстваше друг човек. Беше спокойна и успокояваше Питър със своето мълчаливо доверие. Цяла седмица го наблюдаваше как излиза и се връща, изпращаше го изпълнен с дръзновение, посрещаше го с непоколебимо спокойствие. След като всичко премина, у нея настъпи бързо противодействие. Чувстваше се отпусната, немощна, без сили, обзета от странни пристъпи на вълнение.
	Когато наближи денят, в който трябваше да бъдат обявени резултатите, дълго прикриваното върховно напрежение избухна и щеше да я издаде. Успехът бе всичко за нея. Чувстваше, и това бе сякаш някаква съдба, че ако той се провали този път, никога вече не би могла да издържи такова усилие. То бе, съзнаваше го, последното, на което е способна.
	Измина бавно още една седмица. Тази мисъл обаче не я напусна. Въртеше се в главата й, когато отиде в бюрото — в деня, когато резултатите трябваше да бъдат оповестени.


>>	XXVI

	— Вие сте вързоп от нерви, бедна моя приятелко — каза госпожица Тинто. — Сякаш ще промените нещо, като се измъчвате.
	— Това ли ви измъчва? — намеси се Адам Денди от своя отдалечен кът и като си даваше вид, че трепери силно, клатеше изкривените си крака на развълнуван паралитик.
	— Съвсем не — отвърна Люси с престорена усмивка.
	— Добре — каза Денди, като спря да трепери, за да придобие обичайната си строгост. — Защо се измъчвате? Той ще успее без проблеми. Днес приемат извънредно лесно.
	— Лесно!… Отчайващо трудно е — отговори тя живо, а след кратко мълчание добави: — Не е за това, че Питър няма да се справи.
	— Тогава защо го мислите и се измъчвате? — попита Денди дипломатично. Притежаваше удивителната дарба да има последен думата при спор.
	— Ох, аз не мисля за това — каза Люси, като поклати глава.
	— Много добре — отговори Денди и се захили лукаво.
	Госпожица Тинто издаде някакво пръхтене.
	— Ще узнаете всичко навреме — рече убедително и мъдро, — а земята няма да престане да се върти, ако…
	Изведнъж телефонът иззвъня. Тя млъкна, откачи слушалката и заслуша, после с любопитно изражение се обърна към Люси.
	— За вас е — каза тя, — търсят ви.
	Двамата с Денди я наблюдаваха как се приближава до бюрото.
	По жицата се носеше гласът на Питър, така ясен, сякаш бе край нея.
	— Ти ли си, майко?
	— Да.
	— Добре… има пречка… исках да ти телефонирам, знаеш…
	— Какво има? — извика тя. — О, да няма… да няма нещо?…
	— О, не, нищо лошо.
	— Тогава какво? — Люси почувства внезапна слабост. За първи път й звънеше по телефона и неговата колебливост я караше да мисли, че ги заплашва беда.
	— Е, добре, дойде ми наум, че ще останеш доволна, ако разбереш…
	— Да? — прекъсна го бързо тя.
	Долови закачлив смях.
	— Не се вълнувайте, госпожо Люси.
	Тя не каза нищо, но трепереше от вълнение.
	— Във всеки случай — продължи той с радостен глас — помислих, че ще ти бъде приятно да знаеш, че разговаряш с доктор Мур.
	За миг тя не разбра, после въздъхна.
	— Ах-ах, наистина ли, Питър?
	— Да — увери я той весело. — Току-що видях списъците. Сигурен съм.
	Тя не можа да изрече и дума. Сълзи замъглиха погледа й. Заля я вълна от радост и възторг.
	— Ти беше убедена, че ще успея, нали?
	— Да, да — заекна тя. Езикът й сякаш бе от дърво, задушаваше се.
	Настъпи мълчание. Той явно очакваше да му честити, но тя все още бе твърде смутена, за да може да говори. Тогава до нея стигна отново неговият глас:
	— Днес за обяд няма да се върна… Ще отида с някои от колегите си на малко тържество.
	— Естествено — бързо се съгласи тя.
	— Хайде, разбрахме се, майко.
	— Питър… — Най-сетне бе намерила думи, за да изрази своето щастие, но той беше затворил. Остана права, загледана в телефона, озарена от вътрешна светлина. Бавно закачи слушалката.
	Душата й се изпълни с върховно щастие. Лицето й сияеше. Беше се борила, но борбата свърши. Беше водила сражение и беше спечелила. Да, победата беше нейна. И двамата бяха успели в ужасната и неравна борба. Започнала от нищо, тя бе дала възможност на сина си да получи една благородна и великолепна професия. Той можеше да стане заядлив чиновник, продавач в магазин, занаятчия, работник в корабостроителница. Но тя бе решила иначе, единствена бе пожелала това и беше изпълнила своето намерение! Внезапно сърцето й подскочи. Почувства желание да вика от възторг и щастие. Хвърли поглед наоколо. Победа, победа! Тя бе спечелила!
	— Изкара! — подхвърли тя с извинително вълнение. — Синът ми е получил докторат!
	Те я погледнаха за миг, без да кажат нищо.
	— Какво ви казах аз? — извика най-сетне Денди. — Не ви ли разправих колко е лесно?
	— Браво! — каза госпожица Тинто с любезно поклащане на главата. — Браво! Получил ли е похвала?
	— Не зная нищо за това и ми е все едно — отговори Люси, силно възбудена.
	Липсата на възторг у тях я смая. Това осмо чудо на света не извикваше нито изумление, нито учудване. Само от учтивост й отправиха с равнодушен шепот своите поздравления. Бяха доволни, но не и възхитени.
	— Ето ви една горда майка — каза Денди иронично.
	— Във всеки случай успяхте — кротко промълви госпожица Тинто — и това е нещо благословено.
	— Сега кралицата не ще бъде повече само братовчедка — изрече Денди дълбокомислено с отправени към тавана очи. — Тя ще ни остави, за да се оттегли в своето владение.
	— Вярвам, че така ще бъде — отвърна им весело Люси. — Омръзна ми тази работа. — И им се усмихна.
	Тя напусна бюрото със същото топло чувство на щастие! По улицата животът на града й се стори внезапно променен. Цветовете на трамваите й приличаха на небесна дъга. Хората, които тичаха по работа, изразяваха буйна радост, изложените стоки я привличаха, слънцето блестеше, самият въздух сякаш бе зареден с нещо и трептеше.
	През целия ден, докато вършеше работата си — която, по чудо, не й се струваше досадна, — мисълта за нейния успех, тъй като успехът на сина й се бе превърнал в неин, — не я напускаше. От време на време издаваше малки радостни възклицания и сама се удивяваше. Освободено изведнъж от обичайното си напрежение, лицето й се бе оживило като на млада девойка, устната й не беше отпусната, а бе придобила отново закачлива и доволна извивка от времето на нейната младост, краката й бяха станали пъргави, а фигурата й гъвкава и стройна.
	Десет думи по телефона и от гърба й се бе стоварило бремето на десет години. Тя не разглеждаше въпроса така, както биха могли да сторят това другите. Една незначителна жена, с тежък, почти слугински занаят, която прекарваше дните си в работа из мръсни жилища и сред заразните миризми на улиците, тази жена се бе подложила на лишения, почти бе гладувала, за да даде възможност на сина си, едно обикновено момче, да се учи в провинциален колеж, за да се издигне най-сетне между стотина други, също така с оскъдни средства и неопитни, които, след като са произнесли криво-ляво на кухненски латински Хипократовата клетва, ще бъдат наскоро доверчиво допуснати в живота. Нищо чудно нямаше тогава, че Денди едва задуши своята прозявка, че гласът на госпожица Тинто й се стори равнодушен. Но за Люси не бе така. Не, хиляди пъти не! За нея борбата бе омировска, наградата великолепна и сега победата, която бе извоювана с толкова труд, бе източник на неизразим възторг.
	Вечерта, когато се завърна на „Улицата на цветята“, изкачи се по мръсното стълбище и влезе в жилището си, Питър вече бе там. Тя се спря. Очите й бяха изпълнени с внезапно бликнали сълзи. После, като изпусна всичко, което носеше, разтвори ръце и извика:
	— Питър, ах, Питър!


>>	XXVII

	Настъпи великият ден на тържеството!
	Люси се обличаше за церемонията по връчване на дипломите. Бузите й бяха леко обагрени, а вълнението правеше движенията й трескави. Питър, изискан като годеник, вече бе заминал, защото трябваше да наеме една мантия. С поглед към часовника, тя започна бързо да облича новата си рокля. Но докато я обличаше, изпита неясно опасение. Сама си я беше ушила от тъмен плат, купен от оказион при един продавач на същата улица, дето се намираше Тът. Беше я скроила по модел от журнала „Шивачка за себе си“, после я беше шила на ръка през последната седмица. Поради това малко се безпокоеше за тоалета си. Роклята не бе изтъркана, нито пък лъщеше, покриваше тялото й, но достойнствата й не отиваха по-далече. Това не бе роклята, която бе желала — нещо леко, което да направи фигурата й по-слаба, тъй като бе понапълняла. Уви, нищо не можеше да се направи.
	Но какво значение имаше тоалетът? Важна бе дипломата и радостта да види Питър поздравен пред едно многочислено събрание.
	В продължение на години тя си бе представяла тази сцена, а сега тържеството предстоеше. То бе толкова нейно, колкото и на Питър.
	След като се погледна за сетен път в огледалото, Люси побърза да вземе обувките си изпод печката, разгледа ги и лицето й се удължи печално.
	И по отношение на тях имаше опасения. Бяха стари и изтъркани. Когато бяха влажни, вечер ги изсушаваше, за да ги намери в по-добро състояние на другата утрин! Но ето че точно поради този начин на бързо сушене те се бяха похабили. Това бе отвратително! Подметката на дясната обувка бе пукната. И то не бе само пукнатина, а цяла дупка, истинска четвъртита дупка върху евтината подметка. Тя можеше да прекара през нея малкия си пръст. Около дупката изхабената кожа се беше нацепила.
	Искаше да си купи нови обувки, но вече нямаше с какво. Ваденето на зъбите, шапката, направена с парчета от роклята, всичко това я беше разорило. Сега, в единайсет без четвърт, — а церемонията започваше в единайсет — петък, в навечерието на плащането, тя съвсем не можеше да си набави нови обувки. Изведнъж изпита голямо желание да помоли Беси Финк да й заеме чифт обувки. Обаче малките крака на Люси щяха да изглеждат смешно в големите обувки на Беси. Нямаше избор, трябваше да се справи с положението сама.
	Отвори куфара, разрови цяла купчина изрезки и извади тъмна хартия. Прегъна я няколко пъти, после я постави като допълнителна подметка в скъсаната обувка. Дори натърка малко вакса отвън, за да прикрие, а може би и за да закрепи поправката. Най-сетне Люси обу обувката. Стягаше я много повече от другата, но поне правеше впечатление или създаваше илюзията, че е здрава. Но какво означаваха обувките? Не повече от роклята. Важен беше този ден — денят на славата.
	Когато излезе на стълбището, вратата на семейство Финк бе отворена и Беси се разхождаше напред и назад.
	— Мислех, че това може да ви е приятно — каза чувствителната женица. — Взех го нарочно от моята майка, като знаех къде отивате. — С галантен жест тя й предложи една роза с бодил. — Ето ви и една топлийка.
	Преди още Люси да може да се противопостави, Беси нагласи розата върху корсажа на роклята й.
	— Чудесно! — възкликна тя, като се отдръпна с възхищение. — Допълва тоалета.
	— Благодаря — каза неловко Люси.
	Тя се съмняваше, че това украшение й подхожда, но се примири. За миг. За миг се бе замислила за щедростта на Беси. Дали тези нежни очи, когато се насочваха към Питър, не блестяха несъзнателно от незадоволена жар? Но сега, разбира се, тя вече не се безпокоеше. Скоро щяха да заминат оттук. По щастливо стечение на обстоятелствата Питър бе определен да замества за шест месеца един лекар в болницата „Роял Истърн“. Тя кроеше планове, а после щяха да се преместят.
	Люси благодари и слезе по стълбището. С вдигната глава, роза на корсажа и продупчени обувки тя се отправи към университета.
	Чудно, но Люси още не бе стъпвала в тази сграда, която в течение на пет години бе господствала над нейното същество. Този ден сградата, както и самата Люси, изглеждаше празнична. Автомобили спираха пред входната й врата. На терасата имаше тълпа от хора, едно знаме се вееше леко на висока бяла дръжка.
	Изведнъж помисли, че е закъсняла, и побърза по покрития с пясък път. Твърдата почва на алеята разкъса безпощадно книжната й подметка. Камъчетата разкъсаха нейното предпазно средство. Не бе направила и сто крачки и вече стъпваше на чорапа си. Не измина и двеста крачки, и чорапът се проби и тя усети по кожата си студенината на чакъла. Това бе цяло нещастие. Но тя не искаше да спре. Развълнувана, с пламнало лице, достигна височината. Часовникът удари отсечено единайсет, когато влезе в спокойната атмосфера на галериите.
	Като последва някои закъснели лица, тя премина по извитата стълба и влезе в залата. Лицето й все още бе зачервено. За щастие намери едно-единствено място до стената, на върха на препълнените амфитеатрални седалки. Въздъхна дълбоко, защото се почувства в безопасност, тъй като никой не я забелязваше.
	Напразно се оглеждаше, никъде не можа да открие Питър. Публиката бе отбрана. Люси несъзнателно скри скъсаната си обувка и гордо се изправи на мястото си.
	Изведнъж прокънтя орган: тържествените звуци заглушиха шума от разговорите и доведоха всички присъстващи във възторг. Що се отнася до Люси, тя бе издигната от мощните удари, които се превърнаха в символ на нейната победа и дадоха вяра и устрем на душата й.
	Музиката престана и Люси с трепет се върна към действителността. Тя започна да съзерцава като в сън влизането на професорите, които вървяха двама по двама след дипломантите, спокойни и внушителни в своите тоги и странни шапки. Наметалата им образуваха петна с живи цветове, ясночервени, сини или жълти. Деканът, човек с хлътнала в раменете глава, проницателен поглед и заострена брада, се качи на трибуната. Произнесоха молитва на латински, после се разнесе песен. Най-сетне започна церемонията по раздаването на дипломите.
	Люси се приведе по-напред, като наблюдаваше тези младежи в плащове да пристъпват един след друг на трибуната или да коленичат като просители. Деканът посвещаваше всекиго от тях и му подаваше тържествено пергаментовата диплома. Внушително зрелище!
	Изведнъж тя трепна. Най-сетне бяха извикали името на Питър. Бузите й силно почервеняха, когато видя сина си да слиза от амфитеатъра и да се изкачва на трибуната, гордо изправен. Мантията му отзад образуваше красиви гънки. Тя видя, че е блед, но се владееше. Съвършено свободно той изпълни изисканите от него ритуали: коленичи, изправи се и поздрави. Колко добре правеше всичко! Сърцето й биеше в гърдите, но се чувстваше окрилена. Когато се изправи, го посрещнаха горещи ръкопляскания, които я накараха да трепне, те идваха от един кът на залата, където погледът й не стигаше. Тя от своя страна не мръдна ръцете си, които лежаха неподвижно на коленете. Бе твърде горда, твърде щастлива в този забележителен миг. Обзелото я чувство бе достатъчно дълбоко и съкровено, за да си позволи да го прояви открито.
	Да, това стана. Положиха върховния печат. За нея церемонията свърши. Органът загърмя отново — този път свиреше благодарствен химн — и тогава, когато другите станаха, тя прекоси залата.
	Всички се движеха бавно. Хората се спираха, за да разговарят и да се смеят. Те не бързаха и образуваха малки групи, които преграждаха пътя й. Някои я оглеждаха, както й се струваше, с любопитство, после бързо се извръщаха. Тя не държеше да изпревари другите, но все пак искаше да излезе. Бе обещала на Питър да се срещнат навън, под галерията.
	Най-сетне тя стигна там. Галериите бяха изпълнени с част от същата тази елегантна тълпа. Почувства се не на мястото си, притеснена от това подобие на рокля, което приличаше на чувал. Но скоро всичко ще бъде само спомен и тогава няма да носи чувал, а коприна. Тя очакваше сина си, за да си тръгнат заедно.
	Люси остана там, подпряна на един от стълбовете, като наблюдаваше с равнодушно лице оживлението. Най-сетне хората се отместиха и тя го видя. Веднага се усмихна, но внезапно трепна и се изправи, стисна пестници, челото й се набръчка, изражението й стана мрачно и смутено, а погледът й — скован и загрижен. Синът й бе там, гологлав, мантията му се развяваше, а той бъбреше и се смееше сред една група, която тя наблюдаваше с изумление, а в същото време устните й се свиваха с ужасно отвращение. Прокара бързо ръка по очите си, сякаш не виждаше добре. Това бе невероятно… никога не би могла да си представи, че е възможно, но въпреки всичко бе така. Там бяха те, всички нейни роднини, всички онези, които се бяха съюзили против нея. Ричард с Вера и Чарли, както и Ева, после Едуард и най-сетне Джо, придружен от сестра си Поли. Най-напред тя съзря Джо, който й направи знак с голямата си ръка, за да я покани свенливо да се приближи. Погледите на всички се обърнаха към нея, но тя остана няколко мига неподвижна. Най-сетне бавно като сомнамбул се отправи към тях.
	— Позволи ми да честитя и на тебе, Люси — каза веднага Ричард, както й се стори с престорена искреност. — Синът ти постигна великолепен успех.
	Тя стисна ръката му несъзнателно, все още замаяна от изненадата, че ги вижда тук.
	— И то в момент, така подходящ за събиране на семейството — каза Едуард учтиво, като показваше Джо и Поли. — Когато Питър ми писа, реших да се съберем всички тук. Ние се гордеем с него.
	— Да, много сме доволни, че дойдохме — подхвърли подчертано любезно Джо, — предлагам угощение на цялата група в „Гровнър“.
	— Как няма да дойдем да ти ръкопляскаме — каза любезно Ева, като стискаше ръката на Питър, — би било твърде неприлично.
	Тя се усмихна на Люси изпод елегантната си лека шапка, после размаха ръкавиците си по посока на младежите зад нея, които бяха за Люси като в някаква мъгла, и прибави тихо:
	— Доведохме неколцина приятели на Питър, за да засилим аплодисментите.
	Тя ги представи, като произнесе няколко имена, които Люси, изправена строго пред групата, не чу. И не държеше особено. Полека-лека в нея се надигна гняв и враждебност, лицето й почервеня. Какво право имаха тези хора да идват тук, за да занимават нейния син? Какво общо имаха те с него или дори с нея? Какво им даваше право при тези обстоятелства да се присъединяват към победата, която тя беше спечелила с толкова мъка? Именно тя бе водила войната, а сега тези натрапници идваха да споделят нейната победа. Те я бяха отблъснали, презрели, бяха я оставили да се бори сама. Споменът за нейната борба, с цялата й суровост, мъката й, изнурителната нищета се възправи бързо пред нея. Тя стисна зъби, за да задържи сълзите. Каква компания наистина! Боже мой, това беше непоносимо.
	— Малко късно е, струва ми се, за това събиране — осмели се да изрече тя на Едуард с леден глас.
	— Никога не е късно да се направи нещо добро — обади се Ева, като се засмя сдържано.
	Пред тази така суетна глупост избухна общ смях, който разведри атмосферата.
	— Хайде, майко — прошепна в ухото й неспокойно Питър, — не прави сцени, особено днес. Те имат най-добри намерения.
	Тя отправи към него огнен поглед.
	— Какво ще кажете, да отидем да хапнем? — прекъсна ги бързо Джо успокоително. — Умирам от глад, ще си устроим чудесно угощение в „Гровнър“. Маккили ми е добър приятел, ще ни даде отделно помещение. А що се отнася до виното, ще има шампанско, много шампанско. — И като се обърна към Люси, свенливо добави: — Сега ние всички сме добри приятели, нали? Нещастно е онова сърце, което никога не се развеселява.
	Последва общ шепот на одобрение, придружен от смехове. Всички се раздвижиха към вътрешния двор и това движение повлече Люси. Погледът й бе твърд и тя чувстваше, че сърцето й се разкъсва.
	— Очаровани бяхме, когато узнахме за твоето назначение — каза Ева, като отправи ласкателен поглед към червената ивица върху дрехата на новоиздигнатия каноник. — Когато ще имаме нужда от нов архиепископ в епархията… — Тя замлъкна многозначително.
	Той се възпротиви, като замахна с бялата си ръка.
	— „Гровнър“ е много добро място, положително.
	— Питър, кой е онзи, който настъпваше мантията си?
	— Аз съм привърженик на виното „Вдовицата Клико“, когато е сухо.
	— Щастие е, че влизате в Истърн.
	Всички говореха едновременно, тя не можеше да изрече дума.
	— Ние ще се натъпчем в автомобила — каза един глас зад нея. — Ще се притискаме, но Роз би могла да седне на коленете ти, Питър.
	Люси трепна. Тя искаше да си отиде, но бе невъзможно. Вървеше редом с Поли, която бе по-пълна от всякога и пухтеше под скъпото и безвкусно облекло. Като се обърна загрижено към Люси, тя я попита:
	— Какво ви е на крака? Куцате, сякаш имате разширени вени.
	Люси не отговори нищо на този отвратителен въпрос. Искаше да настигне Питър, да го отведе далеч от тука, да бъде сама с него на спокойствие. Но я повлякоха, като преминаваха през аркадите по посока на улицата, дето между много автомобили се намираше един голям червен „Арджил“, чийто радиатор с медни ръбове блестеше на слънцето.
	— Качвайте се всички — извика същият глас. — Ние ще се натоварим на старата таратайка.
	Това бе един младеж, който с подкупваща усмивка отвори двете врати на автомобила, а след това скочи на кормилото.
	— Качвай се, Роуз, можеш да понесеш малко натиск, ти си първата сардинка.
	— Не желаете ли да се качите, госпожо Мур? — каза един глас край нея. Тя живо се обърна. Едно едро и хубаво момиче, което имаше същата коса и същите очи, както младия човек, й се усмихна любезно и малко стеснително. Но Люси не отвърна на усмивката. Тя остана ледена, наранена, разярена. Всичко това й приличаше на заговор срещу нея.
	— Не мога да дойда — отвърна сухо, чувствайки се страшно измъчена.
	Надигна се вик на недоволство.
	— Трябва да дойдеш, майко — настоя Питър, отхвърлил мантията си и наведен загрижено над нея. В своето раздразнение обаче тя виждаше в това само преструвка.
	— Знаеш добре, че не мога да дойда с вас — отвърна тя, като хвърли към него поглед, който разкъса сърцето му.
	— Ела, Люси — намеси се кротко Едуард.
	— Не, невъзможно!
	— Но защо? — попита Джо, като завря палец под мишницата си. Какъв ужас изпитваше тя от това движение! — От години не сме се събирали.
	Люси ги изгледа сухо и излъга:
	— Имам работа.
	Настана мъчително мълчание. Ева се изсмя нервно и се качи в автомобила. Питър почервеня силно, а Роуз го погледна с недоумение.
	— Тогава онези, които искат, да се качват — рече студено Ричард. — Не можем да останем тук целия ден, а Люси по-добре от всеки знае какво трябва да прави.
	Когато се наведе, за да влезе в автомобила, той тихо каза нещо на Ева.
	След тези думи всички, освен Люси се настаниха в широкия автомобил. Моторът заработи, отворът отпред задимя и тя почувства, че към нея се отправя смутеният, магнетичен поглед на сина й. И преди да тръгнат, тя се напрегна, за да придаде на лицето си учтиво изражение, сбогува се набързо, обърна се и започна да слиза по алеята.
	Чу зад гърба си бръмченето на мотора и потеглянето, но не се обърна. Люси не тръгна към „Улицата на цветята“ по най-прекия път, а пое по най-дългия, който я отдалечаваше най-малко с километър, сред мрежа от жалки улици в Партик. Можеше да го избегне, като се върне назад, но не го стори, не желаеше да го стори. Продължаваше да следва пътя си с вдигната глава.
	Все пак, когато пристигна у дома, почувства ужасна умора и веднага, без дори да свали ръкавиците или шапката, се хвърли в леглото си в кухнята и остана там, лежейки неподвижно, с очи, устремени към пропукания и пожълтял таван.
	Тя, разбира се, бе излъгала за работата си. По щедрото благоволение на Тинто бе свободна през целия ден, до пет часа, когато, естествено и абсолютно наложително, трябваше да се яви в бюрото, за да получи седмичната си заплата. Защо остана тук, объркана и нещастна, когато можеше да бъде на обяда и да пие шампанско заедно с Питър?
	Обзе я ревност. Всичко това бе така несправедливо, така нечестно. Питър бе неин, свързан чрез връзки, които бяха по-силни от простата случайност на раждането. От деня, когато той като съвсем малко момче се бе хвърлил в прегръдките й на връщане от Порт Доран, тя го бе привързала към себе си чрез верига, изкована от собствените й ръце.
	Затвори очи. Сладкият дъх на закачената до сърцето й роза проникваше в ноздрите й така нежен и събуждаше устрема и мъката на неутолена мечта.
	В един часа стана, приготви си силен чай и изгълта горчивото и тъмно питие. Почувства се по-добре, по-спокойна. Замислено свали продупчената си обувка и скъсания чорап и забеляза, че кракът й е наранен и кърви. Нищо. Дори не го бе почувствала. Изми нараненото място, закърпи чорапа си, поправи обувката както по-рано и я обу. Сега осъзна, че напразно се е ядосвала. Този обяд, внезапното събиране на нежеланите роднини бе проста случайност, епизод, който щеше бързо да свърши и никога повече нямаше да се повтори.
	Спокойствието й се върна. В добро разположение на духа тя се разходи из жилището, подреди, постави розата в чаша с вода, после в четири часа излезе и взе трамвая, за да отиде в бюрото. Там беше мълчалива и въздържана. Под изпитателния поглед на госпожица Тинто заяви, че всичко е минало чудесно. Но щом като получи парите си, Люси се възползва от първия предлог, за да напусне бюрото. Заяви, че има да свърши спешни работи, и това наистина бе вярно. Тя в действителност обиколи любимите си магазини, като направи и най-разнообразни покупки. Не се занимаваше вече с обикновените си и дребни пазарлъци, направи различни и, общо взето, по-необмислени покупки. Настроението й се подобри. Очевидно сама се чудеше, че се е увлякла сутринта. Изненадата и напрежението я бяха довели до внезапен пристъп на гняв. „Какъв характер имам!“, мислеше си тя намръщено.
	Като възстанови напълно душевното си равновесие, Люси за първи път от сутринта се усмихна. Ах, наистина бе забавно да се харчат така безгрижно пари! Стигна дотам, че купи китка шибой от старата жена, която се намираше на Скуеър Джеймс. Цветя! Каква безумна разточителност, подсказана от новото й настроение, и може би от спомена за розата на Беси Финк. Можеше ли да има нещо по-неразумно?
	Тя слезе от трамвая на „Келвинбанк“, и натоварена с пакетите, премина бързо улицата с походка, твърде различна от обичайното й ходене. Питър не беше се върнал. Още по-добре. Той бе обядвал на „Гровнър“, нали? Добре, сега щеше да сравни онази скъпа кухня с нейната. Това ядене трябваше да бъде едновременно празник, отмъщение и изкупление.
	Тя си бе позволила лукса да купи за двамата пиле. Когато съблазнителното пиле бе напълнено и започна да се пече в пещта, — което не продължи дълго, тъй като бе малко — Люси се залови да приготви останалите неща за тържеството. Яденето й беше изискано: супа от домати, печено пиле с картофи — той често заявяваше, че никой не може да ги готви така вкусно, — после швейцарска торта от сладкарницата „Колвил“ и накрая черно, силно уханно кафе. Това бе пиршество… Госпожица О’Ригън би ли направила нещо по-добро?
	Със запретнати ръкави, с напълнялото си лице тя излъчваше младежки устрем.
	Докато приготвяше вечерята, постла покривката и прикри петното в средата й със синята ваза с шибоите. Накрая седна уморена, в приятно очакване, отправила поглед към часовника, който показваше седем без една минута. Питър трябваше скоро да се върне. Беше точен, а тази сутрин, тъй като тя още тогава се опиваше от мисълта за тази вечеря, й бе казал, че ще се върне в девет часа.
	Люси чакаше, като се ослушваше да чуе стъпките му по стълбището. Но нищо не се чуваше, никакви стъпки, никакво подсвиркване. В седем и половина стана, отиде в предната стая и погледна към улицата: не го видя.
	Върна се в кухнята и вдигна очи към часовника: осем без четвърт. Започна да се отегчава, но когато погледът й попадна върху масата, отново се усмихна. Всичко бе чудесно. Яденето чакаше готово в пещта. Оправи едно стръкче шибой и отново седна.
	Вперила поглед към часовника, чакаше с растящо изумление.
	Постепенно надеждата й се помрачи, на челото й се образува бръчка, радостното въодушевление вече не осветляваше лицето й. Какво му се беше случило? Бе обзета от безпокойство. Опита се да се успокои, но не можа да укроти вълнението си. Ставаше, движеше се непрестанно, гледаше часовника, стоеше на прозореца, като се взираше, отиваше при вратата, дори я отваряше, за да чуе по-скоро бързите му стъпки и чакаше, чакаше с напрегнат слух.
	Удари девет часът, а него още го нямаше. С мъка се задържа на стола. Мина девет и половина. Яденето изстина. Пилето стана твърдо като дърво, картофите изсъхнаха, а кафето се превърна в черна мътилка.
	Вледенена от пустотата на настъпващата нощ, цялата й радост от изминалия ден угасна. Най-сетне стана, махна покривката, изпи кафето, изсипа супата в едно гърне, постави пилето в шкафа, накратко — премахна всяка следа от приготвеното угощение. Лицето й се удължи в неизразима скръб, но очите й не пророниха ни сълза.
	Когато най-сетне той пристигна, беше вече десет часът, тя плетеше, седнала в креслото си, с ясно чело и непроницаемо лице.
	— Не можах да се отърва от тези хора — извика той веднага. Задъхваше се, но бе усмихнат и в превъзходно настроение. — Да не си помислила, че няма да се върна? Безпокои ли се?
	Без да престане да плете, тя го изгледа втренчено.
	— Не, знаех, че ще се върнеш — отговори. После добави бавно, като натъртваше всяка дума: — Защо да се безпокоя? Нали цялото бъдеще е пред нас?


>>	XXVIII

	Пет месеца по-късно, като виждаше, че наближава краят на стажа на Питър в болницата, Люси вече бе решила какво трябва да правят. На неговите чести намеци, че някой би трябвало да му осигури пациенти, тя отговаряше със снизходителна усмивка. Той бе едва на двайсет и две години и откъде, моля, можеха да дойдат парите? Не, единствената възможност и, при това приятна, бе упоритата работа. Но когато един млад човек иска да успее, работата е нещо неизбежно. А що се отнася до тежките усилия, нали двамата бяха свикнали с тях?
	Питър щеше да получи място на помощник-лекар по вътрешни болести в една провинциална болница в Англия, а тя щеше да се грижи за къщата. Англия я привличаше по две причини: заплатите бяха по-високи, отколкото в Шотландия, а, от друга страна, желаеше да скъса всяка връзка със сегашното им местожителство. Твърде дълго се бе измъчвала в Глазгоу, за да го обича, а освен това бе така позната в някои квартали, че се опасяваше да не би предишното й занятие да попречи на Питър да си осигури пациенти. Щяха да заминат за Англия. Представяше си малка хубава къща в малко приятно градче… отначало не особено луксозна, но чиста и подходяща, с четвъртита медна табелка на вратата. Как щеше да се грижи да блести надписът! Всъщност за момента тя имаше чудесна идея. Като проучваше „Лансет“*, тъй като често се ровеше в това списание в библиотеката, попадна на една обява, от която очите й внезапно заблестяха. Търсеха се двама лекари за Дружеството за здравно подпомагане „Старфорд Норд“, двама дейни младежи, като дори се предпочитаха такива, които са завършили в Глазгоу. Срещу тази служба, която щеше да отнеме цялото им време, те щяха да получат жилище, отопление, осветление и голяма заплата от триста и петдесет лири. Един гарантиран доход, и то без да се влага капитал. Тя остана с отворена уста. И при това две свободни места. Питър положително можеше да получи едното.
	[* Най-голямото медицинско списание в Англия. — Б.пр.]
	Люси веднага му телефонира в „Роял Истърн“, опиянена от своя проект. Неин — защото тя се отъждествяваше със сина си. Той също бе видял обявата, но се колебаеше. Работата срещу определена заплата не го блазнеше. Британското лекарско сдружение не одобряваше тези договори, работата в сдруженията за самопомощ бе убийствена, при това разстройваше и понижаваше професионалното ниво. Изобщо той се изказа доста основателно против тази служба.
	Но тя бе на друго мнение. Беше му телефонирала в петък и сега, в събота следобед, когато той щеше да дойде да я види, бе решила да обсъдят въпроса основно. Имаше навик да идва да я вижда през този ден в определено време. Но напоследък поради изискванията на службата му в болницата бе станал много нередовен. От известно време насам Люси изпитваше към него някакво смътно раздразнение, което не можеше да си обясни. Като че ли не беше наясно какви са отношенията й с него. Той й се изплъзваше, откъсваше се от нея, тя полагаше горещи усилия да го привърже отново, но не успяваше.
	През тези пет месеца той й липсваше повече, отколкото й се искаше да признае. Понякога в самотата си Люси се утешаваше с мисълта, че „Роял Истърн“ е наблизо. Често вечер изпитваше почти сантиментално удоволствие от тази близост. Седнала в тъмнината в предната стая, гледаше как блестят върху отсрещния хълм светлините на болницата.
	И сега, седнала спокойно в креслото, подпряла с длан главата си, изпитваше същото странно чувство на раздразнение. Това я смущаваше и я караше да мръщи чело. Беше напълняла поради редовното хранене напоследък. Носеше хубава рокля, а ушитата вкъщи отдавна бе подарена на госпожа Колинс. Но въпреки това не изглеждаше радостна и очите й бяха неспокойни. Може би имаше нужда от отпуска? Наистина бе решила да вземе полагащите й се петнайсет дни ваканция през идния месец. След това щеше да напусне завинаги работа. По хитрия съвет на госпожица Тинто тя благоразумно си бе уредила да вземе отпуск по времето на службата си при „Хендерсън и Шоу“, преди да напусне. Самата тя не би се сетила за това, тъй като бе погълната от мисълта за бъдещето на сина си.
	Изведнъж се чу звънецът. Люси се надигна бавно, защото знаеше, че не е Питър, който известяваше за себе си по друг начин. Като мина при входа, тя затвори полуотворената врата на предната стая. От известно време насам бе станала по-чувствителна, що се отнася до празнотата на своето жилище, и тъй като всичко се виждаше откъм стълбището, трябваше винаги да прикрива това. После отвори вратата.
	На прага стоеше възрастен човек с червено лице. Чертите на лицето му бяха сгърчени във въпросителна усмивка. В устата му се виждаше златен зъб, кожата на топчестия му нос, покрит с тънка мрежица от виолетови вени, бе набръчкана. Нисък на ръст, той бе облечен в черно пардесю със сатенени ревери. Върху ниската яка на ризата му падаха гънките на червендалест врат. Игла от гранат блестеше върху широката вратовръзка. В ръката си, на чиито пръсти се бяха вдълбали три пръстена, държеше тръстиков бастун със сребърна топка. На главата му астраганената шапка имаше вид на чалма, която падаше до ушите — странна шапка, която правеше от този човечец нещо особено.
	— Госпожа Мур? — каза той все така усмихнат, като разглеждаше Люси с хитрия поглед на подпухналите си очи.
	— Да — отговори тя грубо, тъй като впечатлението й от тази странна личност не бе добро.
	Той одобри с поклащане на главата собствената си прозорливост и рече:
	— Искам да говоря с вас.
	— Какво желаете? — извика тя, като го изгледа на свой ред. — Аз не ви познавам.
	Някаква вътрешна веселост го разтърси, сякаш мисълта, че не се познаваха, го забавляваше извънредно много и той отвърна:
	— Скоро ще се запознаем.
	— Защо сте дошли? — повтори тя.
	— Трябва да поговорим за вашия син.
	И присви очи с лукав израз. Тя задържа вратата, която бе готова да затвори под носа му.
	— Така е по-добре, не затваряйте — извика той, като още повече сбръчка блестящия си нос. — Не бъдете така сурова с мене. Ще вляза да ви кажа само една дума.
	Люси се поколеба и отстъпи против волята си. Името на сина й като парола даваше на посетителя правото да влезе.
	— За какво се отнася? — попита тя грубо, като го разглеждаше с разтуптяно сърце. Дали не бе лихвар, някаква съмнителна личност, в чиито ръце е попаднал Питър?
	Той седна, разкрачи крака и постави ръцете си върху дръжката на бастуна.
	— Трудно ви намерих — заяви той любезно, като се наведе напред. — Той е толкова тайнствен, този ваш син… поне по някои въпроси. За други работи не мълчи толкова. Хубаво момче е. Не може да се желае повече.
	Той я погледна с блеснал поглед.
	— Защо съм ви най-сетне? — настоя тя с твърд и злобен глас.
	— Сега, сега, госпожо! Не бъдете така нетърпелива, ние ще станем приятели. — Той се хилеше многозначително, като почукваше със скъпия си бастун. После изведнъж извика: — Аз се казвам Тъли. — Той наблюдаваше въздействието, което произведе неговото име, и прибави: — Чували сте за златаря Тъли на Алстон стрийт. Това съм аз.
	Тя го погледна с изумление. Огледа го подробно и забеляза иглата на връзката, пръстените, бастуна, без да забравя смешната шапка, която той бе поставил до себе си на масата. Това беше Тъли, този смешен човечец, натруфен, украсен с неоткупени заложени предмети. Въпреки учудването си, че го вижда в своя дом, тя сви устни и извика:
	— Зная какво представлявате, вие не сте златар, а лихвар и собственик на жалки жилища.
	Той започна да се смее, удряше с бастуна си по пода.
	— Добре, добре, добре — рече, без да се смути ни най-малко. — Това е чудесно, обичам преките удари… както моят син Джон Джеймсън. — Той замълча, за да изтрие очите си с жълта кърпичка. — Казаха ми, че сте проклета жена, и, бога ми, такава е жестоката истина.
	— Кой ви го каза? — гордо произнесе тя.
	— Приятелите ви в Ралстън, драга моя — отговори той с любезно намигване. — Но млъквам! Аз живея там, разбирате ли. Имам там хубава къща и няколко хектара земя, превърнати в чудесни градини — би трябвало да ги видите — и всичко това благодарение на заеми срещу залози и наеми. Ха, ха, ха!
	Тя едва се сдържа и седна на масата срещу него.
	— Ще имате ли любезността да ми кажете какво искате — изрече тя със суров глас. — Моят син сигурно е попаднал в гнусните нокти на лихваря. Какво ви дължи?
	При тези думи и особено от тона на гласа й той изведнъж промени държанието си и като намигна, отново извика:
	— За бога, не, госпожо, не съм лихвар. Вашият син тича след дъщеря ми Роуз, това е. — И се облегна на стола с обиден вид, сякаш очакваше някакви извинения. Но Люси не каза нищо. Тя бе поразена и прехапа устни, като го гледаше, без да може да проговори. Той наруши мълчанието:
	— Да, той е започнал да се върти около дъщеря ми, която е истинска красавица. Бога ми, да, подобие на покойната си майка, която отиде при ангелите. Моята дъщеря е най-скъпото нещо, което имам на света. — Той хвърли поглед към бледото и неподвижно лице на Люси и продължи благодушно: — Не мога нищо да кажа против вашето момче, забележете това. Той не притежава нищо, но няма значение. Аз имам достатъчно. Моята Роуз ще получи богатство толкова добро, колкото е името й. Що се отнася до него, той има известно положение. Да, чрез своето учение си е осигурил хубава професия. Той ми харесва въпреки лицемерното си държание. — Люси трепна, но той продължи, без да й обръща внимание: — Чест му прави, че е успял, правилно схваща нещата, знае, че две и две правят четири. Това говори в негова полза.
	Тя обаче оставаше все така вцепенена и изумена. Въпреки това през мъглявината на противоречивите си мисли в нея изникна смътен спомен и тя веднага си припомни Роуз. Игрите на тенис, приятелите на Ева в Ралстън. И това едро момиче, леко зачервено, при церемонията по връчването на дипломите, което я гледаше малко свенливо. „Не желаете ли да се качите първа, госпожо Мур?“ А после насмешливия глас на брат й: „Роуз ще седне на коленете на Питър“.
	Роуз Тъли, дъщерята на този жалък собственик на мръсни жилища и лихвар, за когото тя бе работила като робиня, изтръгвайки високите наеми от нещастните бедняци, за да заплаща той своите вили и градини, да трупа пари в касата си и хубави дрехи на гърба на гнусната си дъщеря. Побиха я тръпки и зъбите й затракаха.
	— Синът ми няма ли други качества — попита тя със сдържана горчивина.
	— Да, да — потвърди той откровено. Принадлежи към истинската религия. Това е друго негово достойнство. Аз не желая за моята Роуз смесен брак. Когато тя се яви пред олтара, то това трябва да бъде олтарът на истинската вяра.
	Грубото му задоволство я изкарваше извън кожата. Растяща ярост я обземаше, докато най-сетне тези негови думи й нанесоха последния удар.
	— И сега, след като сте толкова доволен — подхвърли тя рязко, — какво очаквате да ви отговоря?
	— Ха, как?
	— Моят син знае ли, че вие сте тук?
	— Не, съвсем не. Това е идея на Тъли, другояче казано, моя.
	Може и да бе смешно, но това преля чашата на търпението.
	— Тогава всичко е решено? — изхили се тя.
	— За бога, не, госпожо. Остава да се обсъдят куп неща.
	— Наистина? — Иронията й бе убийствена.
	— Зная какво мислите — каза той, като я погледна, — но вие няма да загубите от това. — Той хвърли красноречив поглед върху жалката обстановка на стаята. — Бих ви изпратил мебели, килими за вашето жилище и бог знае още какво друго. Ще видим, ще ви докарам…
	— Млъкнете! — извика тя яростно. — Мислите ли, че аз и синът ми ще приемем вашата милостиня?
	— Моята милостиня? — Лицето му се удължи — Ах, вие още не ме познавате, както не познавате и моята Роуз.
	— Не желая да я познавам — отвърна тя кисело.
	— Как? Как? — Засегнат в най-чувствителното място, той почервеня. — За бога, госпожо, щастлив ще бъде онзи мъж, който ще има моята Роуз.
	Загубила търпение, тя го изгледа и отговори с нисък и сдържан глас:
	— Моят син няма да бъде този мъж.
	После се надигна и го изгледа втренчено.
	— За бога, вие сте луда! — изрече той със задавен глас. Бе загубил своята самоувереност. — Това е щастие, което той никога няма да намери, като се има предвид какво мога да направя за него. — Той вдигна ръка в знак на протест. Нека да уредим тази работа, госпожо. Аз обожавам дъщеря си и искам тя да бъде щастлива, затова съм дошъл тук. Хайде, искате ли да се разберем, като всеки отстъпи наполовина.
	— Не — отсече тя буйно.
	— Защо?
	— Отказвам. Това е всичко, което искам да знаете.
	Струваше ли си да спори с този гнусен лихвар?
	Той остана поразен и се изправи.
	— Вие не сте благоразумна, не, не, не сте благоразумна. Но ми бяха казали, да, бяха ме предупредили…
	Това бяха други прикрити клевети против нея.
	— Ако е така, няма какво да се занимавате с мене.
	Той я погледна още веднъж, изду червените си бузи и каза:
	— Господи, Господи, вие сте странна личност и обещавам, че няма повече да се занимавам с вас.
	После бавно нахлупи смешната си шапка, поклати глава и си отиде.
	Веднага след това, като промени суровото си изражение, тя се отпусна на стола. Очите й придобиха първоначалното си изумление, предизвикано от появата му. Да, ударът беше ужасен, съвпадението беше отвратително, несправедливо. Дъщерята на този Тъли! Ева бе отговорна за това приятелство. При тази мисъл устните на Люси се сгърчиха. Да, Ева с нейните игри на тенис, нейните светски прищевки и сладникавата й престорена обич. Да, това бе добавка към злото, хвърляне на сол върху вече отворена рана.
	А Питър, защо не й бе казал нищо? Устните й затрепериха. Тя обаче бързо намери извинение: той бе млад, обичан, чувствителен, беше се увлякъл. Всяко друго предположение бе недопустимо. Не, той не можеше да има сериозно намерение. Отблъсна гневно тази мисъл. Необходимо бе да действа веднага, трябваше да му се говори още този следобед… непременно! Тя не бе жена, която можеше да остане бездейна, без да каже нищо, докато синът й е уловен в безразсъдна примка, която можеше да изложи на опасност чудесното му бъдеще. Извърна загрижено очи към часовника: три и четвърт, по-късно, отколкото бе времето на обичайното му посещение. Може би и днес беше много зает. Добре, ако той не дойде, то тя сама ще го намери. Мина в предната стая и погледна внимателно към болницата.


>>	XXIX

	С усилие на волята тя си наложи да почака още половин час, изправена неподвижно до прозореца, с устремени под свитите вежди очи. После с вирната глава се раздвижи, сложи шапката си и ръкавиците и бързо излезе.
	Духаше силен вятър, но духът на Люси се вълнуваше още по-силно. Въпреки това, докато вървеше бързо по улицата, тя реши преди всичко да остане спокойна. Това бе единственият път, който трябваше да следва — знаеше добре. Необходимо бе спокойствие, за да може да разреши неочакваната криза. Никаква яростна или отчаяна борба — този път бе необходимо спокойствие.
	Прекоси прашния парк, и колкото повече приближаваше болницата, толкова повече съсредоточаваше поглед в голямата сива сграда. Трудно начинание бе да се промъкне без позволение всред тези неведоми стени. Трябваше да го стори обаче, не можеше да отлага за по-късно. Тя решително премина широкия настлан двор, покрай балконите на отделните зали, където болните, облечени в червени дрехи, се бяха излегнали на слънце.
	При главния вход се приближи до портиера, който седеше в кабината си.
	— Доктор Мур — подхвърли кратко.
	Старият портиер остави вестника и вдигна очи. Изгледа я над очилата с цялото недоверие, което поражда дългият опит.
	— Доктор Мур не е тук — каза той, като заклати плешивата си глава в знак на съмнение.
	— Мисля, че е тук — отвърна тя и му обясни накратко.
	— Добре — отвърна той най-сетне, — щом като е важно и желаете да опитате, качете се на първия етаж вдясно.
	И той недоверчиво й показа стълбата, по която трябваше да се изкачи.
	Тръгна по каменните стъпала, после по облицования с бели плочи коридор. Остра миризма на хлороформ и карболова киселина нахлу в ноздрите й. През една стъклена врата съзря редица легла.
	На края на коридора се спря. Пред нея имаше три врати. После изведнъж дочу смях, средната врата се отвори и една сестра бързо излезе пред Люси. Сестрата бе едра жена, на средна възраст, касинката на главата й се вееше, колосаните й ръкавели и широкият нос лъщяха до блясък. Усмивката, която все още осветяваше лицето й, угасна, щом съзря Люси.
	— Госпожо? — попита тя живо.
	— Желая да видя доктор Мур? — каза Люси сухо.
	— За някой болен?
	— Не.
	— Да бъде приет някой?
	— Не.
	Те се изгледаха. Сестрата се спря, като разбра, че има работа с такава волева личност, каквато бе самата тя.
	— Страхувам се, че не можете да го видите — подзе тя и гласът й издаваше живо нетърпение. — Докторът сега не е на служба и във всеки случай е зает.
	— Ще ме приеме, той е мой син.
	— Ваш син?
	Изразът на сестрата премина бавно от удивление в любезност.
	— Добре — бавно каза тя. — Във всеки случай можете да влезете. Аз съм госпожица Купър, главната сестра на този етаж. — След като помълча, добави: — Той поднася чай на една приятелка или по-точно поднасям го аз. — Изразът на лицето й омекна още повече и тя изостави професионалното си държание. — За да се запази приличието, разбирате ли?
	Люси не каза нищо. Тя не разбираше нищо от това, за което загатваше тази личност, чиято блуза бе така добре колосана, и нямаше настроение да търси значението на тези намеци. Но когато я последва в кабинета, веднага видя какво означаваха думите й. Лицето й, което се бе отпуснало, изведнъж побледня и чертите й се сковаха. На малка, покрита с бяла покривка маса бе сервиран чаят. Питър, седнал на дивана, държеше в ръка чаша с чай.
	До него бе Роуз Тъли.
	Изглеждаха напълно прилично и обичайно. Очарователен млад мъж, доволен от съдбата си, предлагаше чай на младо момиче, което изглеждаше не по-малко доволно. И всичко това под покровителствения поглед на главната сестра.
	Но за Люси не бе обикновено, а ужасно, отчайващо, потресаващо. Жесток удар и очакван. Тя бе изумена от близостта, която съществуваше между седналата на дивана двойка. Ушите й забучаха, почувства бодежи в сърцето. Изуменият й поглед не можеше да се откъсне от младото и хубаво момиче, което бе седнало така близо до нейния син. Люси едва сега забеляза, че е пленителна със светлия тен на лицето, тъмните очи, нежните бели ръце и приятно извитата устна. Това бе нов подтик за парещата и мъчителна ревност на Люси. Как този безобразен Тъли е могъл да създаде толкова прелестно същество? Устните на Люси побеляха и се отпуснаха, тя стисна здраво ръцете си, загрубели от труд.
	— Ето госпожа майка ви, която иска да ви види, докторе — каза сестрата сърдечно с жив блясък в наблюдателните си очи.
	Питър едва не изпусна чашата. Извърна глава и лицето му мигом се промени. Изразът му бе смаян и смутен.
	— А, да — извика той глупаво.
	Настъпи тягостно мълчание, ужасно мълчание, през време на което госпожица Тъли постепенно почервеня и доби нещастен вид.
	— Вземете този стол, госпожо Мур — намеси се сестрата любезно. — Обещах да поднеса чай, позволете ми да ви налея една чаша.
	Люси седна изпъната като струна. Очите й не се откъсваха от младото момиче. Седналите на дивана, уви, не излъчваха вече доволство.
	— Една бучка? — С щипка за захар в ръка питаше сестрата. — Ето. — Люси не отговори нищо. — Малко сметана? — Сестрата подушваше напрежението във въздуха. Като кон пред предстояща битка, тя се готвеше с най-голямо удоволствие да се наслади на неочакван обрат на срещата. — Надявам се, че ще бъде по ваш вкус — каза, като й подаваше извънредно внимателно чашата.
	Отново настъпи мълчание. Роуз бе все така зачервена. Купър бе оживена, докато Питър отчаяно се мъчеше да си възвърне равновесието.
	— Това е… неочаквана чест, мамо — измърмори най-сетне той.
	Слаб и безуспешен опит да внесе веселост.
	— Да, трябваше да падна от своята висота — намеси се сестрата. — Никога не бих ви взела за майка на доктора, никога! — Тя замълча, като остави Люси да отгатне заключението, после откровено се усмихна: — Но едва ли можехте да пристигнете в по-добър миг, нали?
	— Положително не — отвърна Люси с усилие. Тя почувства, че ръката й, която държеше чашата, трепна не от вълнение, а от гняв.
	„Спокойствие — казваше си тя, — спокойствие.“
	Госпожица Купър се смееше радостно. Тя не бе лоша, но положението не бе за изпускане. Каква история ще разказва вечерта в общата зала!
	— Вие живеете на село, нали? — попита тя. — Ардфилан, каза синът ви.
	— Не, тук съвсем близо.
	— Ах — отвърна сестрата изненадана, — а аз разбрах, че на село.
	— Съвсем наблизо, ви казвам.
	Тези думи бяха произнесени обезпокоително сухо.
	— Още малко сладко, майко — подхвърли Питър неприятно смутен.
	— Тя не е докоснала още първото — забеляза тихо сестрата.
	Настъпи ново мълчание. То трая, докато Роуз събра най-сетне цялата си смелост и се обърна към Люси:
	— Какъв хубав ден, нали? — Червенината й бе изчезнала. Само червилото на устните й блестеше сред пленителната красота на лицето й…
	Питър погледна майка си. Госпожица Купър стори същото. Двамата напрегнато очакваха отговора на тази лека покана за разбирателство. Но Люси, която гледаше съсредоточено килима, не отговори. Тя знаеше как да се държи към хубавото същество, седнало на дивана. Голямата горчивина, която изпълваше сърцето й, внезапно я облада и прерасна в странна и чудовищна ревност, която гореше гръдта й.
	— Приятно е навън — каза сестрата с лека въздишка. После се усмихна любезно и добави: — Още една чаша чай, госпожице Тъли?
	— Не, наистина не бих могла.
	Ако човек я погледнеше, би почувствал, че е достатъчно само още една глътка, за да я задави.
	— А вие, докторе? — каза тя с известно лукавство.
	— Не, не — каза той, като теглеше яката си. — Нищо повече, благодаря.
	Той бе намусен и в лошо настроение. Неспособността му да се справи с положението го унизяваше и му вдъхваше растящо озлобление към майка му. Защо не искаше да го остави на мира? Защо седеше там с ледено и намръщено лице, не казваше дума и упорстваше? Той погледна с тъжен поглед сестрата, която спокойно си наливаше втора чаша чай.
	— Страхувам се, че съм голяма любителка на чая — обясни сестрата важно. Само нейното присъствие придаваше на това жалко положение тон на притворна любезност. Като си даде сметка за това, тя започна все по-добре да играе ролята си. — Да, намирам, че е полезно за мене. Разбирате ли, аз нося голяма отговорност: две зали с петнайсет легла във всяка. Да надзиравам една титулярна сестра и пет кандидат — сестри и естествено — тя се усмихна хитро, но малко превзето — трябва постоянно да хвърлям поглед към младия доктор.
	Люси я изгледа с мълчалива и мрачна студенина.
	— Но, да, наистина. Вие бихте се учудили, ако знаехте какво съм видяла през живота си. Способни са на всичко, да влизат и да излизат нощем през прозорците, да се мажат едни други с метиленова синина, да пият спирт, да крадат от шкафа. Не, нищо подобно не може да се каже за доктор Мур… ох, не! Той е най-разумният интернист, когото съм видяла от месеци насам. Мисля, разбира се, че сериозната привързаност налива много олово в главата на един младеж. Не мислите ли?
	Тя хвърли на Люси лукав и изпитателен поглед.
	Но Люси не я слушаше. Вниманието й бе погълнато от леко шумолене и тя внезапно трепна. Роуз, несъмнено безсилна да понася повече тази атмосфера, се размърда и стана.
	— Мисля да си тръгвам — каза тя полугласно.
	Той също съвсем тихо й прошепна нещо, изправи се и отиде към вратата.
	— Благодаря, че ме поканихте — каза Роуз на сестрата, като се извърна.
	После, обърната без злоба към Люси, колебливо и с напълно сдържано смущение й каза:
	— Довиждане, госпожо Мур.
	— Довиждане — отговори Люси с учтива и рязка студенина. С тази първа и последна дума тя зачерта Роуз Тъли от своето съществуване.
	Докато произнасяше това и наблюдаваше как младото момиче напуска полето на своето поражение, почувства, че е победила. Да, тя бе запазила спокойствие, не бе проявила никаква грубост, а ледена и обмислена студенина. Колкото и очарователна да бе, Роуз бе само сламчица пред нейното свирепо решение. Колко лесно я бе сразила! Но тя носеше в себе си волята, опита, смелостта, да, и пълното право. Отправи се към госпожица Купър и й каза открито:
	— Бих желала да говоря със сина си… Ще ме извините ли?
	Тя я погледна на свой ред, вдигна вежди в израз на съжаление за нейното държание и отговори кисело:
	— Отивам си. Имам работа.
	Излезе и блъсна вратата след себе си.
	Люси се обърна към сина си. Най-сетне бяха сами. Погледа го мълчаливо няколко мига, постепенно изражението й се смекчи… смекчи се, за да изрази неизказаната нежност, която чувстваше към него.
	— Исках да се отърва от тези хора — каза тя бавно.
	Той я изгледа намусено и направи нетърпеливо движение:
	— Цялата болница ще говори за това преди края на деня. Може да се разчита на тази глупачка Купър. Ще разнесе историята.
	— Но аз трябваше да дойда. Питър, не разбираш ли?
	— Не, не разбирам.
	Неговият тон я смущаваше, но тя щеше да го убеди в разумността на своята постъпка.
	— Чаках те цял час — обясни тя с наложено спокойствие. — Не знаех дали ще дойдеш, исках да ти говоря.
	Той се изсмя:
	— Като те слуша човек, ще рече, че аз съм сополанче в пелени. Не мога ли занапред да ходя сам? Защо ме преследваш, нахвърляш се върху мене всеки миг, като ме правиш смешен пред… пред всички.
	Тя го погледна и червенина заля бузите й.
	— Ако съм дошла тук, то е защото не желая да ставаш смешен — отвърна тя твърдо.
	— Какво съм сторил всъщност? — Той избухна. — Кажи ми, пия ли, на карти ли играя? Крадец ли съм? — Той се наду от своето възмущение. — Какво каза за мене госпожица Купър? Че съм най-спокойният интернист, когото е имала. И въпреки това ти говориш така, сякаш…
	— Мисля за твоето бъдеще — прекъсна го тя с повишен тон.
	— Добре, ако това е така — отвърна той веднага, — не желаеш ли да бъда щастлив? — След победно мълчание той подчерта още повече своето предимство: — Много естествено е, че имам симпатия към… към госпожица Тъли. Не го отричам и не се срамувам. Тя е прелестно момиче.
	За миг лицето на Люси се промени и стана сивкаво. Тези думи я разкъсваха. Като хвана здраво облегалото на креслото, тя се наведе напред.
	— Не казвай подобни неща — рече тя грубо. — Мога ли и аз да те гледам да се вържеш с една никаквица?
	Той я изгледа с омраза.
	— Една никаквица? — повтори. — Позволи ми да ти съобщя, че госпожица Тъли е много богата.
	Можеше ли той да мисли само за пари… и то за такива нечисти пари?
	— И не започвай да обиждаш — продължи той. Достатъчно неприятности ми причини, докато Роуз бе тук. Можеше да бъдеш по-учтива.
	— Как? — извика тя с трескав глас. Кой някога е искал да бъде учтива към друга жена? Нямаше време да размисли и рече: — Значи, така я наричаш? Роуз?
	— Защо не? — отвърна той, като постави крак върху столчето пред себе си. — Това е едно име, което й подхожда.
	Още един повод за нейната ревност! Крайниците й се разтрепериха и едва се овладя. Но въпреки усилието, тя избухна:
	— Какво е сторила за тебе, за да заслужи това?
	Той й възрази. Действието на току-що преживяното унижение го караше да й се противопоставя и той извика:
	— Нищо не е сторила, но аз не искам да прави каквото и да е. Важното е, че я обичам и че тя ме обича, това е всичко.
	— Тя те обича? — извика Люси буйно. — Знае ли що е обич това нежно, румено и бяло създание? Ще си изтърка ли пръстите до костите, за да работи за тебе? Ще се бори ли заради тебе, ще стане ли робиня заради тебе, ще умре ли от глад заради тебе?
	— Не искам от нея да прави нищо такова заради мене — отговори той. — В живота има и други неща извън това.
	— От колко време я познаваш? — продължи тя със същия свиреп и разпален глас. — Няколко месеца — и понеже тя прилича на кукла, понеже я намираш, че е хубава, ти ме забравяш. — Прегракнала, Люси дишаше задъхано, сякаш се задушаваше. — Срамно е да се държиш така. Не чувстваш ли никаква признателност, никакво чувство за приличие?
	— Какво си намислила да правиш с мене? — отвърна той гневно. — Мислиш ли, че ще можеш винаги да ме държиш вързан?
	— Говориш ми с такъв тон — извика тя обидено, — ти, който нямаш още двайсет и три години. Как дръзваш? Като си помисля, че така лесно говориш за женитба при първи поглед към лице, което глупаво ти се умилква.
	— Не продължавай с този тон — каза той кисело, — не ми е приятно.
	— Ще продължавам — каза тя задъхана, като вдигна ръка към гърлото си — и ще разреша този въпрос веднъж завинаги. Ти си всичко, което притежавам, подлудявам, като виждам, че се държиш така на твоята възраст. — Тя направи ужасно усилие, за да се овладее. Студена пот покри цялото й тяло. Със сурово лице попита отсечено: — Какво точно възнамеряваш да правиш с тази Роуз Тъли? — произнесе името с груба решителност.
	Тези думи го поразиха. Той започна да отстъпва и като й отправи смутен поглед, прошепна:
	— Защо продължаваш да се противопоставяш и да правиш истории за нищо? Това е безразсъдно.
	— Няма да се подиграваш с мене.
	— Не, не — каза той бързо. — Как бих могъл да направя подобно нещо? Не говори глупости. Между нас няма нищо.
	— Тогава отговори на моя въпрос. Какво ще правиш с тази… тази кукла, която Ева ти е натрапила?
	— Хайде, майко — възрази той смутено, — не прави драми.
	Той изостави високомерното си държание и започна да я гледа, като зашепна тихо.
	Но тя не се укротяваше. Бе решила да свърши веднъж завинаги с този въпрос, да възпре неговото лутане, да го смаже, да го унищожи, преди то да се разрасне и да доведе до нейната гибел.
	— За последен път, ще ми кажеш ли — извика тя буйно, — ще се откажеш ли от нея?
	Той бе хванат и напълно притиснат в безизходност. Тя бе твърде неразумна, твърде безотговорна, за да може човек да се разбере с нея. Безполезно бе да й се обяснява обичта, която Роуз чувстваше към него, щедрите намерения на господин Тъли, които се състояха в това да му спечели клиентела. Великолепни надежди за неговото бъдеще. Как можеше да й обясни всичко това? Той така ясно предвиждаше какво ще стори, ако й разкрие своите планове. Тя бе така странна, че щеше да направи сцена, скандал и кой знае какво.
	Внезапно Питър вдигна очи, които мрачно бе приковал в килима, и й отправи невинен поглед, както някога, през своето детство.
	— Има нещо справедливо в това, което казваш, майко — заяви сериозно. — Аз несъмнено съм малко млад, за да мисля за тези неща. След година или две може би.
	Той се спря, като й се усмихна все още колебливо.
	Настъпи мълчание. Тя го наблюдаваше напрегнато.
	— Ще се откажеш ли от тази лудост — попита тя бавно, — от това момиче, нали няма да оставиш някой да се вмъкне между нас?
	Той се престори, че се колебае, после изведнъж каза:
	— Много добре, майко, ще бъде така, както искаш ти.
	Отново настъпи мълчание. Тя още веднъж се мъчеше да прозре в дълбините на неговите тъмни очи. После въздъхна, стиснатите й устни се поотпуснаха. Да, това бе Питър, синът й, нейната кръв и плът, той не можеше да лъже. Тя тържествуваше.
	— Ти ми даде дума, Питър. След всичко това е твой дълг и мое право.
	— Да, майко.
	Тя постави ръка на десницата му и каза бавно:
	— Преди да си отида оттук, трябва да ми обещаеш и нещо друго. То ще бъде справедливо.
	Той бегло и колебливо се усмихна. След това, като я гледаше все така втренчено, въздъхна дълбоко.
	— Искам да направиш постъпки за онова място в Стафордшир Норт. Трябва да заминем и колкото по-скоро, толкова по-добре.
	Питър наведе очи.
	— Разбрано, ще го направя — отвърна най-сетне, като стисна облегалото на креслото. — Сякаш нямаш доверие в мене.
	— Даде ми дума за тези две неща — каза тя.
	Очите на Питър, които постоянно се движеха насам-натам, избягваха проницателния поглед на майка му. Той каза живо:
	— Точно така, обещах.
	Той приличаше на дете, което е взела на коленете си след някоя пакост. Тя веднага му прости. Безчувствената маска на Люси се скъса. Поток от вълнение стопи леда. Една сълза се отрони от очите й и потече по бледата й буза.
	— Знаех, че ще се съгласиш с мене, Питър — изрече развълнувано, поразена от мъка, че се е усъмнила в предаността му.
	Преди тръгването на майка си той написа молбата за мястото в Стафордшир. Тя имаше предчувствие, някаква необяснима сигурност, че той ще успее в това начинание. На връщане към „Улицата на цветята“ пусна писмото в пощенската кутия.
	Тя замина с чувството на скъпо платена победа. В известен смисъл не желаеше да вземе отпуск. Мисълта й беше заета с разни проекти във връзка с уредбата на новото им жилище. Но вече всичко бе уговорено, както и бюрото, така и с госпожица Туиди. Освен това като някакво противодействие постигнатият от нея успех я довеждаше до възбуда. Покори се на обстоятелствата, които я заведоха в Даун.
	Въпреки че от Старфорд не се получи никакво известие, имаше предчувствие. От друга страна, дори ако Питър не получеше това място, сигурно бе, че щеше да получи място като помощник-лекар, щом завърши стажа си в края на април. Така потегли от гарата на Сент Инок. Питър бе дошъл да я изпрати на гарата.
	Той всъщност я подтикна да замине. Влакът я отнасяше през местността, която бе видяла преди пет години. Спомни си лицето на сина си: смутен, готов да проси извинение. Добро момче бе нейният Питър, можеше човек да го вразуми, а тя му бе показала безумието на постъпката му. На двайсет и три години да сключи подобен брак! Глупаво. Някога тя се бе усъмнила във Франк. Ако не беше този жесток урок, никога не би поставила така въпроса пред сина си.
	Пристигна късно. Даун й се видя променен. Около гарата имаше нови вили. Госпожица Туиди обаче не бе се променила. Люси изпита истинско удоволствие след толкова години да притисне слабата й, все така прегърбена фигура. Що се отнася до госпожица Туиди, тя също бе очарована.
	— Знаете ли — каза тя, като постави на масата чинията със своите прочути сладкиши, — принудена съм да ви призная, че ми е приятно да ви видя отново. Рядко се привързвам към наемателка така, както към вас. Никога не ви забравих. Често мислех за вас. Питах се дали не са се случили някакви неприятности.
	С ръце на коленете, седнала на едно кресло, Люси повдигна усмихнато очи към своята хазяйка и каза:
	— Изглеждам ли ви на нещастна?
	Госпожица Туиди рече съчувствено:
	— Вие сте се променили.
	— А вие не сте остарели — каза й със слабия си глас.
	— Винаги съм била слабичка. Вашият син, доколкото си спомням, не изглеждаше много здрав. Трудно е с прехраната, нали?
	— Сега е добре. Току-що поставих неговия портрет в стаята си.
	— Хвърлих поглед — каза госпожица Туиди. — Модно облечен. Хубав.
	— Вие сторихте много за сина ми. Надявам се, че няма да ви се отплати с неблагодарност.
	Тя замълча и отиде в другата стая.
	— Ще ви донеса чая веднага. Уморително е пътуването с влак.
	Тази вечер Люси легна рано и спа дълбоко. На сутринта се събуди отпочинала и веднага след закуската излезе. През нощта бе валяло. Откъм морето духаше свеж ветрец. Спря на пощата, за да изпрати картичка на Питър. В нея написа: „Имаш ли известие от С?“. Една картичка, която можеше да го изненада на масата по време на закуска. След това, успокоена и забравила грижите си, изпрати друга, учтиво закачлива, на госпожица Тинто. Това бе преписката й за деня.
	Сетне на улицата трябваше да се бори с вятъра. Пред едно магазинче за плодове кош с ябълки привлече вниманието й. Обичаше ябълки. Влезе и си купи. На алеята край морето духаше силен вятър и бе принудена да влезе в дървения заслон срещу скалите, където обичаше да сяда. Вълните хвърляха огромни пръски в нозете й. Изяде една ябълка, изяде втора и продължи да съзерцава морето.
	Какво още имаше да прави? Пресметна: на свое разположение имаше ограничени средства за удоволствие. Помисли да се разходи, но после реши, че е уморена. От друга страна, нямаше желание да се разхожда при този вятър. Не чувстваше желание и да чете и не проявяваше любопитство относно световните събития.
	Настроението й се влоши. Изведнъж си даде сметка, че е жена на средна възраст — самотна, седнала на завет върху пустия плаж, с бледо лице, докато тялото й пълнееше, а ръцете й бяха съсипани от домашната работа. Неволно се върна към времето, прекарано тук заедно с Питър преди пет години. Виждаше във въображението си своя син как се хвърля под блясъка на слънцето. Щом излезеше от водата, идваше да я пита дали се е гмурнал като истински гмурец. Лицето на Люси се проясни, когато си спомни техния живот през тези незабравими прелестни дни.
	Най-сетне се изправи почти разтреперана от студ. Вечерта се опита да съживи своите преживелици и отиде да види цирковите представления. Изящният Вал Пинкертон не царуваше над тясната дървена естрада; той бе изчезнал. Неговата трупа, облечена в черно, бе изместена от безочливи оркестранти; палячовци, които клатеха дървените си кутии и събираха пари с неуморна настойчивост.
	Една жена в къса рокля и със студентска шапка, накривена предизвикателно над едното око, размахваше висулки, сочеше хитро с пръст и пееше дръзко: „Моли О’Морган, Моли О’Морган, с малката си хармоника, младата италианка“. Безгрижен упадък на новите времена! Споменът за „вокалиста“ Вал Пинкертон, великия, с ръката на сърцето, увлечен в своята песен, изпъкна пред Люси с блясък. Тя виждаше себе си заедно с Питър, унесена сладостно.
	Никой не й обръщаше внимание. На тревата се боричкаха деца, докато по-възрастните неподвижно слушаха или се разхождаха. Тя се намираше сред тълпата. С настъпването на нощта вятърът бе утихнал. Когато се отдалечи, музиката се превърна в донесен от слабия ветрец шепот и най-сетне се загуби в безкрайния шум на вълните. Бе тъмно, когато се връщаше. Мина край грандхотел; още не бе влизала в това блестящо заведение, а имаше желание.
	Когато се прибра, госпожица Туиди й каза:
	— Тази вечер сте уморена, госпожо Мур — от разходката навярно.
	— От въздуха, от преживяното през първия ден. Да, от въздуха е.
	Госпожица Туиди поставяше Люси във всяко отношение наравно със себе си.
	— Във всеки случай топлата грейка ще е в леглото ви.
	Следните няколко дни минаха спокойно. Четеше, разхождаше се, но обичаше най-много да седне на завет при скалите. Времето продължаваше да е лошо, въздухът — напоен със сол.
	Не получи отговор от Питър, бе лош в кореспонденцията, да не каже нещо по-грубо. В края на седмицата обаче започна да брои дните до своето завръщане. В главата си непрекъснато кроеше планове за бъдещето.
	Предпоследния ден напусна стаята след закуска и силно възбудена тръгна срещу вятъра.
	У нея се събуждаше желание за живот. Приятно бе да чувства събуждането на това желание и да му се наслаждава. Градът изглеждаше освежен с измитите плочници, с украсените с цветя прозорци. Бе доволна, че изпрати всекидневната си картичка на сина си. Писа му да я посрещне.
	След това не се отправи към любимото си място в подножието на скалите, а тръгна край морето.
	Отиде толкова далече в своята разходка, че закъсня за обяда. Върна се тичешком, изкачи се по стълбището, окачи връхната си дреха и постави чадъра на мястото.
	— Имате по-добър вид — каза госпожица Туиди. — Много по-добър. — След това помълча и добави: — На камината има писмо за вас.
	Очите на Люси блеснаха. Само един човек можеше да й пише.
	— Чудесно! — извика тя. — Точно това чаках.
	Тя бодро влезе в стаята си.
	Писмото наистина се намираше на камината и бе от Питър. Би могла да разпознае хубавия му почерк между хиляди други. Докато отваряше плика и изтегляше листовете, някаква възвишена нежност освети лицето й.
	Но изведнъж светлината изчезна от лицето й. В писмото една дума изпъкна пред очите й, не, цяла редица думи, или по-скоро изрази. Това бе опустошителен блясък, по-бърз от всяка светкавица. Само ръката й се сгърчи.
	Питър бе заминал с Роуз, а нея, своята майка — изоставил.
	Обхвана я ледена студенина, подобно пристъпите на смъртта. Остана неподвижна. Ясно: съзаклятничеха.
	Той, нейният син бе заминал женен, след нейното себеотрицание, след страшните, горчиви и тежки жертви, положени за него, след всичко, което изстрада и претърпя. Питър бе злоупотребил, бе я измамил и отритнал. За да се прехвърли в прегръдките на Роуз.
	Замаяна от мъка, тя се свлече на стола.


>	Трета книга

>>	I

	Девет месеца по-късно Люси седеше в кухнята на своето жилище на „Улицата на цветята“. Стаята не бе променена. Завесите на прозорците бяха малко по-мръсни, а влажното петно на тавана бе по-широко и по-тъмно. Беше ли си представяла подобна стая? От дълго време вече не я безпокоеше жилището, бе погълната от съвършено други въпроси. От онзи ден в Даун!… Още тогава тя усети, че животът й е свършен, унищожен. Колко глупава е била.
	Слаба усмивка се появи на замисленото й лице.
	Спомни си ужасната вест от нейния син и посегна за последното писмо на Питър. На горния край на плика се четеше адресът.
C>
	Скъпа майко,
	Бях много доволен от твоето писмо, като узнах, че си добре. Що се отнася до нас, ние сме щастливи. Работата с моя съдружник върви чудесно. Ти ще бъдеш очарована, като узнаеш, че придобих нова пациентка — една знатна дама… Може би си чула да се говори за нея. Казва се лейди Маккарти. За преглед плаща по половин лира. Синът ти не върви зле. Наскоро ще го видиш настанен на Харли стрийт. Да, аз реших това, и то в най-близко бъдеще. Вярвам, че ако един ден не мога да стана знаменит лекар, то това не ще бъде поради проявено от мене бездействие.
	Мечтая винаги да сме заедно, но засега това е трудно. Всичко спечелено отива за поддържане на моя кабинет и ти ще признаеш, че се налага да затвърдя положението си. Бащата на Роуз прояви нечута доброта. Той бе тук миналата седмица. И не може да живее без нас! Прояви наистина изключителна щедрост, но ние не можем естествено да искаме от него да стори невъзможното. Въпреки това скоро ще бъдеш при нас и никога не ще се разделим. Тогава ще съм в състояние да те осигуря и да бъдеш независима до края на живота си.
	Роуз ти изпраща мили поздрави, също и аз.
	Твой предан син,
@	Питър
C$
	Спокойно го препрочете от началото до края.
	Би ли могла преди девет месеца да чете така спокойно тези хубави думи? Трябваше да признае преживените страдания. Тя нямаше да забрави връщането от Даун, както нямаше да забрави своята мъка и душевното си смущение. Когато пристигна в празното жилище, бе като обезумяла. На горния етаж семейство Мейтланд имаха гости. Чуваше се шумното пиано, песните и лудешките танци. Отдавна познаваше тези весели празненства, но тази вечер шумът и пълната й самота я докараха до отчаяние. Сама, изоставена така предателски след годините на безгранични жертви, затворена между голите стени, при всяко обръщане си спомняше за прекрасните дни и нощи. Изхвръкна навън. Искаше да удави смута на своята душа в движението на улицата. Живот или лудост царуваше на Йорк стрийт в събота вечер? Блестящи лампи, странни цветове и шумове, жени с чудни и кресливи шалове, навалица, улични момичета, деца, които просят, трамваи, отминаващи с трясък, смехове, викове, песни и крясъци на пияни — всичко това минаваше пред очите й като смътен сън, кошмарен вихър, сред който бе прикована. Прикована или блуждаеща. Съжаляваше за всичко, което бе притежавала. Дори и за своята добродетел. Не бе могла да изтръгне никакво щастие от живота. Защо се бе затворила в тесните граници на почтеността, за да се мъчи, да пести, да се отказва от всичко? И то за какво? Каква награда бе получила през дългите години на саможертва? Очите й се изпълниха със сълзи, когато си припомни всичко, което бе извършила. И ето сега бе захвърлена, подобно на държанка от любовника си, макар да съзнаваше, че не би могла да живее от трохите на синовната му обич.
	В понеделник се завлече в бюрото. Трябваше да отиде — там бе и нейното препитание, а тя не искаше да зависи от никого. После тръгна да обикаля жилищата. Отново започна тази омразна и унизителна работа.
	Пощенските картички пристигаха непрестанно от влюбените, прекарващи медения си месец в Бретан. Картичките пристигаха всеки ден с предложения за помирение; цветни картички с изображения на жени с особени прически и дървени обувки, с рибарски лодки при залез-слънце. Добре се забавляваха във Франция, докато тя се чувстваше убита. По челото й се сгъстяваше облак и всеки ден ставаше по-тъмен.
	Трябваше да приеме, както ставаше обикновено, да изпрати прочувствено писмо на щастливата двойка, да направи загатване за малка седмична издръжка, да примеси тъжните спомени със сантимента, да доживее времето, когато, седнала в меко кресло, ще люлее бебе на коленете си. Но тя не бе способна на това. Мислеше, че е излъгана в своите права. Животът й се струваше празен и, най-страшното — без никаква надежда.
	Дните течаха и колкото повече време изминаваше, толкова повече тя се затваряше в себе си. Дойде събота, после отново неделя, както й припомни нейният дълг на християнка. С безразличие отиде на църква, но не в „Сейнт Патрик“. Там я познаваха, а тя съзнателно избягваше въпросите, които можеха да се изсипят върху нея. Отиде в църквата „Дева Мария“ — малък храм, затулен в тихата градска част сред криволиците на няколко шумни улици. Отиваше там, където нямаше познати. Но отиването не беше нищо в сравнение с връщането.
	Защото там стана чудото. Дори и сега лицето й засияваше при този спомен. Просто й олекна и когато се върна, сякаш не бе същата.
	На другия ден пристигна в бюрото точно в четири и половина часа и започна да изпразва чантата си. Сетне попита госпожица Тинто:
	— Господин Ретри в кабинета ли е?
	Касиерката прекъсна писането си. Въпросът бе неочакван. Пътищата на Люси и на господин Ретри обикновено не се пресичаха.
	— Да, горе е — отвърна госпожица Тинто, без да се обърне. — Чух го да се качва, преди да пристигнете.
	— Благодаря — каза Люси и излезе от стаята.
	Пет минути по-късно тя се върна.
	— Там ли беше? — попита госпожица Тинто предпазливо, но очевидно искаше да узнае нещо повече.
	— Да — отвърна Люси. После добави със същия безразличен глас: — Току-що му съобщих, че напускам.
	Госпожица Тинто извърна едрото си тяло, изгледа я с любопитство и извика:
	— Отивате в…? Най-сетне при сина си!?
	Люси хладно каза:
	— Не, не това. Напускам бюрото след месец. — Нареди книжата и се отправи към вратата. — Сега си отивам.
	— Но какво ще правите? — извика едрата жена. Любопитството я подтикна да зададе този съвсем неуместен въпрос.
	— Имам други намерения — каза Люси, кимна за сбогом и излезе.
	Госпожица Тинто стана по-неспокойна. Такава я завари Денди, закъснял поради трамвайна злополука.
	— Най-лошите трамваи в Европа — рече от вратата. — Щом човек бърза, за проклетия се развалят. В блъсканицата жените са по-лоши от мъжете. А пък спах зле. У съседите едно пиано не престана да свири: Пум, пум, пум. Ще купя фишеци и ще им ги запратя в прозорците.
	Госпожица Тинто не обърна внимание на неговите излияния. Не можа да скрие новината, която изгаряше езика й, и го прекъсна:
	— Тя ни напуска. Току-що си подаде оставката.
	— Ще отиде при своя ненагледен син?
	— Нищо не каза.
	— Тогава… след що ще тича?
	— Бог знае. Тя, бедната, сама си е най-страшният враг. Отчаяна съм за нея.
	— Отчаяна за нея? Хич не я мисли. В последно време кръжи по небесата.
	— Небесата ли?
	— В облаците, госпожице Тинто.
	Настъпи мълчание. Денди се почеса по главата с перодръжката.
	— Знаете ли, тя е станала много набожна.
	— Бога ми… — каза развълнувано госпожица Тинто.
	— Религията я крепи — настоя Денди. — Аз съм виждал такова нещо. На едно събрание под някаква палатка имаше една жена… Влязох поради комичността на работата, но каква ти комичност… Трябваше да видите как бе увлечена. Познавам и един мъж… наричаше се Гилмор… да, точно Гилмор. Навремето бе прочут пияница. Но като се покръсти на едно събрание на „Армията на спасението“ в Горбал, започнал да чупи наред всички бутилки с уиски пред очите си. Влизаше в някоя кръчма и с бастуна си опразваше тезгяха. Най-сетне го пратиха на сянка и, бога ми, беше крайно време. Набожността увлича най-много жените и казвам ви, че с нея се е случило подобно нещо. Това се вижда от километър. Католици или не, това ги увлича безразборно и във всеки случай е подлудяващо.
	— Тя преживя големи разочарования — прошепна госпожица Тинто.
	— Точно това е, разбирате ли? — продължи непреклонният Денди. — Тя е узряла за това обръщане. Беше неизбежно.
	— Неизбежно.
	— Нанесете силен удар на такава жена, и тя неминуемо ще изпадне в набожност. Така е в целия свят. Онзи ден имах с нея голям спор и тя едва не ми издра очите.
	— Какво дърдорите, Денди?
	— Тя знае това, което вие не знаете — мъдро изрече Денди. — Вярвайте ми, тя знае какво иска.
	Госпожица Тинто не му отвърна с усмивка. Напротив, смръщи вежди и поклати замислено глава.


>>	II

	Люси отиде до трамвайната спирка, без да бърза. Нека госпожица Тинто се мръщи, нека Денди се хили колкото си иска, помисли си. Бе щастлива посвоему. Как биха могли да разберат нейната радост, ето — тя се наслаждава от нежната, от ослепителната светлина, пред която всичко бледнее и става незначително.
	Вкъщи си приготви чай, закуси скромно и след това, без да губи време, изми лицето и ръцете си, оправи прическата си и излезе отново.
	На стълбището погледът й се спря върху съседната врата, на която от известно време липсваше надписът и подсказваше, че семейство Финк са заминали.
	Тя съжаляваше за Беси. Подобно на нея, и тя някога правеше усилия да изцеди капка щастие от невъзможното.
	Промъквайки се в настъпващата нощ, тя избягваше нарочно големите осветени улици и си припомняше времето, когато се опитваше да хване мигновените удоволствия на този свят, когато витрините я забавляваха и се наслаждаваше и на дребните суети като облеклото си. Имаше една самурова кожа, с която се оглеждаше пред огледалото и все питаше Нета: „Отива ли ми?“ — или се тъпчеше със сладки, направени със сметана.
	На Гарнет Скуеър тръгна по крива и зле осветена уличка, която излизаше срещу църквата „Дева Мария“. Прекрачвайки малката готическа врата, тя още веднъж си спомни за възвишеното духовно събитие, което първия път изпита. Как би могла да го забрави? Върху нея бе връхлетяла божията благодат, бе се изправила пред чиста светлина. Животът й вземаше съвсем нова насока. Това бе блестящо и внезапно освобождение. Само чудо можеше да стори това. Цял живот бе гонила призраци, а голямата истина все й убягваше.
	Това бе станало преди девет месеца, в неделен ден — благословен ден, — в същата тази скромна църква. Може би тя никога не е била истински набожна. Този ден обаче тя бе твърде уморена и нямаше сили да се моли. Цялото й същество наподобяваше обтегната нишка, която ще се скъса.
	Докато още заглъхваха трептенията на това скъсване, тя насочи поглед право към Неговия лик. Бе прикована от кротките и тъжни очи, които сякаш страдаха за нея и същевременно я укоряваха. Ликът таеше всичко онова, което чувстваше в себе си. Страданието бе пропило всичките й черти; разкъсаното и окървавено чело, хлътналите и безкръвни бузи, полуотворените устни, през които прозираше пресъхналият език.
	Люси се почувства възвисена от някаква сила, в която се сплитаха състрадание и мъка, сила и слабост, тежест и съчувствие. Усети, че губи съзнание. Пред нея стоеше Разпятието, ликът на Исус, нещо, което беше виждала хиляди пъти. Цял живот Исус — търпелив и понасящ страданията — я бе очаквал, а тя бе забелязала това едва сега. Всичко, което заобикаляше Люси, се обви в мъглявина, през която образът стана едновременно светъл и прозрачен. Исус! Исус! Ликът му пращаше лъчи към нея. Нейният Спасител, когото тя бе пренебрегвала и изоставяла, й предлагаше своята обич. Той я призоваваше. Неговите блестящи от състрадание очи, Неговото божествено тяло, изтезавано заради нея, Неговите мишци, разпънати на кръста, се разгръщаха широко, за да я приемат. Той също бе страдал; и тези скръбни всевиждащи очи. Той бе казал, че нищо не може да се сравни с Божията любов.
	Изведнъж някакъв глас прокънтя в ушите й: „Търсете Царството Божие“. Лицето й побледня, тя се смути, разточителна нежност пропи тялото й. Сърцето й биеше до пръсване. Докато бедното й тяло стана немощно да сдържи разкаянието. Нещо се счупи в нея, внезапно окриленият й дух литна и се устреми към образа на Исус, нейния Спасител. Духът й се възнасяше високо в Неговите обятия. В своя възторг тя почувства, че ръцете на нейния Изкупител я обгръщат леко. Отпусна глава и сълзите бликнаха от очите й. Плачеше от радост. Никога досега не бе се обръщала към Него. Извън това единение животът бе нищо. Около нея гласовете на ангелите се съчетаваха в небесна и благодатна хармония.
	„Исус — прошепна, — аз дойдох при Теб и Ти принадлежа.“
	Не чу нищо от службата, от словото, не забеляза никого. Църквата се бе изпразнила и тя остана сама.
	Можеше ли да мисли, когато влизаше отчаяна в тази църква, че ще излезе така утешена? Тази малка църквица нямаше никаква особена заслуга, но по възвишената благост на създателя тя изпита дъха на благодатта. Именно тук идваше да се моли, да предлага труда си, живота си, да присъства на службата и да се причестява. Бяха скъпи мигове, Исус й даваше тялото Си, свързваше се с нея и изпълваше душата й с дивен възторг. Дотогава тя изпълняваше религиозния си дълг на Великден, получаваше нафора и това за нея бе тържествен миг.
	Да се отдаде напълно на Бога. Ето подтика за пълно подчинение, който я вълнуваше. Нищо не можеше да я задържи — целият й живот и това постепенно откъсване от земните надежди бе само подготовка за възвисения край. Падна на колене и благодари на Исус.
	Преди девет месеца бе влязла в тази църква. И вече притежаваше нещо, което нямаше да я измами. Ето защо реши да напусне службата си при „Хендерсън и Шоу“.
	Когато вечерната служба свърши, тя остана на колене, наблюдавайки свещеника, като излиза от олтара. Той я направляваше от самото начало и сега желаеше да говори с него.
	Отецът се казваше Джон Талбот. Строг, ревностен, безукорно искрен. Дори враговете му не можеха да изрекат съмнение в силата на неговата вяра. Произхождаше от познато земеделско семейство, но се отказа от имотите си, за да влезе в църквата. Работеше сам в своята енория, постоянно постещ, само на вода, във власеница, а нощем пред олтара тайно извършваше всички умъртвявания на плътта. Едни го смятаха за луд, други — за светец, за прекалено набожен, но никога за притворен.
	Висок и слаб, видът му излъчваше нещо горчиво и неумолимо. С черна коса, мършаво и бледо лице, тънък орлов нос, стиснати ноздри и тънки устни; имаше големи и остри очи, леко хлътнали. Лицето му никога не се отпускаше, оставаше винаги строго и погълнато от вътрешна енергия.
	Стаята му бе тъмна и в нея се чувстваше леката миризма на тамян и топъл восък. Мълчанието бе нарушавано само от двете деца от хора, които сваляха одеждите си в единия кът. Свещеникът остави наметката си, сгъна я, после махна и стихара. На вратата се почука.
	— Отивайте си — каза свещеникът на децата. Гласът му бе студен. Те се покориха и излязоха през задната врата, която водеше към двора. Отиде сам да отвори вратата.
	— Очаквах ви — каза й.
	И въведе Люси.
	— Какво, решихте ли?
	— Да, отче.
	— Размислихте ли за всичко, което ви казах?
	— Да, отче, размислих.
	— Решена сте да се посветите изцяло?…
	Тя направи утвърдителен знак и за миг се наблюдаваха мълчаливо. Лицето на свещеника бе все така мрачно и строго, но тя намираше в тази твърдост утеха.
	— Това е единственото нещо — прошепна тя след миг. — Реших го. Нищо друго не ми остава… и вие ще ме посъветвате. Аз съм в ръцете ви.
	— Вие сте в ръцете на Бога — подхвана думите й.
	Настъпи мълчание. Не я покани да седне, но в строгостта си превърна разговора в покаяние за двамата.
	— Познавам ви почти от девет месеца и зная живота ви. Не сте толкова млада и можете да пожертвате остатъка от дните си. Въпреки това, ако сте готова да понесете изпитанията, да покажете пълно покорство…
	— Да, готова съм — прекъсна го тя.
	— Тогава и аз съм готов да ви помогна. Смятам, че вие имате призвание. Това е едничката мисъл, която ме ръководи. Тя ви е дошла късно, но съществува. — Той замълча и се унесе в мислите си. Люси го наблюдаваше с искрящи очи. — Размислих. Орденът на служителките Божии най-добре ви подхожда. Вече изпратих две просителки и те проявиха чуден успех.
	— Мислех, че говорите за кармелитките.
	— Строг орден, трудно ще понесете тяхната дисциплина. Не бива да се забравя и възрастта.
	Тя не сваляше очи от него.
	— В ордена, за който ви говоря, не е така строго. Единствената несгода за вас е, че средището се намира в чужбина, близо до Брюксел. Ще трябва да прекарате най-малко три години там, а може би и целия си живот.
	— Това няма значение — побърза да заяви тя. — Аз искам да се махна, да напусна всичко.
	— Щом облечете монашеско одеяние, трябва да забравите всяко свое желание. Аз вече писах на майката ръководителка на ордена, но има някои формалности, които вие сама ще трябва да изпълните.
	— Ще сторя всичко, отче.
	— Необходими са свидетелство за раждане, медицинско и смъртен акт за съпруга ви. Трябват ви и двама поръчители. Предлагам аз да бъда единият, а за другия — съветвам ви да се отнесете до каноника Едуард.
	— Ще му пиша веднага. — След миг добави: — За каква дата мога да разчитам?
	— Майката ръководителка на ордена ще ви пише… ако е благоприятно, след месец може би. Зависи от тях.
	— Бяхте много добър с мене, отче — прошепна тя, — не зная как да ви се отблагодаря.
	— Това е нищо. — В гласа му се чувстваше укор, защото той осъждаше всяко човешко чувство.
	Помълча многозначително, което означаваше, че разговорът е свършил.
	— Идете си с мир — каза той, когато тя тръгна към вратата.
	Тези няколко минути щяха да я отведат до желаното пристанище. Мина отново през църквата. В припадащата нощ храмът се багреше в червената и трептяща светлина на кандилото при олтара. Дано Бог благоволи да я приеме като своя служителка, да забрави цялата й някогашна студенина и безразличие.
	Люси представляваше нещо странно сега, когато се готвеше да влезе в манастира. Дали можеше да разбере истинското значение на това решение. „Всичко за Исус, всичко.“
	Точно така: тя му се отдаваше със страстната жар на годеница.


>>	III

	Изпълнявайки съвета на своя духовен наставник, писа на Едуард. В събота бе изненадана от неговото посещение.
	— Трябваше да дойда, Люси — каза той леко задъхан. — Зает съм, има епархийско събрание, но трябваше непременно да дойда. — През последните години неговата любезност приемаше по-тържествен тон. — Какво е това, което ми пишеш в писмото си? — продължи той, като вдигна вежди в знак на истински укор и извади от джоба си писмото. — Сигурно не говориш сериозно.
	— Най-сериозно — потвърди тя, като го канеше да седне в креслото, единствения здрав стол в стаята.
	Беше изненадана от посещението му, без да е смутена. В миналото нищетата я караше да се черви, а сега сякаш обичаше тази бедност, проповядвана от Христос.
	— Но намерението ти не може да бъде сериозно, Люси — каза пак каноникът. — Или най-малко ти не си даваш сметка какво искаш да правиш. Знаеш ли колко е трудно?
	— Няма да е по-тежко от живота, с който съм свикнала. Обясниха ми. От друга страна, искам да сторя изпитание пред Бога.
	— Наистина, това е похвално. — Той я изгледа снизходително. — Но честно казано, Люси, на годините, на които си, ти не можеш да мислиш за такова нещо.
	Но тя бе на четирийсет и две години! Готвеше се да му обясни, но Едуард побърза:
	— Трябва да ти кажа някои неща. Ти изживя тежки години, но ги превъзмогна. И женитбата на Питър… толкова млад. Но това е закон на природата. Ти трябваше да го загубиш рано или късно. Какво означава по-рано или по-късно? Сега в Испания се женят твърде млади. Рано узряват, особено жените… Видях да се женят деца на четиринайсет години. Едно хубаво момиче католичка, едно очарователно момиче — очарователно и богато, какво начало за един мъж в кариерата му в Лондон! Той ми писа, че има болни сред аристокрацията… След няколко месеца ще има възможност да ти помогне. Имай малко търпение и всичко ще ти бъде върнато.
	Като се намести на креслото, той протегна ръка:
	— Мир вам! — А в изражението му се четеше: „Каква причина имате още?“
	— Мисля, че не става въпрос за миналото — каза тя с изненадваща кротост. — Занимава ме бъдещето.
	— Да, но каква мъка би могла да те тласне в такова нещо. Бог знае, че аз не съм причастен.
	Тя повдигна глава, като показваше своето непоколебимо решение.
	— Ти не ме познаваш, Едуард. Намерих неизразимо щастие в Бога.
	При тези думи свещеникът се дръпна като подплашен. После каза с успокоителен глас:
	— Добре, да допуснем, че имаш желание да облечеш монашеско одеяние. Човек не се отказва така лесно от света, както ти си въобразяваш.
	С присвити устни си представи „света“: мръсните жилища, своето жилище, ужасната работа, съществуването си.
	— Мога да се откажа — каза тя по-сухо.
	— Животът в манастира — настоя той — е живот, с който трябва постепенно да се свикне. На твоята възраст ще почувстваш… унижение.
	— Дали не съм преживяла достатъчно тук — отвърна тя без горчивина. — Открих, че в живота няма нищо повече от Божията любов.
	— Човек може да служи и на Бога, и на света — каза той, като се изчерви, — това, което правим ние, свещениците.
	— За мене важи всичко или нищо.
	Той измърмори нещо. Спомни си за времето, когато, добре облечена, доволна и засмяна, идваше да го види със сина си. Как би могъл да я разубеди?
	— Какво се случи с теб? — попита най-сетне, като я наблюдаваше внимателно. И добави: — Някакво видение, надявам се, като на старата госпожица Тара, за която може би си спомняш. Тя дойде да ме посети онзи ден. — Той се спря, като овлажни по своя навик устните си. — Това е една от най-добрите жени в моята енория — благочестива до крайна степен. „Отец каноник, ми каза страшно развълнувана, имах видение — видях Бог Отец и Бог Син.“ Кога, попитах. „Снощи след вечеря — както ви виждам вас сега, почтений отче.“ Познавам я добре и зная, че си попийва вечер. Попитах я колко чаши порто е изпила! „Само две, рече, никога не пия повече.“ Идете си вкъщи, госпожице, и тази вечер изпийте три. Несъмнено ще видите Света троица, уверявам ви.
	Сам се засмя на своята шега. Но лицето на Люси издаваше толкова слаба усмивка, че веселостта му изчезна. Настъпи кратко мълчание, той я погледна смутен.
	— Хайде, Люси, бъди благоразумна — каза най-сетне. — Никога не съм се бъркал в работите ти, аз съм свещеник, познавам основно въпроса и живо те съветвам да оставиш тази мисъл.
	— Отец Талбот ми каза, че имам призвание — отговори му студено, — и препоръча да постъпя в манастира.
	— Талбот! — извика и лицето му почервеня. — Той е фанатик, подстрекател, него владиката го следи. Ние имаме задължения към живота и към себе си. — Той бързо се спря, поде отново със свещенослужителската си любезност и продължи с обмислена важност: — Не, това не увеличава земното ни обаяние, ако се разхождаме с изтъркана дреха и с остригана глава.
	— Ти трябва да си последният, който да се опитва да ме разубеди да не се посветя в служба на Бога.
	— Искам да те отклоня от тази глупост. Ти си упорита… не бих казал твърдоглава, но като навириш нос… Всеки разумен човек ще ти каже същото. Госпожица О’Ригън смята, че…
	— Аз съм онова, което съм — заяви тя, — каквато Бог ме е създал. Освен това, като те слуша човек, ще рече, че не отивам в манастир, а при дявола.
	Той се отдръпна обидено.
	— Люси, какъв е този език?
	Тя отпусна ръце на коленете си.
	— Едуард — каза тя със смирение, навеждайки глава, — все пак аз ще отида в манастира. Каквото и да ми кажеш, няма да ме накараш да променя намерението си. Аз ще се посветя на Исуса.
	Последва дълго мълчание след думите, които сякаш избликнаха от дъното на душата й.
	— Добре, добре — каза той, — ти ще постъпиш, както намериш за добре. Но не казвай, че не съм те предупредил.
	Той хвърли поглед с вид на човек, който е изпълнил дълга си.
	— Мога ли да ти предложа чаша чай? — попита го тихо.
	— Не, не — отвърна тихо той и стана. — Ще вечерям след събранието заедно с архиепископа и не желая да взимам нищо преди това.
	След като изпълни дълга си, сякаш побърза да си отиде.
	— Довиждане, Люси, нека Бог те благослови. Защото ние всички сме в ръцете на Господ, каквито и да сме.
	Люси затвори вратата след него и влезе в стаята. Едуард я разубеждаваше да не се посвещава изцяло на Бога! Можеше ли да си представи по-смешно положение? Нищо не можеше да й отнеме радостта да извърши това дело на върховно подчинение. Тя ще се посвети на Исус, на неговата воля. Постепенно погледът й се унесе в далечината и пред душевния й взор се яви образът на Христа, пронизан от пет рани, с протегнати ръце.


>>	IV

	Тя чувстваше пълна увереност от вътрешната светлина. Въпреки това, щом получи известието за приемане, изпита прилив на нова радост. Добрата майка на ордена заявяваше на изненадващо добър английски, че е „твърде изненадана“ от писмото на Люси и от препоръката на отец Талбот. Тя бе готова въпреки възрастта на госпожа Мур да я приеме като просителка в своя орден при установените условия. Хвала Богу?
	Започна да се приготвя. Изпитваше чувство на свобода и чудна енергия, без каквито и да е угризения, че напуска страната. „Остави всичко, което имаш, и ме последвай“ — бе повелята на Учителя. Всъщност какво имаше тя да изостави?
	Бе уговорила продажбата на своите мебели, закупени за четирийсет шилинга от един вехтошар в квартала. Четирийсет и пет шилинга — това все пак бе нещо, но не можеше да покрие разноските. За остатъка щеше да се отнесе до сина си — ще му поиска малка сума и той няма да й откаже. Но не му писа. Искаше да му обясни насаме в Лондон. Бе решила да не вдига шум около своето заминаване. Кой наистина щеше да се сети за нея. Ричард или Ева, Джо, Поли или Едуард? Случката нямаше да предизвика никакви емоции. Чувстваше се откъсната от всичко. Срещите с отец Талбот бяха церемониални срещи, чиято принуденост, изглежда, подтикваше нейната вглъбеност. Изпита вълнение, когато се прощаваше с госпожица Тинто, но се сбогува, без да открива намерението си. Заяви, че не желае да напуска службата и отива на юг. Не желаеше тържествена раздяла.
	Качи се на влака за Лондон на първи март — просто облечена, с леко набръчкано чело и бистър поглед. Изтърканият куфар, който бе принадлежал на сина й, бе поставен в багажника над главата й. В ръката си стискаше билета, в чантата й имаше по-малко от три лири, но в сърцето си таеше божия обич.
	Поради нетърпението пътуването й се стори по-дълго, отколкото си го бе представяла. Никога не бе напускала Шотландия, въпреки че с Франк бяха мечтали за едно пътешествие до континента. Не носеше храна и нямаше желание да разговаря. Седеше спокойно в купето, погълната от размисли.
	В Гру от бюфета на гарата си взе чаша чай и един сладкиш. А на гарата на Юстън, където пристигна в шест часа, слезе на перона, претъпкан с пътници, и повика носач, който от своя страна даде знак за количка. Сред блъсканицата запази спокойствие. Нямаше да отиде при сина си. Не изпитваше нито злоба, нито омраза. Влезе в скромен хотел на Гауър стрийт, който й бе препоръчан от госпожица Тинто. Без да се смути от шума и от обстоятелството, че се озовава в непознат хотел, и с маниер на жена, свикнала да пътува, тя накара администратора да я настани в подходяща стая. След това телефонира на сина си. Намери номера му в указателя. Отговори й ясният му и любезен глас. Но когато назова името си и каза, че се намира в хотела, гласът му се промени:
	— Добре ли чувам?
	— Ела да ме видиш и ще се увериш.
	Ново дълго мълчание, по време на което тя чувстваше, че е поразен.
	— Не е ли по-добре ти да дойдеш при нас, майко? Защо не ни извести? Трябва, трябва да дойдеш тук.
	На устните й се изписа усмивка и тя изрече:
	— Очаквам те при мен, когато ти е удобно.
	След половин час, изпълнени с изненада и нежност, те се оглеждаха с радост. Тя сподели решението си.
	— Наистина това е най-тежкият удар, който можех да получа. Не разбирам, защо не ме предупреди?
	— А ти предупреди ли ме? — каза тя с привидна усмивка.
	Той се притесни.
	— Роуз иска да живееш при нас. Това ми каза, преди да дойда тук. — Той замълча. — Това е такава история, това внезапно пристигане. И тази идея, на твоята възраст… Какво ще си помислят хората?
	Тя го погледна кротко и дори състрадателно.
	Малко се бе променил — същото държание, същата усмивка с някакво несъзнателно очарование. Той все още я обичаше, но сега неговата нежност и възгледите му за бъдещето бяха по-различни. Не е ли наказана за това, че бе полагала лудешки усилия да получи временно удовлетворение за своя успех? Каква безразсъдна лудост! Нямаше нищо чудно в това, че бе наказана. Сега виждаше ясно справедливостта на наказанието. Тя го приемаше като средство, което й бе разкрило пътищата на благодатта.
	— Мъчно ми е, като помисля, че ще отидеш там да се погребеш — каза й той.
	— Зная какво изпитваш, мое дете. Но въпреки всичко ще отида.
	— Ела да живееш при нас. Размисли. Роуз настоява да дойдеш.
	— Какъв смисъл има? — отвърна му със странна враждебност, която го изненада. — Роуз няма да ме види повече. Аз заминавам утре или вдругиден.
	Питър вдигна очи умолително.
	— Ти не разбираш колко съм щастлива.
	— Исках да направя много за теб — изрече го с отчаяние.
	— Имам нужда от някои неща — прекъсна го кротко. — Разходът е незначителен.
	Сълзи напълниха очите му; мисълта за заминаването на майка му го връхлетя неочаквано. Попита я за някои подробности в манастира. Извади портфейла си и й подаде нужните пари.
	— Купи си всичко, от което имаш нужда — каза той. — Това е най-малкото, което мога да направя.
	Преди девет месеца тя гордо би отхвърлила този дар, но сега приемаше парите без угризения. Това всъщност не бе за нея, а за Бога.
	Обзет от внезапна нежност, той каза нажалено:
	— Утре ще дойда да те видя.
	Люси го прегърна.
	Още стискаше парите, когато влезе в залата за хранене.
	Нямаше осем часа. Сложи си шапката, връхната дреха и излезе. Улиците бяха пълни с живот. Коли и таксита отнасяха хора по ресторанти и театри. По-рано си бе мечтала за първото посещение в Лондон. В началото с Франк, а по-късно с Питър. Щяха да обядват в Трокадеро, с хубаво вино, после щяха да видят театрална пиеса и най-сетне щяха да похапнат в Сохо и да се насладят на светския живот…
	Всичко сякаш се изпари, изгоря. Останала бе само пепелта, но тя не изпита съжаление. Ако днес й бяха предложили тези неща, само би се усмихнала. Какво означаваше това в сравнение с богатството, което вече притежаваше в душата си? През цялото време не влезе в църква, а сърцето й искаше, затова на връщане се отби в малка църква и коленичи смирено.
	Спа щастливо, без сънища. На сутринта стана рано. Трябваше да си набави необходимите дрехи. След скромната закуска взе списъка, изпратен от майката, представителка на ордена, и парите от Питър и излезе. Обиколи четири магазина, за да си набави необходимите дрехи за онова място. Щом чуеха какви груби платове търси и какви модели я интересуват, продавачите я отпращаха. Най-накрая за свое голямо удовлетворение откри в Еджуър Роуд скромно дюкянче, в което имаше всичко: черна рокля, която трябваше да я скрие от шията до глезените, бельо от груба, но здрава тъкан, вълнени чорапи, памучни чаршафи и две плътни покривки. Общата сума бе твърде ниска, тъй като цените бяха скромни. Привечер покупките бяха донесени в хотела и тя грижливо ги подреди в куфара.
	Синът й дойде и прекараха един час в малката стая. Питър се притесняваше, а тя почувства неудържим изблик на нежност към него. Тази обич нямаше никога да изчезне. Въпреки това притеснението на сина й я вълнуваше. Бе размислил за положението й и навярно бе наскърбен от нейното решение. Ако бе заминала направо от Глазгоу, всичко би било по-различно. Тогава щеше да прогони от съзнанието си мъчителната мисъл за нейното отшелничество.
	Запита я дали парите са били достатъчни, искаше да й даде още. Но тя се усмихна. Щеше да заплати малкия й дълг към ордена и тя смяташе това награда за всичко, което бе сторила за него. Питър бе много развълнуван. Очите му се пълнеха със сълзи, като я питаше защо го изоставя. Постоянно се връщаше на този въпрос. Опита се да го успокои, но той остана смутен. Напразно му рисуваше своето смирено щастие. И все й се струваше, че годините чезнат и ги връщат към дните на неговото детство в Ардфилан.
	Питър обеща, че ще я изпрати на гара „Виктория“. Но рано сутринта й позвъни, че се налагало да остане при един болен. В известен смисъл бе доволна. Предпочиташе да замине спокойно и без шум. Не се налагаше лъжлива проява на драматични сбогувания. Самата мисъл за това извикваше у нея отвращение. Да се посвети на Бога — тази бе подбудата и силата, която страстно я тласкаше. Сега бе отстранена последната преграда, премината бе най-голямата пречка и локомотивът изсвири в прослава на Бога.
	Седнала в купето, наблюдаваше през прозореца веселия пейзаж на Кент, който се разгръщаше пред очарованите й очи по-красив от картина. Устните й мълчаливо шепнеха: „Да бъде благословен Бог“; и колелата на влака повтаряха като ехо: „Да бъде благословен Бог! Да бъде благословен Бог!“
	Бог бе добър към нея. Когато стигна Дувър, морето я посрещна тихо и спокойно като в безветрен ден. Отмереното бучене на парахода замести ритмичното потракване на влака; напредваше, приближаваше се до върховната цел с цялото си същество.
	Това пътуване бе някакво опиянение, при което чувстваше ударите на сърцето си. В Кале мина набързо през митницата, тъй като багажът й бе прегледан, и се качи на бързия влак за Брюксел, без да се смути от новата обстановка или трудностите на езика. Божията ръка я улесняваше във всичко. Облада я краткотрайното чувство — непознатият пейзаж се редуваше с равна и сива местност, кръстосана от бели пътища и прави редици от тополи, които се надпреварваха пред очите й и подсказваха, че наближава краят на пътуването. Обзе я жива и парлива жажда. А преди девет месеца смяташе, че животът й е свършен. Високо се изсмя. Нищо в нейния живот не приличаше на това пътуване. Как е било възможно да бъде така? Как нейната обич към мъжа й, после към сина й би могла да се сравнява със сегашната й обич към Исус? Затова пътуването все повече и повече я приближаваше към Него.
	В Турне откъснаха още един лист от билета й. Изяде и последния сандвич, който бе взела от хотела. Една англичанка, седнала срещу нея, я заговаряше от време на време. Люси отговаряше, усмихваше се на думите й, но бе сдържана. Как би могло да бъде иначе? Преминаха Лил, Басийо и Бланден. Чувстваше болка в гърба, но духът й бе бодър. Засилващото се чувство за приближаването я вдъхновяваше, когато слънчевите лъчи пронизаха мъглявината и се отразиха в покривите и острите върхове на къщите. Влакът забави ход. Разбра — навлизаха в Брюксел.
	На перона слезе между първите и очите й затърсиха сред тълпата от пътници. И изведнъж очите й блеснаха. Забеляза монахини, които също я наблюдаваха. По някакъв вътрешен усет между тях проблесна мисълта за познанство. Приближиха се взаимно.
	— Вие пристигате от Англия — каза по-дребната усмихнато, като правеше знак с глава.
	Тя говореше чудесно английски и това бе още едно предчувствие за добра среща.
	— Много се радваме — рече другата сестра, също на английски.
	— Много любезно от ваша страна — прошепна Люси.
	— Няма нищо — отвърна първата сестра, — заповядаха ни. — После представи другата: — Майка Мари-Емануел, наставница на послушничките, а аз съм сестра Жозефин, наставница на просителките.
	Люси благодари с любезна усмивка.
	— Но колко добре говорите английски.
	— Естествено — каза сестра Жозефин, — имаме домове в Англия. Майката председателка на ордена също говори добре английски.
	— Не бива да се бавим — обади се Мари-Емануел.
	— Не, не бива — съгласиха се и потърсиха багажа.
	Носеха дълги черни наметки, които скриваха телата им. На главите си имаха шапки с бели връзки, над които бе поставена черната наметка, отличителен знак на ордена.
	Но това бе приликата между тях.
	Сестра Жозефин бе средна на ръст, с нежен тен на лицето, с чипо носле и с весело, детско изражение в зелените очи, които се сториха близки на Люси. Къде ги бе наблюдавала? Докато сестра Мари-Емануел, наставницата на послушничките, бе едричка, с тънки и сухи устни, с остри кучешки зъби, които изпъкнаха при редките й усмивки.
	Сестра Жозефин проявяваше към нея явно почитание.
	Жозефин говореше твърде бързо френски и слушаше наставленията на митническия чиновник. Мъжът вдигна шапка и й се поклони. След това начерта някакви знаци с тебешир върху куфара, който не отвори, и извика:
	— Носач!
	Веднага дойде здрав мъж и метна куфара на рамо. Докато вървяха трите по перона, Жозефин й каза:
	— Този беше бащата на нашата сестра Клара. Има висока длъжност в митницата. — С ръката си направи жест, който означаваше височина. — Нашите сестри, пристигащи в Сентиен, не плащат никакви такси. Това е ценна услуга.
	Излязоха от гарата на широк площад и се настаниха в една кола, която ги чакаше. Мари-Емануел отпрати носача, като му даде малка бяла монета и твърде сухо го поздрави. Затвори вратата и потеглиха по настланите улици. Люси се сниши при тръсканията на колата и наведе очи.
	Чувстваше как двете монахини от насрещната седалка я оглеждат с наивно любопитство.
	— Вие сте изморена — каза сестра Жозефин, по-бъбривата от двете.
	— Не, не — отвърна Люси, като побърза да отвори очи. Тя не желаеше да признае така лесно подобна слабост. — Преминаването на канала бе спокойно.
	— Морето ми действа зле — продължи любезно сестра Жозефин.
	— Но това е минало вече — забеляза сестра Мари-Емануел.
	Настъпи кратко мълчание. По-късно двете започнаха да говорят полугласно на френски.
	Люси почувства доброжелателно притегляне към тези две жени, чието съществуване занапред щеше да споделя, но не желаеше да прекъсва разговора им и погледна през малкото прозорче на колата. Видя оживената улица и малките тролейбуси, които се движеха весело и бързо. Край тротоарите се редяха кафенета и тя прочете няколко имена: „Народно кафене“, „Белгия“, „Поща“ и десетки заведения, с насядали мъже и жени на терасите около кръгли масички. Те се наслаждаваха със спокойно доволство, пред тях имаше чаши с разхладителни напитки, но като че ли не пиеха, а повечето се радваха на чистия въздух.
	Най-сетне колата напусна улицата. Мина край неясни очертания на някакви статуи с водоскок. Последва голямо здание, навярно дворец, после проникнаха в тих квартал, където се издигаха мълчаливо мрачни къщи с железни решетки и дървени капандури на прозорците.
	Пресякоха канала и навлязоха в предградие с малки вили, блестящо украсени. Продължиха край гора, която се простираше в настъпващия мрак и изглеждаше още по-обширна и мрачна.
	— Гората на Сентиен — извести по едно време сестра Жозефин.
	Извади ръката си изпод наметалото и посочи върха на малката височина. Люси погледна внимателно през прозореца. Върху тъжното и непрозрачно небе забеляза тъмните очертания на сграда, която с разгърнатите си крила приличаше на огромен прилеп, прилепен на хълма. Сърцето й започна силно да бие. Беше стигнала края на своето пътуване. Когато колата започна да търкаля камъчета по пътя, обзеха я трепет и вълнение, в което се смесваха надежда и радост. Най-сетне пристигнаха.


>>	V

	Манастирът на Сентиен, седалище на ордена, отдалече приличаше на прилеп, а всъщност имаше кръстовидна форма. Горната част на кръста, обърната към улица „Гамбоа“, се издигаше зад висока ограда от ковано желязо, украсена с повет. Тази част се състоеше от трем и стаи за разговор, а отгоре се намираха приемни, предназначени за известни гости. Това бе весела и открита постройка, която изпъкваше с приятната си външност, покрита с пълзяща растителност. От двете страни на този вход се простираха две крила, разположени над високите дворни стени. Лявото крило съдържаше трапезарията, залата за работа и килиите на монахините. Освен това имаше и отделна малка постройка, предназначена за просителките, които се готвеха да постъпят в ордена. Следваше горен етаж и ниска постройка за сестрите послушнички. Дясното крило бе два пъти по-голямо от лявото. Съдържаше трапезария, зала за работа и килии за послушничките. В десния ъгъл на тези две крила, в тясната страна на кръста, се намираше църквата, която издигаше върха си много по-високо от най-извисените клони на близкия бук.
	Постланият с плочи двор разделяше, а в известен смисъл обединяваше тези четири главни части на постройката. Сред него се издигаше статуята на Свети Йосиф, който бе отправил спокойния си взор към прозорците на кулата, разположена срещу него. Най-сетне, по-надолу и зад всичко се простираше градината — прекрасна обширна градина, разделена на пътища и пътечки с оглед на дърветата. В по-голямата си част това бяха плодни дръвчета — сливи, череши, праскови, но имаше и липи, и борики, кучешки дрян и дафина редом с пълзящи рози, които се преплитаха в дъги и красяха белите стени.
	Голяма и висока каменна стена обикаляше манастирското пространство. Това сякаш не бе достатъчно — буйната природа бе издигнала още една преграда — гората на Сентиен, която се допираше до стената и я бранеше като страшна и непреодолима стража. Така цялото общежитие бе обградено подобно на крепост, която имаше единствен, но сложен вход. За да проникне човек, бе необходимо да дръпне въжето на камбанката, да бъде огледан през тайното прозорче и чак тогава да бъде пуснат от мудната сестра вратар. После благодарение на особения ключ, който отваряше вратите една след друга, можеше да се влезе в залите за разговор. Едва тогава се стигаше до прага на обителта.
	В една от тези зали за разговор, разположена в предната част на постройката, настаниха Люси. Сестра Жозефин и майка Мари-Емануел отидоха да предупредят майката ръководителка за нейното пристигане. Имаше маса, няколко стола и порцеланова жълта печка с извита тръба, гравюра „Исус ходи по вълните“ — това бе цялата наредба в стаята. Но голотата не бе нищо в сравнение с нейната поразителна чистота. Подът блестеше, старата печка светеше с мрачен блясък, а кюнецът тържествуваше като шапка с причудлива форма. Масата, столовете, дръжката на вратата — всичко бе излъскано с чудна грижовност. Някога Люси се гордееше с поддържането на своята къща, но никога къщата й не бе така съвършено чиста като тази зала за разговор.
	Още продължаваше да се учудва, когато вратата се отвори и влезе възрастна жена, последвана от сестра Жозефин и майка Мари-Емануел — силна и обемиста и заради ширината на своята дреха, с пълно и бяло лице. Тъмните й очи бяха късогледи и изглеждаха през дебелите стъкла с метална рамка като копчета.
	Имаше пронизителен поглед, а долните й жълти зъби изпъкваха над устната и й придаваха вид, сякаш непрестанно ругае. Въпреки този си вид, щом Люси приближи, каза й вежливо:
	— Бъдете добре дошли!
	Настъпи кратко мълчание.
	— Вие не сте съвсем млада — продължи да я оглежда. Всяка дума носеше дъха на жълтите й зъби. — Божиите пътища на душата са едни, нали? Благодат божия е, че вие вече сте тук. Уморена ли сте?
	— Не, майко.
	Люси почувства, че трябва да отговори точно така.
	— Желаете ли да вземете нещо?
	— Не, благодаря, майко.
	Тя отпусна гуша на гърдите си.
	— Вие пристигнахте в добър час. По-късно не бихме могли да ви приемем. Щяхте да бъдете принудена да преспите в залите за разговор. Но сега ще ви приемем преди молитвата. Нямате много време.
	Тя насочи поглед към двете сестри, които веднага наведоха почтително очи.
	— Занапред сестра Жозефин ще е вашата наставница — заяви тя, — може би за няколко седмици, а после, по време на вашето послушничество, ще се подчинявате на майка Мари-Емануел.
	Кимна с глава и се отправи към вратата с твърдата стъпка на благородница. На излизане каза:
	— Сестра Жозефин ме осведоми, че вашият багаж е минал на митницата, без да плащате. Това е добро предзнаменование за вас.
	Вратата се затвори след нея. В продължение на един миг никой не отвори уста, сякаш бе необходимо да се успокои развълнуваната атмосфера след минаването на тази величествена личност. После чу сестра Жозефин да казва кротко, сякаш се обръщаше към дете:
	— Елате, ще ви приготвим.
	Взе Люси за ръка и я отведе в друга, по-малка стая за разговор. Майка Мари-Емануел ги придружи.
	Това бе строго правило: никоя монахиня не можеше да остане сама с някоя друга, без да е положила изповед. Почакаха старата послушница да донесе черни покривала.
	Люси седеше изправена на стол и слушаше развълнувана разискванията за избора и поставянето на покривалото. Това бе груба и евтина тъкан, подобна на онази, която италианските селянки носят в църква, но правилното слагане върху косата на Люси представляваше трудно дело. Казаха й, че трябва да го носи винаги в църква. Дадоха й малка картонена кутия, в която може да го съхранява.
	Тогава удари камбаната. Сестрите побързаха да довършат обличането на Люси, а сестрата послушница взе другите покривала и веднага изчезна.
	— Станете — каза сестра Жозефин.
	Люси се покори, но почувства внезапен смут.
	— Какво трябва да направя? — попита тя раздразнена.
	— Нищо — отвърна й снизходително. — Вие ще коленичите на молитвения стол, а ние ще изпеем Magnificat… Това е чудесно! — вметна.
	Взе ръката на Люси и придружавана от майка Мари-Емануел, излязоха от стаята за разговор. Преминаха през добре излъскан коридор и спряха пред врата с две крила.
	— Това е параклисът — каза сестра Жозефин, като приближи пръст до леко усмихнатите си устни.
	После наведе пръста си и влязоха в църквицата от задната страна. Люси бе с полуотворени очи поради умората и странното си вълнение. Но сега очите загубиха своето безпокойство и се изпълниха с нежен блясък. Пътуването, новата обстановка — всичко изчезна за миг. Църквицата бе извънредно красива. Стените бяха облицовани с дърво, обагрено с тъмен цвят, куполният свод — изписан със звезди, като далечно небе. Осветена бе от свещите на олтара и от други две свещи, поставени до молитвеното столче. Църквата бе потънала в тайнствен покой, който подканяше към размисъл.
	Малкият олтар от бял мрамор се издигаше в пространство, оградено от пет стъклени стени. С издигащото се над него голямо разпятие олтарът изглеждаше много по-възвишен над петте ниски мраморни стъпала, които го отделяха от пода. Свещите трептяха и пръскаха слаба светлина върху бронзовите врати на дарохранителницата и върху цветята, които се навеждаха скромно от едната и другата страна. На стените смътно се очертаваше кръстът, а още по-неясни бяха сенките на иконите, сякаш коленичили в тишината. Никъде другаде тази тишина не се чувства с такава сила, както в църквицата на този манастир. Сърцето на Люси бе изпълнено със сладостен покой и радост.
	Дадоха й знак. Тя пристъпи и коленичи на молитвеното столче, като се мъчеше да се съсредоточи и да изрече някоя молитва. Това се оказа невъзможно. Духът й бе обладан от мисълта, че най-сетне се намира в общежитието на тези свети жени, а тя е прекарала целия си живот недостойно. Какъв покой царуваше тук, в тази изящна божия обител. Горещи сълзи изпълниха очите й.
	Докато коленичеше, прокънтя тежкият звук на органа, който постепенно се разля навън. Гласовете започнаха в хор Veni Creator Spiritus, което тя изслуша занемяла. После дойде Magnificat:
P>
	Magnificat anima mea Dominum,
	Et exultavit spiritus meus in Deo Salurati meo.*
	[* Слава, слава на Господа,
	Моят дух ликува, моля се на Бога. — Б.пр.]
P$
	Монахините пееха за нея, мислеше си, като я приближаваха до себе си с цялото й недостойнство. Нещо я задушаваше… Душата й се радваше, а сълзите й течаха по страните й.
	Едно благо има — божията любов: „Боже мой, смили се над мене, грешницата. Исусе, позволи ми да те обичам“.
	Пееха Te Deum:
	Te Deum laudanus. Te Dominum confitemur.*
	[* Теб, Господи, слава. Прославяме те, Господи. — Б.пр.]
	В сърцето й откликваше благодарност: Бог я бе приел. Душата й, заета с мисълта за бъдещето, се изпълни с твърда решимост. Възторгът й я възнасяше високо. Колко лесно щеше да забрави тук целия свят и неговите дребнавости, щом се подчини на Исус.
	Песнопението престана, настъпи мълчание, мълчание на размисъл. Почувства докосване по ръката. Вдигна очи и се изправи; и с наведени очи излезе от църквата.
	От този миг нататък тя се намираше в обителта. Остана неподвижна, докато същата сестра послушница й сваляше покривалото и й поставяше черна мрежеста шапчица, която трябваше да носи занапред.
	— Няма да чакате вечерната молитва — каза сестра Жозефин заповеднически. — Вие очевидно сте твърде уморена.
	Заведе я пред една врата, на която бе написано „Просители“. Като я отвори, се показа малка стълба от дърво.
	Качиха се мълчаливо и преминаха тесния свод, където имаше врати. Вратите излъчваха тишина и особено ухание на манастирски въздух, ухание на нещо затворено, топло и неопределено. Стъпките им звучаха тихо по голия под. Жозефин отвори предпоследната врата. Вътре бе тъмно, но като потърси с опипване кибрита в нишата, запали свещ, която освети малка гола стаичка само с един сламеник, малко шкафче, кана за вода и голямо разпятие на стената.
	— Това е вашата килия — каза тя. — Като молителка имате право на една свещ седмично, но когато станете послушница, ще получите повече. Правило е да си лягате в девет часа с изгасена свещ и трябва да се покорявате на правилото.
	Изрече последните думи като някаква тържествена и често повтаряна формула.
	— Тази вечер сте изморена, но утре ще започнете. — Сянка от усмивка пробягна по лицето й. Отиде при вратата и каза: — Хвала богу! — това бе нейният поздрав, а Люси отговори, както й бяха казвали:
	— Винаги!
	Вратата се затвори. Остана сама. Сама в своята килия. Нейното желание се бе осъществило толкова бързо. Чувстваше се напълно изтощена. По навик си помисли за чаша чай, как би я подкрепила. Но тази мисъл трая само миг. Усмихна се и отиде да отвори прозореца. Вечерният въздух освежи пламналото й лице. Въздухът бе напоен от уханията на земята. Зад гърба й трептеше пламъкът на свещта и очертаваше на стената странни образи. Откъм невидимата гора стигна до нея чист и изящен звук — с такава неочаквана красота, така възвишен и страстен, сякаш бликаше от неземен извор. Тя заслуша ясните звуци, които се възнасяха и спускаха в радостно очарование.
	Беше песен на славей, която долиташе да поздрави нейната радост. Съблече се набързо и легна в леглото. Имаше подслон и цяло съкровище от покой. Преди да изгаси свещта, отправи поглед към разпятието.


>>	VI

	В четири часа и половина сутринта камбаната зазвъня. Люси стреснато се пробуди. Беше още тъмно, главата й тежеше, изпълнена от смътни и недействителни образи. Умът й се луташе и не можа да разбере къде се намира. Тогава на вратата й се чу почукване и някакъв глас настойчиво повтори: „Слава на бога! Слава на бога!“ Тя отговори: „Винаги!“ После чу как се отдалечават стъпките по коридора, нови почуквания и нов поздрав: „Хвала на бога!“ и отговорът: „Винаги!“
	Мислеше да стане веднага. Знаеше това и въпреки всичко още в началото на своето ученичество показваше непослушание относно първата повеля на обителското правило. Ето защо скочи бързо и запали свещта. Измиването, обличането в новата одежда и новата шапка бе работа за няколко минути. В килията нямаше огледало и навярно бе за хубаво — в дългата черна дреха и новата шапка тя придоби странен вид и чудна походка. Оправи леглото си, изхвърли мръсната вода, изсуши легена, подреди килията с най-голяма грижовност.
	В пет и четвърт се разнесе нов звън на камбаната — знаеше, че е „Ангелус“. Веднага се чу шум на врати, които се отваряха, и стъпки в коридора. Излезе от килията си и последва тъмната сянка, която чезнеше в мрачния коридор, слезе по стълбището и проникна в полуосветената църквица, където монахините вече се бяха събрали. Слаба светлина изпълваше смътно църквицата, като отразяваше в наредени една до друга сенки неподвижните и коленичили монахини. Намери място на първия ред между другите молителки и падна на колене.
	Мълчаливият размисъл, който следваше утринните молитви, наподобяваше гробно мълчание. Никакво движение, пълен покой. После в утринния мрак проникнаха постепенно първите бледи лъчи на зората и тънки оцветени ивици паднаха през цветните стъкла на абсидата. Мълчанието също бе нарушено от шума на раждащия се ден — от безбройните чуруликания на птичките в близките дървета.
	Коленичила, тя изпита опиянение от странните отблясъци на зората. И чудна лекота, просветление на духа. Помоли се да бъде удостоена с благодатта и се уподоби със светите души, които я заобикаляха.
	В шест и половина камбаната звънна още веднъж и започна службата, извършвана от дребен и прегърбен свещеник, възрастен човек с треперещи ръце, с остър и висок глас. Службата бе извършена бавно, после започна въздаването на благодарност. В осем часа монахините мълчаливо се вдигнаха и се оттеглиха на закуска.
	Заедно с другите Люси последва сестра Жозефин в трапезарията — тясна зала с дълга маса, от двете страни, на която бяха наредени пейки. Закуската бе сложена на масата — седем панички с някаква тъмна течност, а край тях по парче хляб. Настана многозначително мълчание, а след молитвата сестра Жозефин седна и молителките се наредиха от двете й страни.
	Люси се настани на празното място и започна мълчаливо да закусва. Тя бе изтощена от дългото гладуване, на което не бе свикнала, макар че нямаше голям апетит. Черната течност не бе кафе, а нещо много горчиво. И късчето хляб не приличаше на онова, което знаеше. Сух и твърд, този хляб нямаше никакъв вкус. Съзнаваше какви жертви се изискват от нея и бе готова да ги понесе. Започна да закусва, като наподобяваше другите — с наведени очи и в пълно мълчание.
	В осем и четвърт закуската бе свършена и всички се надигнаха.
	— Почакайте — прошепна сестра Жозефин на Люси, докато другите излизаха. — Време е, сестро, да научите какви са вашите длъжности.
	Люси повдигна кротко очи и прошепна:
	— Наредих моята стая, приготвих се…
	— Не, не така — каза сестрата намръщено. — Не „моята“, никога „моята“. Това не е ваша килия. Вие я имате само благодарение на ордена и по благодатта на божествената доброта. Нищо не ви принадлежи — всичко тук е наше. Затова винаги ще казвате „нашата килия“.
	— Не знаех, сестро Жозефин — отвърна й Люси и се изчерви.
	— Не ми отговаряйте веднага — сопна й се сестра Жозефин. — Мълчанието е правило, освен когато искате да питате нещо. Трябва да се покорявате на правилото — тя замълча и важно добави: — Към вашата наставница трябва да се отнасяте с извънредно уважение. Бог я е поставил над вас. Тя трябва да бъде за вас като божество. Разберете, трябва да придобиете смирение. И това е първото от задълженията.
	Люси прехапа устни и наведе очи. Тя бе напълно невинна. Думите й бяха прости, лишени от всякаква лоша мисъл.
	Но сестра Жозефин продължи, без да издава настроението си, с почти детска настойчивост:
	— Да знаеш да се молиш, това не е всичко. Монашеският живот не е само прекараните часове пред жертвохранителницата. Човек трябва да се научи на смирение. Спомнете си какво е казал нашият божествен Спасител: „Трябва да станете като малките деца“. Спомняйте си тези думи.
	Люси слушаше покорно, като потискаше порива, който я караше да й викне: „Не съм имала лошо намерение“. Но в покорството си не издаде нито звук. Когато сестра Жозефин взе ключа и излезе от трапезарията, тя я последва с наведена глава. Пресякоха коридора, преминаха още две врати, които сестра Жозефин отключи, и се спряха пред шкафовете.
	— Внимавайте сега, Люси — каза й благосклонно наставницата, — вие сте служителка на Господа и трябва да се задоволите да изпълнявате и най-обикновените длъжности. За начало ще изчистите и ще изтъркате с четка малката земя.
	Люси потръпна. Сигурно не бе разбрала. Тя не бе дошла да изпълнява работа на слугиня. Да чисти и да търка с четка? Имаше послушнички селянки, които драговолно щяха да вършат тези работи. Когато не се моли, тя може да шие и обшива свещенически дрехи, предназначени за божия служба, но това?
	— Вземете четката, кофата и пясъка — каза наставницата спокойно, като отключваше вратата на шкафа — и елате веднага, закъснели сме.
	Очите на Люси се замъглиха. Четка, кофа и пясък! Тя се наведе, взе ги в ръце и последва сестра Жозефин. Каква ще е тази „малка земя“, се питаше с недоумение. Оказа се метафоричен израз, с който наричаха тоалетните на просителките.
	— Вижте — каза наставницата, — ще ги изчистите грижливо. Намокрете пясъка, после търкайте добре. Не трябва да се оставя нито прах, нито пясък, би било неприятно. Не забравяйте — не оставяйте нищо да се влачи.
	Люси гледаше изумена мястото на своите бъдещи занимания. Със зачервено лице вдигна очи и поиска позволение да говори.
	— Да? — каза сестрата.
	— Трябва ли да извърша това? — попита с нисък глас.
	— Това е работата, която ви е определена — отговори й кротко. — Това е божията воля — усмихна се наивно, извърна се с кръстосани ръце в широките си ръкави и си тръгна.
	„Волята на Бога?“ Люси остана неподвижна, коленичи и започна да чисти тоалетните; намокри пясъка, разстла го, след което започна да търка грижливо. Не бе ли работила достатъчно през живота си унизителна работа? А за нея, чийто дух във възторга си изгаряше от обич към Бога, тази работа бе не само робска — принизяваше я до неизказана степен.
	Чистеше със сгърчено лице, после въздъхна дълбоко. Имаше някаква грешка, да, имаше грешка! Но трябваше да се подчинява на заповедите, да се покорява, без да разисква. Усещаше значението на всичко това, но по-късно щеше да разбере. Бе уморена и смутена. „Да бъде благословен Исус! Да бъде благословено Неговото просветно сърце!“, шепнеше молитви Люси.
	Мълчаливо продължи работата си и с болки в гърба се труди чак до обяд. Тогава прокънтя камбаната. Тя се вдигна, напълно схваната, когато се появи сестра Жозефин.
	— Свършихте ли? — попита я любезно, но със снизхождение.
	— Да — отговори Люси с крайна покорност.
	Сестра Жозефин хвърли поглед наоколо и малките й зелени очи загубиха благосклонния си израз.
	— Това не е сторено добре — каза й грубо. — Не съм доволна.
	Люси отвори уста да възрази, но стисна устни.
	— Погледнете! — продължи сестрата, като се наведе да посочи с пръст няколко зърна мокър пясък, скрити между цепките на дъските. — Това не е направено добре, въпреки моите настоявания — с края на нокътя си тя вдигна пясъка и го държеше като нещо непристойно. След като го хвърли, добави настойчиво: — Благият Бог не ще ви обича за тази работа. Дори когато аз не съм тук, за да ви наблюдавам, знаете. Неговото око е върху вас. Засега достатъчно, но за другия път…
	Тя се обърна и тръгна.
	Зърно пясък, забравено по невнимание в една цепнатина? Укоряваха я. Но за това ли си мечтаеше, докато се приготвяше?
	Без да промълви дума, последва сестра Жозефин в трапезарията и почака права при мястото си. Другите молителки бяха вече там, навярно изпълнили възложените им работи. Никой не й проговори, не я погледна.
	Казаха молитвата, после седнаха и една послушница донесе на дълъг емайлиран поднос седем солени риби селда.
	Сестра Жозефин взе най-голямата, после всяка молителка получи по една на голяма глинена чиния заедно с къс хляб от същата големина, както на закуска. Люси погледна своята риба, сурова и мазна, и веднага се отврати. Бе гладна, но при тази гледка започна да й се повдига. Не бе свикнала на подобна храна и въпреки че се бе подготвила за просто и обикновено съществуване, това никак не приличаше на предвижданията й. Погледна косо и забеляза, че другите започнаха да ядат. Бавно, с погнуса взе ножа и вилицата. Селдата бе гранива и отвратителна. Самият вид на месото, напоено с белезникава течност, я отврати. Въпреки това се насили да я изяде. Щом другите можеха, тя също бе способна на това.
	Сестра Жозефин долови погледа на Люси и нарушавайки мълчанието, каза ободрително:
	— Това е много вкусна риба. Когато старата сестра Адриан чувства чернодробна криза, винаги иска солена селда.
	Никакъв шум, само лек шепот на одобрение се разнесе между молителките, които дебнеха най-слабото движение на своята наставница. Тогава всяка от тях, както се стори на Люси, направи усилие да се понрави на сестра Жозефин, така че във всяка чиния остана само скелетът на рибата.
	За миг чиниите бяха лъснати и отнесени на единия край на масата, където всяка получи по къс пудинг. Въпреки чистенето чиниите бяха запазили дъха на селда и при яденето на пудинга Люси едва издържа.
	Когато свършиха, бе забранено да се иска нещо допълнително, лъснаха чиниите отново. И последната трошица хляб бе погълната. След кратко мълчание сестра Жозефин хвърли поглед наоколо, станаха и отново казаха молитвата.
	Обедът приключи.
	Начело с наставницата се отправиха към църквицата и на висок глас прочетоха една глава от „Подражанието на Христа“. После пак в редица отидоха в градината, не в парка, а в един малък двор, който бе определен за тях. Настъпи кратко мълчание. Сестра Жозефин вдигна пръст и завесата на мълчанието се продра: заговориха едновременно шест гласа, избухвайки след принудително мълчание в течение на дълги часове. „Благодарим на Бога!“ — това бе викът, който се изтръгна от тях като ура.
	Времето за развлечения настъпи.
	Люси потръпна при този сврачешки шум. Сестрата й отправи успокоителна усмивка.
	— Позволено е — каза тя след миг. — Сега ще се запознаете.
	Тя се обърна към другите и те мигом прекратиха бъбренето си, за да отправят погледи към Люси.
	— Маргарит, Емили, Терез — изрече наставницата ясно имената на трите най-близки до нея — бяха съвсем млади, средни на ръст.
	На Люси й се стори, че много си приличат с черните си коси и бледите лица, прояснени от благосклонна усмивка.
	— Те са гордостта на едно брюкселско семейство — представи ги сестрата. — А другите са Габриел и Вилхелмин.
	Габриел, едра и високомерна, наведе глава и промълви някаква дума за „добре дошла“, но Вилхелмин — трътлесто момиче — остана неподвижна, с отворена уста.
	— Вилхелмин е глуха, но има добра зестра — каза весело сестра Жозефин. — Тя е фламандка от Щейнах. Дойде от имението на баща си, където имали много крави и сметана — тя направи знак с глава. — Много сметана и това си личи.
	— Добра реклама на таткото — каза лукаво Терез в духа на сестрата.
	При тези думи избухна смях.
	Фламандката изпъчи дебелата си гуша и също се захили.
	— Чувам, чувам — изгърмя неочаквано тя, — още не съм съвсем глуха.
	Избухна нова вълна от смях, към който се присъедини и сестра Жозефин. Тогава цялата група заобиколи Люси, като се смееше, бъбреше и я заглушаваше с лекия си и неразбираем брътвеж. Над всички отново се издигна гласът на сестра Жозефин. Разказваше оживено за някакво приключение, а погледите на всички се отправиха към Люси. Думата „митница“ често се повтаряше и изведнъж Люси долови: сестра Жозефин се хвалеше със своя успех на митницата. Случката с този нещастен разнебитен куфар, който бе минал границата, без да заплати мито, бе развълнувал цялата обител и предизвика необяснима признателност.
	— Много любезно — възкликна Емили, — наистина това е много любезно от страна на бащата на сестра Клара.
	След това настъпи мълчание. И изведнъж Вилхелмин нададе странен вик и разтърси глава като юница:
	— Искам да тичам. Ах, какво желание имам да тичам.
	Завъртя се и се спусна по пътеката към градинската беседка с разперени ръце.
	— Дръжте я — извика весело сестра Жозефин, — дръжте я да я водим на пазара.
	Забавляваха се като малки и невинни момичета. Терез, Емили и Маргарит, последвани от ленивата Габриел се спуснаха подир едрата фламандка; наставницата не изпускаше от очи техните весели игри.
	— Те са като децата — заговори Жозефин на Люси, но сякаш се препъна от мрачния й израз и замълча.
	— Не бива тук човек да е мълчалив — и посочи с пръст гънките по челото на Люси, после добави: — Трябва да се заличи това. Добрата монахиня е весела. Не забравяйте: ние тук сме малките чеда на Исус.
	— Мъчно е да се смее човек насила — каза Люси.
	Бе дошла в манастира да се моли, а не да се смее.
	— Особено, особено да се смее за нищо…
	— Не, не — сопна се сестра Жозефин, — не бива да се отпускате, трябва да преодолеете себе си — и вдигна ръце с насмешливия израз на прекалената набожност. — Не е това, което създава добрата богомолка.
	Люси не отговори.
	Сестрата я наблюдаваше с любопитство. Посочи тичащите монахини в градината.
	— След време ще заприличате на тях. Тогава по-лесно ще разговаряте. А сега ще ви дам една скъпа вещ — усмихната, тя бръкна в джоба на дрехата си. — Ето ключа на Рая.
	Това наистина бе ключ, окачен на малък кожен ремък, на който бяха издълбани думите „място на молителките“.
	— Всички молителки притежават по един ключ, защото всички врати са заключени — обясни Жозефин. — Занапред, щом свършите работа, ще можете сама да си отваряте. Носи се в левия джоб.
	— Благодаря ви. — Люси взе ключа.
	Да се насилва за усмивка, да пази ключ в левия си джоб, да служи на Бога, като събира зрънцето пясък в цепнатината на пода на тоалетната, за това не бе мислила. Когато се покори на Бога, забрави дребнавостите на живота и ги изостави пред величието му.
	Щеше ли по-късно да разбере?
	Камбаната звънна, свободното време свърши. При първия звън веселите гласове мигновено замълчаха, наредиха се в редица и влязоха в помещението, за да продължат с духовно четиво.
	Следобедът протече бавно. Трябваше да сядат и да стават, да влизат в църквата и да излизат, да коленичат за молитва, да се изправят, да се отдават на размисъл. В продължение на дълги и тихи часове тези деяния се повтаряха като обреди. Люси ревностно се зае да следва тази обредност. От времето на своето обръщане към вярата обичаше тези дълги часове на самота, през време на които у нея се разпалваше тайнственото чувство на общение с Бога. Заради Божията любов трябваше да постигне това.
	По време на благослова трептенето на свещите върху олтара отправяше към нея огнени езици. Сред тази светлина, затворен в позлатения потир, се таеше изворът на цялото й упование, нейната утеха и едно видение — така ослепително, че тя не можеше да го понесе. Исус бе разпнат за нея. С наведена глава потърси смирение.
	И излезе от църквата, помирена със себе си.
	Изяде безропотно вечерята си от ечемична каша без захар. Никоя жертва не можеше да бъде достатъчно голяма.
	— Трябва да ви предупредя — пошушна й сестра Жозефин, когато се качваха по стълбището след вечерната молитва, — при посещението в църквата вашата наметка за глава не бе сгъната както трябва в картонената кутия.
	Обеща за другия ден по-добре да сгъне наметката.
	В осем и половина бе сама в килията си. От гърдите й се изтръгна дълга въздишка, издаваща облекчение и трепет. Съзнанието, че е прекарала успешно този ден, че е понесла толкова странности и скръб, предизвика у нея върховна наслада. Всичко бе ново за нея и много лично, а денят изглеждаше безкраен. Тя познаваше трудностите и щеше да ги превъзмогне. Никога не бе претърпявала неуспех, нямаше да допусне това и сега. Ще понесе всичко.
	Валеше ситен дъжд. Влажният въздух докосна бузите й. Достатъчно да я ободри — свежо и приятно бе навън. Уморено се съблече и си легна. Върху бледото лице очите й изглеждаха големи и мрачни. Духна свещта и се изтегна.
	Тази вечер не чу славея. Долови през тънката преграда бавното и ритмично дишане на Вилхелмин.


>>	VII

	„Докато Свети Бенедикт се молеше в своята килия, четеше Емили с тихия си глас, яви му се сатаната в ужасен вид и подигравателно му каза, че обикаля да види чедата си. Светецът, обезпокоен от тези думи, изпрати един ангел, за да извести на братята си да бъдат нащрек. Но ангелът още не бе пристигнал, когато поради мощта на демона стената, която строяха, се срути и уби един от послушниците. Иноците бяха отчаяни не само поради разрухата на тяхното дело, но също и поради смъртта на техния брат. Най-бързият притича, за да извести новината на Свети Бенедикт, който ги помоли да отнесат младия инок в килията, но той бе така разкъсан, че трябваше да съберат останките в чувал. Донесоха го при Свети Бенедикт, който положи късовете върху постилката за молитва. После, като ги отпусна, заключи и помоли Бог да не позволява да побеждава неговият враг. Тогава ужасен гръм разкъса въздуха, частите от тялото се събраха и послушникът се вдигна здрав и читав…“
	Равният глас на Емили се носеше в общата стая за духовно четиво. Между послушниците бе седнала на последния стол Люси. Да, тя бе завършила времето на своето „молителство“, бе заменила дрехата си с монашеската одежда и бялата наметка за глава, като бе допусната в помещенията за послушниците. Посвещаването й бе важна промяна в живота. Макар времето до този ден да бе изпълнено с трудности. Сега гордо носеше наметката за глава, познаваше дисциплината и книгата на светото правило.
	„Ангелите, продължаваше спокойният глас на Емили, водеха Бенедикт по неговия път; ангели отиваха насреща му, ангели пазители на нещастните измамени люде. С безгранична радост те молеха светеца да изгони духовете на тъмата…“
	При слабото познаване на френски Люси още повече се вживяваше в чудесата на добрия Свети Бенедикт, вярваше в чудесата му подобно на чудесата с хлябовете и рибите, и ходенето по водата на Исус. Както при молителството, така и тук имаше обичаи, които тя постепенно разгадаваше. След такова четене имаше изповед на греховете; а в петъка правеха публичното коленопреклонно изповядване на извършените през седмицата грехове. Не изпитваше страх, а детски срам, който преобръщаше благородството на нейната вяра.
	„Личността на Свети Бенедикт блестеше в небесна светлина. Като видяха това, селяните се събраха около него, за да изслушат…“ — в този миг звънна камбаната. При нейния повелителен звън Емили спря четенето сред изречението, сякаш ударена от гръм. Това бе сляпо подчинение на правилото. Майка Мари-Емануел се вдигна от стола и наведе глава. Кротката Емили бе спечелила нейното благоволение.
	При раздвижването на наставницата всички наоколо станаха и коленичиха пред статуята на Светото сърце, поставено върху боядисана поставка край аналоя.
	Veni Creator spiritus* — изрекоха те в един глас.
	[* Ела, дух — създател. — Б.пр.]
P>
	Veni Creator spiritus
	Mentess tuoram visita:
	imple superna gratia
	quoe tu creasti pectora.*
	[* Ела, дух — създател,
	ела при своите чеда:
	изпълни с небесна благодат
	сърцата на своите създания. — Б.пр.]
P$
	След „амин“ настъпи кратко мълчание, подир което наставницата стана, последвана от своите послушници една след друга по възраст. Влязоха в съседната стая. Там бе приготвено всичко — внушителен стол в средата и около него по-малки столчета като спътници около планета.
	Майка Мари-Емануел седна тържествено. Послушничките зад столчетата чакаха знак и те да седнат. За миг хвърли поглед към лицата им, после изразителните й очи дадоха позволението да се настанят. Настъпи лек шум — и отново тишина. Вниманието на всички бе насочено към Люси, която наблюдаваше наставницата, сякаш я проучваше. Люси обичаше майка Мари-Емануел. Неин дълг бе да я обича и почита, откакто бе постъпила в Божия дом. Въпреки това изпитваше смътно предубеждение в искреността на своите чувства, а това, съзнаваше тя, бе недопустимо. Всички до една в Божия дом бяха сестри в обятията на Исус. Свързваше ги общата обич под общия покрив и от цялото си сърце желаеше да се отдаде на тази обич. Защо тогава между нея и майка Мари-Емануел не съществуваше взаимна симпатия? По време на молителството сестра Жозефин й бе отправила упреци, без да я засегне, а майка Мари-Емануел правеше всичко тържествено, но без усмивка. Избелелите й очи стигаха до нея студени, речта й отблъскваше. Начинът, по който председателстваше това съдилище, издаваше извънредната й строгост. Познаваше дълга си и го изпълняваше безпощадно и ако бе необходимо да убие змия, би й смазала главата и би я направила на прах.
	С изящното движение на хубавите си ръце, които Люси познаваше вече добре, тя вдигна бележника пред себе си и посочи първата послушница, което означаваше начало на изповедта.
	— Почвайте — каза сухо наставницата.
	И първата послушница падна на колене. Така живо, че подът изпращя под ударите на коленете й.
	— В името на светото послушание правя изповед за всички мои грешки срещу правилото и особено — въздъхна бързо послушницата, — че съгреших — при шиене счупих една игла.
	Наставницата говореше със затворени очи.
	— Ще кажете трижди „Отче наш“ — каза й невъзмутимо, — в бъдеще внимавайте с иглите. Те струват много скъпо на общежитието.
	Първата послушница наведе покорно глава и започна да шепне молитвата. Втората послушница, млада италианка на име Асунта, падна на колене пред наставницата и занарежда припряно:
	— В името на своето послушание изповядвам всички грехове, които съм извършила срещу правилото и особено като изневерих на монашеската скромност, вървейки бързо по коридорите.
	Настъпи мъчително мълчание. Майка Мари-Емануел притвори проницателните си очи.
	— Имате ли нещо друго да добавите?
	— Не, майко — отвърна зачервена Асунта. — Не, мисля…
	— Опитайте, моля, да си спомните — прекъсна я по средата.
	— Не… не мога да си спомня — засече Асунта и червенина плъзна по лицето й.
	Майка Мари-Емануел вдигна очи към небето. Мълчанието стана по-мъчително.
	— Във вашия шкаф, който вчера прегледах — каза й още по-ледено, — открих две ваши кърпички, сгънати под салфетката. Това, както знаете, е забранено от правилото. Винаги ви е казвано да оставяте отгоре по-дребните неща. Кърпичките трябва да бъдат над салфетката, не салфетката върху кърпичките — замълча и подзе хапливо: — За наказание ще кажете трижди „Аве Мария“ с кръстосани ръце по време на обеда.
	Въпреки волята си Люси усети неудържимо възмущение. Тя вече бе обърнала внимание на Асунта — мъничка, безлична жена, набожна и нежна, чиято чувствителност бе създадена да трепери и пред най-малкия укор. Бе несправедливо и проява на дребнава жестокост да се налага наказание на такова създание. Това чувство, от което най-много се опасяваше, я заля с парещата си вълна. Да се отдава такова значение на начина на нареждане на кърпичките и да се прави такъв важен извод за мястото на една салфетка? Би ли помислила някога, че това е възможно? Сви нервно ръце; тръпки от срам я разтърсиха, защото при такива изповеди тя изпитваше срам. Изповедта продължаваше бавно и приближаваше към нея. Съседката й призна, че е оставила храна по чинията си. Другата не бе показала отношение към разказа за чудесата на Свети Бенедикт.
	Люси наведе очи, когато послушницата до нея коленичи. Маргарет бе разляла вода по пода на тоалетната. Проповедта към нея бе по-дълга и по-назидателна. Били изразходвани миналата година двайсет франка за боядисване на пода, а водата разваляла боята.
	Всяка имаше какво да изповяда, но правилото забраняваше да издават другите; най-умното бе да обвиняваш себе си. Въпреки това признатите грешки, преумножени и преувеличени, не тежаха — всичко бе толкова незначително, като детска игра. Люси прошепна отчаяно една молитва, за да обуздае упорството на душата си и се подчини търпеливо на Божията воля. Идеше нейният ред. От дясната й страна Вилхелмин неудържимо се вълнуваше. От глупавото й лице дъхаше безпокойство. Челюстта й бе отпусната, а очите й вперени в майка Мари-Емануел. Коленичила, едва можа да промълви:
	— В името на светото послушание изповядвам всичките си прегрешения, извършени от мене против светото правило, особено… — заекна, заплете се, тежката й гръд се надигна; бързо изрече: — Тази сутрин… счупих гърнето си…
	Всички притихнаха.
	— Защо не ме предупредихте за това? — запита я наставницата.
	Срещу нея послушницата трепкаше с клепачи.
	— Вие знаете, че всичко счупено трябва да бъде свалено и поставено на масичката за съдове в трапезарията.
	Вилхелмин не можа да се владее повече, започна да стене истерично, като вдишваше парещия въздух между ужасните си хълцания.
	Майка Мари-Емануел я гледаше невъзмутимо.
	— Станете! Вземете си стола и седнете в къта, с гръб към мен, да не ви виждам.
	Задъхана, послушницата завлече столчето си на края на стаята и седна като наказано дете.
	Мари-Емануел продължи своя разпит, щом утихна истеричният гърч в ъгъла.
	Бе дошъл редът на Люси. Какво можеше да изповяда пред майка Мари-Емануел? И промълви неясни признания за грехове в очакване на наказанието си.
	— Няма ли нещо друго?
	Трепна.
	— Не беше ли ваша длъжност тази седмица да се занимавате с легените?
	— Да, майко.
	Това бе нейна грижа и тя я изпълни съвестно. Легените блестяха.
	— Днес намерих две парчета сапун от калъпа на дъното на сапунерката. Във вашата служебна книга ще видите, че коричките сапун се поставят в муселин, докато бъдат напълно употребени. Вие не сте сторили това.
	Люси уплашено я погледна. Дали скритата враждебност не се таеше зад избелелите очи. Прогони коварната мисъл с усилие. И отговори:
	— Не, майко.
	— Вие разбирате, че седмичната работа трябва да бъде вършена съвършено.
	Люси усети желание да има в момента късче сапун, за да й го върне. Овладя се.
	— Да, майко — изрече с наведена глава и получи своето наказание.
	След като каза определените й три пъти „Отче наш“, Люси се изправи. Беше последна от насядалите в кръг. Въздъхна с облекчение: изповедта свърши. Да, свърши… свърши — до идния петък.


>>	VIII

	В манастирската градина прасковите бяха оронили вече цвят и тревата беше като обляна с пяна. Листата на богородичното цвете се бяха разтворили, а пълзящата глициния украсяваше беседките със своите сини китки. Червеният бук зад църквата стана още по-тъмен. Листата му плаваха в лекия въздух, галени от светлината на започващото лято.
	Сладката нега на пролетта обаче оставаше за Люси нещо далечно, далечно като сън. Свежият въздух дори не стигаше до нея, когато беше погълната от своите мисли, шиейки в работилницата на послушниците. С промяната на сезона и тя явно се беше променила. Каква бе тази промяна, тя сама не знаеше, защото както в отделението на молителките, така и тук нямаше ни едно огледало. Канонът забраняваше съзерцаването на тялото. Затворено в монашеско одеяние, тялото й беше станало невидимо. Но сега тя беше по-слаба, много по-слаба, с кокалести рамене. Лицето й изглеждаше съвсем дребно, стегнато в бялата шапчица на монахиня. Очите й бяха хлътнали по-дълбоко и нежните й ръце правеха особено нервни движения.
	Тя естествено съзнаваше, че е отслабнала, но не съжаляваше. Може би този начин на живот, колкото и здравословен и подходящ да беше, бе намалил теглото й. Не беше свикнала с храната, така несвойствена за нея, че тя я поглъщаше само с усилие на волята, и може би тялото й не я усвояваше напълно. Но тя не знаеше дали това е причината за нейното състояние, пък и изобщо малко я интересуваше. Подобно на мазолите, които се бяха явили по коленете й, това се беше получило постепенно и представляваше за нея нещо второстепенно. Тя не желаеше да му обръща внимание, отказваше да мисли за здравето си и не признаваше последиците от своята слабост. Веднъж или два пъти й бе дошла наум леката забележка на Едуард, но тя я прогони решително. Щеше да понесе този живот въпреки неговата тържествена проповед. Тази нова и странна нервност, внезапното сърцебиене, когато я разпитваха грубо, замайването, което я докарваше до състояние на особено вцепенение — всичко това тя просто не забелязваше.
	Друго нещо я занимаваше. Когато я питаха как се чувства, тя отвръщаше, че се чувства добре, много добре, и самата твърдост на отговора й вдъхваше несъзнателна гордост. Но не само гордостта я тласкаше, ала и волята, мисълта, насочени към по-важни въпроси от дребните грижи за храненето и здравето. Това душевно състояние на задълбочен размисъл я измъчваше вече седмици наред.
	Тя не успяваше да се освободи от своята вътрешна борба и вечен конфликт. Беше търсила покой, бе се борила с настървение и въпреки това сега страдаше от особен страх. Тя се беше отказала от представата си за светите жени, които се движат като Богородици с нежни лица и гърди, с чисти ръце и говорят с кротка нежност. Защо бе мислила така за монашеския живот? Това бяха жени. Какво бе казал веднъж преди много, много време Джо: „Ние сме човешки същества, нали“. Да, тук имаше човешки същества, но колко посредствена беше тяхната човечност, колко странна бе тя при този уединен живот, така далеч от онова, за което тя бе мечтала. Самата странност на живота събуждаше понякога у нея внезапно и мъчително изумление. Защо се намираше тя тук, облечена в това странно одеяние, между чужденки, като се мъчеше да подражава на техния език, на тяхното бъбрене, на тяхната детинска наивност? Заради Божията любов. Именно Бог я бе довел тук и тя трябваше да остане. Ето отговорът, чрез който горещо се стараеше да разсее омразната несигурност.
	Въпреки това не можеше да се освободи от своя ужас. И именно майка Мари-Емануел, нейната добра наставница, изпъкваше пред нея като олицетворение на този ужас.
	От известно време поради странното противоборство на нерви й се струваше, че между нея и наставницата се е разразила страшна антипатия, почти омраза. Тя потрепери. Не, това не можеше да бъде, в този дом, където Божията обич трябваше да пропие всички обитатели. Обаче как иначе да си обясни това вечно преследване? А то бе точно преследване.
	Шиейки, тя си припомняше безспир преживяното през последните седмици, като за сетен път се опираше на горчивите си спомени, самоизтезаваше се със собствените си мисли, извикваше болезнените унижения, които произтичаха от такива нищожни неща, че я раздираха и умъртвяваха чрез самата си нищожност. Ето и тази седмица: редовният преглед на шкафа й, две кърпички, сгънати недостатъчно грижливо. Преглед на килията: една едва видима гънка на покривката, капка вода на пода. „Това прояжда подовата мазилка“, бяха й подхвърлили бясно.
	За грешки от този род трябваше да стои неподвижна като хлапе и да понася укорите на майка Мари-Емануел. При самото име устните й се обтягаха и иглата й започваше да боде по-бързо. Още първата вечер на гарата, приближавайки се усмихната, тя несъзнателно бе почувствала студенината на наставницата, но сега тази студенина сякаш се превръщаше в жива ненавист. А тя самата с каква дързост би могла да отговори на това чувство? Но не биваше, трябваше да се прикрива, да задуши всичко в себе си, да го унищожи. Въпреки това преследването беше несправедливо. Защо бе необходимо радостта и очарованието на молитвата да бъдат пронизани от ударите на камата на вечните укори? При тази мисъл челото й се смръщваше.
	Дали не си въобразяваше? Не, не можеше да бъде. Тя изпитваше вечно предчувствие за някаква беда. Усещаше се изключена и отстранена. Беше убедена, че майка Мари-Емануел я мрази.
	Дори когато шиеше с наведена глава, сякаш чувстваше тези бледни очи, студено приковани към другия край на стаята, и мигновено някакво безпокойство я прониза цялата, защото наставницата я наблюдаваше спокойно и като че ли четеше мислите й.
	Тя побърза да сведе поглед над работата си, отчаяна от своя страх. От какво имаше толкова да се страхува? Тя не се страхуваше от никого, освен от Бога. Никога не беше й липсвала смелост да държи главата си високо изправена и несъзнателно стойката й стана още по-твърда.
	Около нея другите послушнички, десетина на брой, шиеха мълчаливо, без да подозират смущението на Люси. Изведнъж почувства някаква слабост, ръката й се отпусна изтръпнала: изнурена, тя изостави работата си — обрамчването на една олтарна покривка. Беше вече почти завършена, Люси я остави на коленете си и престана да шие. Мълчанието продължи, после бе нарушено от гласа на майка Мари-Емануел:
	— Готова ли е покривката?
	— Да, майко — отговори Люси, без да погледне наставницата. Защо я избягваше?
	Дали поради смирение?
	Сестрата се вдигна и дойде да разгледа отблизо работата й.
	— Тц! Тц! — Като цъкаше със зъби, тя взе покривката. Дали Люси си въобразяваше, или пък наистина това издаваше презрение? После прокънтяха думите: — Колко мръсно сте работили!
	За Люси думата „мръсно“ криеше нещо чудовищно: мръсно! Тя потрепери от буйното желание да отговори. Да бъде обвинявана по този начин! Бяха й дали покривката вече омърсена, наставницата знаеше това, както знаеше също, че ръцете на Люси бяха съвършено чисти.
	— Не виждате ли? — настояваше сестрата. — Изцапали сте покривката.
	Тя се готвеше да отговори: „Да, майко“, но нещо се пречупи в нея, цялото й буйно негодувание се надигна на устните й. Предизвикателно вдигна очи.
	— Не виждате ли? — повтори майката бавно и отчетливо.
	— Покривката беше изцапана, когато ми я дадоха.
	Какво страшно нарушение на обителския канон! При този ужасен отговор другите послушнички ахнаха изумено. Само сестрата остана безчувствена. Бледите й устни придобиха неясен и загадъчен израз. Тя сякаш не чу отговора, но като сгъваше покривката, каза тежко:
	— Достатъчно; преди обяда ще целунете нозете и през време на ядене ще останете на колене с кръстосани ръце.
	След това тя се обърна и отиде на мястото си. Люси остана като закована. Слабото й лице беше восъчно бледно. Обзета от обичайния си световъртеж, тя се почувства загубена в мъгла.
	Защо беше нужно да се подчинява на тази… тази тирания? Въпросът изгаряше мозъка й. В това нямаше нито разум, нито справедливост. Бог не желае такъв свят — толкова дребнав и така детински. Нима тя трябваше да забие чело в пепелта и да се влачи? Трябваше ли да се отрече от всичко съществуващо, да прогони духа си, за да постигне онова съвършенство, което непрестанно й набиваха в главата? На човешката душа беше нужна сила, а не това бледо и безкръвно бездействие, което изискваха от нея.
	Тя разтреперано прекъсна като с нож хода на мислите си, когато удари камбаната за обяд — тази камбана, която явно вече господстваше над нейния живот. Стана заедно с другите, с неподвижно лице, подобно на маска, и ги последва, когато те, наредени като деца, се отправиха след наставницата към трапезарията. Да, тя вече беше част от едно течение и се движеше бавно, но винаги с това течение и винаги наблюдавана.
	Прочетоха молитва, после седнаха от едната страна на дългата тясна маса, с очи, втренчени в майка Мари-Емануел, в спокойното й лице. Прикриваше вътрешния си смут чрез страшно напрежение на измъчените си нерви. Никога, дори ако беше нужно върховно усилие на волята, тя нямаше да се издаде какво мъчение представляваше за нея това наказание.
	Тогава наставницата направи лек знак и Люси пристъпи бавно, за да поднесе тези непоносими извинения… на майка Мари-Емануел или на Бога?
	Навярно бе загубила всякакво чувство за хумор, иначе би се засмяла. Да, не би могла да се въздържи да не се разсмее, като се види коленичила да целува обувките на тези двайсет жени: да коленичи, да навежда глава, да се вдига, да пристъпва една стъпка, да се навежда и да целува обувките. Като малка тя често беше играла на тази детска игра и бе пяла песничката: „На колене целувай земята, целувай земята. На колене, хубавице, целувай земята“.
	Да, трябва човек да бъде като малко дете, както беше казала веднъж сестра Жозефина; „играчка на малкия Исус“. Защо не? Но какви обувки? Големи и малки, нови или пробити, някои с правилна горница от черно платно и със сини ластици отстрани, други поправяни и шити от сестрата обущарка, някои пък подути от смешната гърбица на мазол, трети вмирисани на пот, но всички, всички притиснати един до друг целомъдрено, покрити с края на една черна одежда и готови да получат целувката на Люси. Ако би могъл да я види в този миг Франк, който бе целувал с любов тези устни, или Питър, па дори Едуард, който сега може би играеше голф или пък вкусваше някое ядене с думите „Великолепно!“, какво биха си помислили за нея? Биха се смели, така смешно бе да я видят как се влачи на колене, жена на средна възраст да пълзи по земята, да се завира с глава под масата и да се удря о нея, за да целува нозете на тези чужденки! Може би сам Исус би се смял на това мъчение, което й бе наложено. Той бе умрял заради нея, а така, по думите на майка Мари-Емануел, тя трябваше да се унижи заради Него.
	Най-сетне свърши. Залитайки, тя отиде в средата на стаята и обърната с гръб към масата, коленичи и протегна ръце, както й бяха казали, „на кръст“ с изправено и изпънато тяло, с отметната назад глава. В това телесно и душевно състояние тя трябваше да се вдълбочи във вътрешна молитва. Но можеше ли да се моли? Облъхна я душният мирис и шум на обяда, разнасянето на съдини, лекият звънтеж на вилиците по чиниите, скърцането на стола на наставницата, шумоленето на роклята на сестрата послушница. През цялото време на колене с разперени ръце. Тя потреперваше при спомена за това нелепо мъчение, което я докарваше до отчаяние и я убиваше. А те мислеха, че се моли!
	Почувства слабост и умора, но не желаеше да се издаде. Щеше да покаже на тази майка Мари-Емануел, на всички как умее да понася страданието. Не беше ли страдала в света? Именно за това бе дошла в тази обител. Но къде беше сега одеждата на покоя, с която се надяваше да обгърне своя измъчен дух? Това ли бе? Тази поза с протегнатите напред кръстосани ръце, с впитите в гърба й дебнещи очи на сестрата?
	Ръцете й започнаха да тежат като олово; постепенно това усещане ги завладя изцяло, понечваха да се отпуснат, дърпаха я мъчително откъм гърдите. Страданието стана непоносимо, тя изпитваше огромно желание да свали ръце, а тежките удари на сърцето й говореха за силно изтощение… Трябваше да отпусне тези оловни ръце, които приличаха на мъртви. Но тя не желаеше да отстъпи. Не покорство, а отчаяната гордост сега я държеше неподвижна.
	Обедът най-сетне свърши. Настана местене на пейки, леко шептене на послушнички, които ставаха от местата си, мълвенето на молитвата, после бавното пристъпване към вратата.
	— Достатъчно.
	Наставницата се бе изправила до Люси, като спокойно й даваше да разбере, че сега може да стане, за да обядва. За миг Люси остана в същото положение, после ръцете й се отпуснаха и тя мълчаливо се изправи. Докато майка Мари-Емануел излизаше от стаята, тя отиде да седне на мястото си. Облекчението бе прелестно, но чувстваше болка и изтръпналите й пръсти едва държаха ножа и вилицата. Сестрата послушница — дребно гърбаво същество с червеникав, повехнал цвят на лицето — й донесе яденето, като й хвърли състрадателен поглед. Люси изпита силно желание да заговори на тази скромна селянка, в която откриваше частица човещина, да чуе дума на състрадание. Но това бе невъзможно: канонът повеляваше да се пази мълчание.
	Тя яде, без да промълви дума, като се отпусна в своето усамотение. Поднесоха й месо, един изключителен дар за общежитието, но, уви, не за нея. Беше къс конско месо, опечен само на повърхността, така че още се виждаше възморава червенина. Като го разряза на много малки късчета с разтрепераните си пръсти и полуизвърна настрана очи, тя се помъчи да го изяде. Отгоре на всичко и това усилие, вечната борба, верига, която се протака безкрайно и която тя трябва да тегли. Когато не я наблюдаваха, тя изглеждаше унесена, присвитите й очи издаваха смущение, а малката й обтегната снага изразяваше някакво презрение.
	Щом свърши с яденето, тя погледна през прозореца и видя, че вали дъжд, който бе достатъчен, за да прогони послушничките от градината. Тя стана и примирено отиде в общата зала, където при лошо време се събираха за почивка. У нея бушуваше все същата вътрешна борба, когато влезе в шумната стая.
	При появата й никой не й обърна внимание. Канонът забраняваше дори да се намеква чрез някой закъснял поздрав за наложено наказание. Тя знаеше какво трябва да прави. Беше длъжна да разговаря, да се усмихва и да се смее заедно с другите, сякаш останала без спомен от своето унижение, да показва ясно, че не таи нито следа от омраза. Когато седна при един прозорец, където Тереза, Вилхелмин и Маргарит приказваха и се смееха, тя почувства, че върху нея се спря изпитателното око на наставницата. Днес обаче тя извърна глава: не я беше грижа за това.
	Навън дъждът тропаше настойчиво, сестрите послушнички продължаваха въпреки това да работят в градината, с повдигнати поли, с вирнати сини задници. Нито дългът, нито канонът ги смущаваха.
	Изведнъж един глас в ухото й я накара да трепне:
	— Ето нещо, с което да занимавате пръстите си.
	Беше приятният глас на нейната съседка, която постави на коленете й картонена кутия с конци. Всяка от тях имаше по някое дребно занимание за тези дъждовни дни: да обръща стари яки, за да се използват отново, да навива и подрязва остатъци от платове за работилницата, да плете въжета за монашеско самонаказание, изобщо различни работи, които предписваше канонът. Тогава Люси се усмихна леко в отговор на своята съседка и започна да нарежда остатъците от конци в кутията. Тя ги размотаваше, развързваше ги, изтегляше ги и ги навиваше на малки спретнати кълбенца.
	Това беше работа сега.
	Около нея се водеха разговори, разменяха се думи като топки.
	— Трябва да се поднесат благопожелания в стихове за годишнината на майката наставница.
	— Разбира се.
	— Вие, Тереза, ще напишете стиховете.
	— Разбира се, за майката наставница, прието.
	Настана мълчание. Дали беше плод на раздразненото й въображение, или наистина тези ласкателни думи се отправяха към ушите на майка Мари-Емануел с едничкото желание да й се угодничи?
	— Ах, погледнете, майко, какъв хубав оттенък! — каза една живо, като вдигна във въздуха с изящно движение къс коприна от своята кутия.
	Сестрата важно направи одобрителен знак, но без особено увлечение.
	Внезапно Маргарит посочи нещо на земята с радостен вид:
	— Ах, майко, сестра Габриела си е загубила жартиерата.
	Това беше фланелена връзка, от която в обителта правеха жартиери. Настъпи общ смях, а Габриела почервеня и прибра малката връзка.
	— Явно е, че не е вашата — каза Тереза на седналата до нея Вилхелмин. Последната избухна в звучен смях. Настана кратко мълчание. Вилхелмин продължи работата си, която се състоеше в това да разрязва вестници на удобни четвъртити късчета заради Божията любов и за употреба в „малката земя“. Сред близките й това занимание винаги бе предизвиквало откровена и наивна веселост. Като се върна отново към него, Тереза каза лукаво на другите:
	— Не я прекъсвайте, оставете я да върши работата си с нежност.
	— Тя притежава удивителна сръчност, нали?
	— Разбира се, това е едно добро качество.
	Разнесе се слаб смях.
	— Ще видите вие — отвърна Вилхелмин със силен смях. Тя отдавна се беше съвзела от своето разочарование от „изповеданието на греховете“. — Ще видите по-късно.
	И тя взе къс хартия в голямата си лапа.
	— Моля ви се не го дръжте така — каза Тереза престорено, — това е многозначително.
	Избухна нов весел смях. Даже майка Мари-Емануел, която се държеше настрана, но следеше всичко, се усмихна с крайчеца на устните. Това бе естественото, просто разбираемо и позволено добро настроение — да се смееш и да се забавляваш като малките деца. Люси обаче не се смееше. За нея това беше отвратителна простащина и цялото възмущение, което кипеше в гърдите й, изведнъж избликна. Така ли се проявяваше една човешка душа, която се мъчеше да се издигне до Спасителя?
	Отблъсната, потресена, смутена, тя винаги търсеше опората на своята вяра. Трябваше да върви напред, да постоянства; трябваше да възтържествува. Тя стисна здраво зъби.
	Остана замръзнала, с нежното си бледо лице, с вдървено и уморено тяло, безкрайно измъчена, и продължи да оправя краищата на конците със своите опипващи пръсти, които се движеха неравномерно. Сякаш това беше някакъв символ, сякаш оправяше краткия конец на своите дни.
	Дали я наблюдаваха? Тя не знаеше. Но винаги имаше странното и натрапчиво впечатление, че дебнат тайните на нейната душа. Потисната от стадното съществуване в общежитието, тя страстно жадуваше за самота. Но никога не оставаше сама, освен през нощта в килията си, когато, опъната напрегнато в леглото, се втренчваше в безформения мрак и се мъчеше да различи невидимото тяло на окаченото на стената разпятие. Едничко въображението й осветляваше през безсънните нощи този образ. Само когато луната хвърляше бегъл лъч през тясната решетка на прозореца и докосваше образа на Христа, той придобиваше осезаемост.
	Тя спеше малко, сънят й бе често прекъсван и не й носеше отмора. Вместо дюшека от времето на „молителството“, сега тя разполагаше с обикновено монашеско легло — един напълнен на буци сламеник. Майка Мари-Емануел й бе казала веднъж със своето обичайно високомерие:
	— Стават два месеца от вашето подстригване. Тази вечер ще легнете на слама, като нашия Господ в яслите.
	Това беше справедливо и редно. Щом бе добро за Спасителя, беше достатъчно добро и за нея. Не беше жертва. Но ако духът й приемаше това доблестно, то тялото й отказваше да потъне в сън върху този одър. А и неотдавна, все според канона, тя беше сменила килията си. Продължителното пребивание в една и съща килия би породило чувство на собственост. Люси още не беше свикнала с тази промяна. Тя жадуваше за сън, без да може да му се наслади.
	През безсънните часове в тъмата и мъртва тишина, несмущавана дори от цъкането на часовник, тя нервно очакваше първите проблясъци на зората, а умореният й мозък теглеше нишките на мисълта, за да изплете представата за някакво шпиониране по неин адрес. Не беше само вечно дебнещото око на майка Мари-Емануел, която знаеше всичко, но и някаква по-прикрита, по-тайна бдителност, която излизаше извън границите на послушничеството. Тихи разговори зад затворени врати: сестра Жозефина и майка Мари-Емануел бяха водили дълъг разговор с майката ръководителка на ордена. На излизане от църква ръководителката внезапно й хвърли пронизителен поглед. Дали само си въобразяваше? Трябва да беше истина — не можеше да има съмнение, че бе воден подобен разговор.
	Един ден през време на почивката майката ръководителка се бе приближила до нея с думите:
	— Общежитието забелязва, че вие отслабвате. Болна ли сте?
	Тя веднага заяви, че не е болна.
	— Нужно е човек да бъде здрав, за да може да изпълнява канона. Не може да се прави изключение. Недоброто здраве и твърде гордото сърце не могат да създадат добра монахиня.
	Беше ли тя горда по сърце? Тя, която коленопреклонно и позорно се изповядваше за неизвършени грехове. Тя не отговори.
	— Казаха ми, че вие сте наистина облагодетелствана относно молитвата. Господ сигурно ще ви дари с благодатта си, за да продължите нашия монашески живот.
	Да продължи този живот! Ето тези думи бе запомнила Люси, те непрестанно се въртяха в ума й, изникваха внезапно пред нея, особено нощем, с пламтяща сила. Заедно с мъчителната неизвестност те съдържаха заплашителната мисъл за нейния неуспех: тя, която никога не беше претърпявала поражение, не можеше да не успее и сега в това жизнено, върховно начинание. Сегашното й положение представляваше наистина само подготовка и изпитание, но тя никога не го беше чувствала така, а от първия ден бе съзирала в обителта постоянно и окончателно пристанище и убежище.
	Колкото и да беше странно обаче, макар да намираше този живот необикновен, твърде строг и непонятен, тя дълбоко желаеше, със страстната сила на своята природа, да продължава да живее така. В мигове на проблясък си спомняше с каква огромна самоувереност беше влязла в обителта. Дали не беше просто лесно да загуби смелостта и вярата си? Бог в обичта си към нея я беше довел тук; това беше скалата, към която трябваше да се прилепи.
	Въпреки своите съмнения и вътрешни борби, както и ужасното изкупление, което й налагаха, тя беше решила да упорства до края, каквито и трудности да й се изпречат. Това беше нещо парадоксално, но съответстваше напълно на нейната природа.
	Сега обаче, подобно на някаква сянка, легнала над всичко друго, се пораждаше това опасение, че може да претърпи неуспех, от което трябваше непрестанно да се пази. Може би от това произтичаше и чувството, че е наблюдавана от всички. Именно тя самата дебнеше себе си непрестанно.
	Един постоянен страх пред неизвестността опъваше прекалено напрегнатите й нерви. Той кънтеше в ушите й и се сливаше с песента на мълчанието. Тя несъзнателно живееше в тревожно безпокойство, изпитото й лице слухтеше, чертите й бяха изопнати в отчаяно очакване. Тънка мрежа от бръчици се очерта в ъглите на тъмните й очи, несдържано неволно движение често раздвижваше бузата й. Понякога, когато вървеше, тя изпитваше странното впечатление, че стъпва по надути с въздух възглавници, а лекият й и почти пластичен ход свършваше със зашеметяване. Но въпреки всичко продължаваше да живее така, с усилие на волята, поддържана във всички изпитания от своята гореща обич.
	Тя вършеше това за Исуса, за своя любим Господ Исус, който за нея бе измъчван, увенчан с трънен венец и разпънат, за да свърши в страдания. Защо, ако той е страдал така за нея, тя би се отказала да страда също толкова заради него? Всичко бе за Исуса, всичко поради обичта към него — това беше вечното стремление на нейната душа. Затворена в своята килия през дългите часове на мрака, тя се топеше в тази обич. Чувстваше я като някакъв огнен език, който гореше в гърдите й. Ясно виждаше в тъмната нощ светото Христово сърце, заобиколено от игриви пламъци, които сякаш й отговаряха, изразяваха обичта си към нея и очакваха нейното поклонение. При това видение тя изпитваше желание да скочи от сламеника и да коленичи, за да предложи тялото си и душата си на Исус. Но възпирана от предписанието на канона, жадно очакваше с широко отворени очи първия удар на утринната камбана да й позволи да се вдигне и да отиде при него. Да бъде благословен Бог. „Винаги.“
	Тогава, все още в мрака, тя бързо се вдигаше, нервно обличаше изтощеното си тяло и тичаше в църква, където се кланяше пред Бога, за да изрази своето смирение.
	Там, в полумрака на олтара, тя продължаваше да съзира около дарохранителницата тънките огнени езици, от които светлината на свещите избледняваше. Така Светият Дух бе слязъл над апостолите, тя знаеше това, така беше блестяла светлина от кладата на мнозина мъченици, гърчили се в подобни пламъци, от които всеки един беше мъчителен символ, разпалващ жарко нейното чувство, докато я издигнеше до истински екстаз.
	Нощем често я спохождаше един ужасен сън. Тя сънуваше, че над монашеския орден се издигат пламъци и обителта гори като някакво жертвоприношение пред Бога. Тогава се събуждаше, обляна в ледена пот. Това бе, разбира се, само един кошмар, безумна игра на нейното въображение, без всякаква връзка с обичта й към Христа.
	— Да бъде възхвален Бог!
	— Винаги!
	Колко пъти бе отвръщала с този пламенен отговор! Наистина, молеше се само от няколко месеца, но за нея тези месеци бяха безкрайно дълги и всеки един представляваше обширна пустиня от време. Сега прасковите бяха вече узрели, висяха едри и великолепни в хубавата градина, изпълнени със сок, излъчваха силно благоухание под лъчите на топлото слънце.
	Приятно беше да им се възхити човек за миг през време на почивката — на тези плодове, дар от благия Бог; да наблюдава как сестрите послушнички ги събират със своите груби, но грижливи ръце, за да напълнят големите кошници, предназначени за пазара. Разбира се, позволено беше само да ги гледат. Тя бе чула вече една история, която повтаряха от години и която предизвикваше възклицания и ръкомахания, изпълнени с ужас. Разказваха за една послушница — разбира се, това би било невъзможно за истинска монахиня! — и то не от този орден — което би било крайно неправдоподобно, а от друг, може би от ордена на кармелитките, да, това ще да е била кармелитка, — която се поддала на двойния демон на непокорството и на лакомията. Като хвърлила око на една праскова в градината на своята обител, тя пожертвала поради невероятна лудост своята добродетел, за да откъсне тайно плода и да го изяде лакомо. Когато разказваха това, Тереза започваше да се смее с изумление. Но човек не можеше да се подиграва с благия Бог, съвсем не! В прасковата имало костилка. Послушницата в бързината глътнала и костилката, която се запречила на гърлото й и я задушила.
	Нови викове на ужас и уплаха.
	— Ах, майко!…
	— Ах, ах, не…
	Но колкото и великолепни да бяха плодовете, Люси не се изкушаваше. Може би някога, преди много време, би било друго. Тогава мисълта за една праскова би могла да й донесе наслада, но сега тя не държеше на това. Все пак обичаше градината и по време на почивката отиваше там с особено облекчение. Именно там напоследък беше завързала една странна и неочаквана дружба и затова копнееше с още по-голямо нетърпение за този час, който можеше да прекара под отрупаните със сладък товар дървета.
	Там я бе заговорила сестра Адриана, старата сестра Адриана, която от осемдесетте години на своя живот беше носила монашеското одеяние близо шейсет. Тя имаше набръчкано, повехнало и беззъбо лице, проницателни, червеникави от кръвоносни съдове очи на гълъб, но ясни и любезни като усмивката й. Въртеше непрестанно броеницата си в ръце и мълвеше молитви. Тя ситнеше из градината през слънчевите дни. Веднъж се спъна и когато Люси я подкрепи, внезапно й заговори. Благодарение на своята възраст, като най-стар член на обителта, имаше правото да заговори всяка послушница.
	— Шейсетата годишнина от моето подстригване се пада на празника на светите дванайсет мъченици — каза тя неочаквано. — Не е ли чудесно?
	Очарователната простота на нейното държание предизвика бледа усмивка върху безразличното лице на Люси.
	— Така — продължи Адриана, — ако сте благоразумна, на закуската ще получите кафе и малък замразен сладкиш.
	Люси вече знаеше за този сладкиш. От дни наред това беше предмет на разговори между послушничките през време на почивката.
	— Поздравявам ви — каза неловко Люси.
	Старата сестра се усмихна, без да отговори. Като наведе своята клатеща се глава към гърдите, тя тръгна по пътеката. На следващия ден тя отново дойде на същото място и говори още веднъж с Люси.
	— Забелязах ви вчера — каза тя. — Нали вие ме поздравихте за моята годишнина, която се пада на светите дванайсет мъченици? Вземете този малък образ за вашата богослужебна книга.
	И тя й подаде малка позлатена картичка с изображение на младенеца Исус.
	Докато Люси го гледаше, очите й се навлажниха.
	— Вие сте много добра — прошепна тя, извънредно развълнувана от тази незначителна проява на благосклонност.
	— Това е младенецът Исус — рече сестрата, като клатеше старата си глава, — така миличък, така приятен. Какво щастие за Дева Мария да бъде майка на младенец като този. Доволна ли сте?
	— О, много — отвърна Люси тихо.
	— Да държи човек това бебе в ръце — продължи старата. — Аз наистина завиждам на добрата Майка.
	Люси не можа да се сдържи. Поток от внезапно вълнение изпълни гръдта й; задави я кратък хрип. Пред нея сякаш се разкъса завеса и тя изведнъж се видя да люлее своето бебе на плажа на Ардфилан. Обладана от някакво сложно, неизразимо чувство, смесица от страдание и вълнение, които съставляваха съществената част от живота й и разстройваха цялото й същество. Тя застина неподвижно, като стискаше несъзнателно образа в ръка. Най-сетне, без да промълви дума, се отдалечи. Старата монахиня я погледна с кротък поглед, изпълнен със състрадание. После тръгна бавно, като си шепнеше:
	— Ще я последвам.
	Това бе странна спътница, която, залитайки, я следваше без оглед на строгите предписания на канона. Въпреки това от този миг на живота й приятелството на сестра Адриана беше за Люси като някаква отсрочка и внезапна намеса пред заплашващата беда. Тя се залепи, така да се каже, за старицата, като се опитваше да изтръгне от нея малко покой, за който жадуваше отчаяно.
	Монахиня в продължение на шейсет години! Сигурно, ако би разровила до дъно сърцето на старицата, това би й помогнало да разгадае завинаги загадката, която я измъчваше. И тя я подтикна да разкрие душата си.
	— Да, на празника на светите дванайсет мъченици ще станат шейсет години, откакто нося това одеяние.
	— Навярно чувствате голямо задоволство и щастие?
	— Щастие е да стопля старите си кости на слънце, а след това на моята годишнина, която наближава…
	— Но…
	— Ах, аз дойдох тук изпълнена със страст — прошепна старата, като потъна в спомените си. — Нещастната ми майка колко плака, когато навлякох монашеското одеяние… защото тя не одобряваше това. Но после… този плам… не зная. — Тя замълча и една муха кацна на приятното й сънливо лице, но тя не я прогони. — Виждате ли, в този живот човек се измъчва… измъчва се винаги. Някога четох историята на един голям светец, не зная къде… сега така лесно забравям… който през целия си монашески живот нито веднъж не бил удостоен с истинско благоволение, но не преставал да се моли за това. Въпреки всичко продължавал да прави онова, което го отблъсквало, заради добрия Бог. Той казва „Вярвай!“ и трябва да се вярва. Това е вярата. Така се разбира. — Тя отново замечтано се спря. — Аз не съм светица, но работата е същата.
	Люси отправи към нея тревожен поглед.
	— Ами наградата, сестра, когато човек умре?
	— Не желая да умра — отвърна сестра Адриана с необичайна живост, така че мухата хвръкна от носа й, сякаш отвратена от тази мисъл. — По моя преценка, аз намирам живота много приятен. Да стопля старите си кости на слънце — това засега ми е достатъчно. А си имам и приятни спомени.
	Усмивката й се оживи от тези спомени. Умът й с особеностите на старостта леко политаше към далечното детинство.
	— У нас, в Лиеж, беше много хубаво. В ъгъла на двора, където играех, имаше една смокиня. Веднъж ме заведоха на големия панаир. Там идваха за петнайсетина дни циганите и децата им се учеха заедно с нас. Аз имах синя рокля и силно къдрава коса. Баща ми винаги ме наричаше: „Моята малка къдрава сладурана“.
	Тя бъбри още известно време със същата любезност, после Люси, чието изумление растеше, я попита:
	— Но бездруго… Вие сигурно желаете да бъдете при нашия Господ?
	След като помълча доста, старата каза:
	— Това е много интересно, да, наистина интересно. Преди време в Италия, където прекарах много години в нашия орден, се случи нещо. Поради старост се беше оттеглил един много стар и свят архиепископ. Изведнъж той се разболя. Какво се случи? Той не започна да вика: „Аз съм стар, аз вярвам. Оставете ме да умра, за да получа щастието да се явя пред Бога“. Не, не, той повика лекари специалисти. Решиха да му направят операция. Да, той се съгласи да оздравее и оздравя. И беше очарован, така очарован, та навсякъде изказваше благодарствени молитви. Това е чудно, нали?
	Камбаната удари за края на почивката. Много смутена, Люси се отправи към църквицата, за да моли в молитвите си за едно място на небесата, което сестра Адриана не бързаше да заеме.
	Тя не получи от старата монахиня онова откровение, което търсеше с усърдие. Въпреки това в дружбата с нея намираше известно облекчение и особено се привърза към старицата. Така можеше да избяга през време на почивката от пронизителния поглед на наставницата и от вечните викове: „О, майко“ или „Погледнете, майко, първия кестен“, или „Нали кончето порасна бързо?“ Това беше небивало облекчение.
	Когато някой укор на майка Мари-Емануел я караше да се разтрепери и изчерпваше силите й, когато изнурителното очакване й тежеше, тя правеше усилия да мисли за стоическата старица. Това бе особена утеха. Мисълта, че през време на почивката може да говори с Адриана, сякаш я съживяваше и я изпълваше с търпение. Старата монахиня, без да съзнава, се превърна за Люси в някакъв противовес на майка Мари-Емануел. Но в замяна на това почти чудотворно облекчение тя почувства, че потъна в някакво блато от омраза. Защото отвращението спрямо майка Мари-Емануел като че ли растеше и тяхната мълчалива антипатия се изостряше. Чрез дълбоки размишления тя правеше усилия да понася всичко и да се покорява. Желаеше да продължава и се насилваше да упорства с постоянство.


>>	IX

	Настана навечерието на празника на светите дванайсет мъченици. В чест на събитието — празнуването на утринната годишнина — Люси поговори малко повече със сестра Адриана. Старата монахиня й даде друг образ. Когато удари камбаната, слаба усмивка блуждаеше на устните на Люси, която прекоси градината с образа в ръка. Изведнъж почувства насочения към нея поглед на майка Мари-Емануел. Мигновено усмивката изчезна от устните й и тя побърза да прибере изображението в джоба си. Не бяха промълвили нито дума, но Люси потрепери и наведе глава, сякаш внезапен повей на вятъра я бе ударил в лицето. „Няма нищо — каза си тя, — съвсем нищо.“ Обаче споменът за този поглед я преследваше и не й даде покой през целия следобед. Без да гледа, тя чувстваше вперените в нея студени, изпитателни очи и все още потрепваше. Цялата й ненавист към наставницата бликваше наново с мъчителна настойчивост и тя бе безсилна да се отърси от нея. С всичката сила, която й бе останала, тя мразеше и презираше майка Мари-Емануел. Обаче не биваше да допуска това: нейният дълг бе да я обича и да й се покорява. Да обърне и другата буза — това правило ръководеше вече живота й. Обзета от смутни, неспокойни мисли, тя влезе в църквицата за вечерна молитва. Трябваше да обуздае това бунтовно чувство и да се смири.
	Със страшно усилие тя насочи погледа си към бляскавата дарохранителница и започна усърдно и мълчаливо да се моли.
	Ах, как се молеше! Просеше благост, някакъв знак за мир и милосърдие.
	Напусна църквицата с разпалена душа, очите й бяха влажни и блестяха от ревностна молитва. Сега се бе въоръжила с още по-голяма смелост, за да посрещне безсънната нощ.
	Като напусна църквицата, последна измежду послушничките, тя не се изкачи веднага по стълбището, а тръгна да затвори малката врата за прислугата в дъното на коридора. Това бе нейното вечерно задължение, едно от многото дребни задължения, възложени на послушничките. Но преди да стори това, някой се появи от сянката в дъното на стълбището и спря: беше майка Мари-Емануел, която й каза полугласно:
	— Един миг, моля.
	Люси трепна. Канонът предписваше общо мълчание след вечерната молитва.
	Тази повеля бе нарушавана твърде рядко и предпазливо, и то само в най-тежки случаи. Уплахата й се смеси с учудване, когато се спря срещу сестрата. Те застанаха в полусянката на коридора, потънал в мълчание, сред който гласът сякаш отекваше.
	— Пропуснах да ви предупредя — продължи наставницата с леден и твърд глас — относно онова, което трябва да знаете за утре. — Тя замълча. Образът й бе тъмен и забулен, едва наподобяващ човешко същество. После тя добави: — Отнася се до сестра Адриана.
	Люси почувства, че сърцето й се сви. За този ли знак се бе молила? Тя почувства тръпки и внезапно цялото й тяло се вцепени.
	— Забелязах — продължи сестрата със студенината на съдия, — че вие оставате дълго заедно през време на почивката. Тази близост не е позволена. Сестра Адриана се ползва с милост поради своята възраст, но не и вие. Разбирате ли?
	Дали разбираше? Бледността на лицето й в тъмнината отговаряше достатъчно ясно на този въпрос. Точно това бе предвиждала. Някакво внезапно предчувствие й подсказваше, че още веднъж ще бъде подложена на несправедливо и строго унижение. Още веднъж и винаги… няма ли най-после да има край? Бузата й внезапно нервно затрепери, но тя остана неподвижна, без да отговори.
	— За да бъдете добра монахиня — поде гласът, — трябва да се отречете от всичко.
	В този глас не звучеше никакво раздразнение, а само студена властност. Люси не отговори.
	— Разбирате ли? — запита най-сетне наставницата бавно и тежко. После замълча и зачака.
	Люси се изправи. Това не бе знамението, за което бе молила, а нещо друго и то беше по-важно. Тогава, сякаш беше очаквала да остане насаме с тази жена, която така я бе унижавала, тя трескаво се съвзе. Сърцето й до това време свито, изведнъж се отпусна, тънките й ноздри се разшириха, бледите й устни бяха така стиснати, че представляваха само тънка черта. С остър презрителен глас тя попита:
	— Позволено ли ми е да говоря?
	Наставницата кимна, извърната настрана.
	— Вие знаете, че сестра Адриана първа ме заговори.
	— Това не променя нещата.
	— И ако тя отново подхване, какво трябва да сторя?
	— Онова, което ви заповядах: не отговаряйте.
	Те се изгледаха. Погледът на Люси блестеше предизвикателно. Тя бе жена с дух, а не слабо и немощно същество, способно да пълзи, да лиже прахта като легнало куче и да вика: „Ах, извинете, майко“, за грешка, която никога не е била сторена. Горчиво отвращение заля като огън цялото й същество. Тя бе равна на това бледно и ялово същество, да, нещо повече от равна. Беше похабила и накарала да повехне собствената си личност, а в действителност беше по-силна и струваше повече от нея, в името на Христа, тя бе по-силна и по-добра. Беше изпитала възторзите на любовта и мъките на майчинството, не бе някоя страхлива девица, потъпкала и задушила желанията си в безпричинна скръб. Беше жена и не се страхуваше. Тя се изправи като вироглав кон, слабото й и сурово лице се преобрази и тя нападна заплашително сестрата.
	— Давате ли си сметка — извика тя с пълен глас, — че от три месеца превърнахте живота ми в мъчение?
	— Какво мъчение? — Това недоволно възклицание бе придружено от бърз, подхвърлен крадешком поглед.
	— Неизказано мъчение, и то за нищо. — Думите й изригваха буйно. — Вие сте се заели да ме направите за смях и да ме изравните със земята.
	Клепките на майка Мари-Емануел затрепкаха леко и тя пребледня.
	— Това е вярно — отговори тя важно, — но то е само за ваше добро.
	— За мое добро? — извика Люси, като махна живо с ръка в знак на протест. Тъй като тя пристъпи напред, сестрата неволно отстъпи към стълбището и извика силно, със задавен глас:
	— Вие не сте разумна.
	Ужасна радост изпълни гърдите на Люси. Тя забеляза промяната и възкликна:
	— Вие виждате какво представлявам. Аз се подчиних, но с това не престанах да стоя по-горе от вас.
	В сянката лицето на майка Мари-Емануел побледня.
	— Това е обида към Бога, да говорите така — извика тя. — Утре ще трябва да понесете наказание.
	— Наказание! — Горчивината внезапно закипя в нея и я изпълни със студено презрение. — Още не е настъпил утрешният ден — каза подигравателно, като погледна сестрата, която сега се подпираше на тъмната стена. Беше забравила добродетелта и й оставаше само презрението.
	— Късно е — каза колебливо наставницата. — Време е да се оттеглим.
	Те се погледнаха мълчаливо за миг. После майка Мари-Емануел бавно сведе очи и започна да се изкачва по стълбището.
	Люси я отпрати с поглед, стиснала пестници; устните й трепереха. „Не мога — каза си тя, — не мога да понеса това.“ Тогава, с отчаяно движение, като по навик, се отправи към вратата. Но вместо да я заключи, тя я отвори и остана в рамката й със запъхтяна гръд, да гледа приятната и тайнствена красота на нощта. Пред нея се разстилаше градината, окъпана от лъчите на светлата луна. Зад нея, заобиколен от оградата, стоеше този кошер от килии със своята дребнавост. Ударите на сърцето й бяха така силни, че звънтяха в ушите й. Изправена на прага, тя извърна разгорещеното си лице към нежния призив на нощта. Отхвърли глава назад с поглед към небето, а тялото й трептеше в сянката и се напрягаше като силно обтегнат лък. Изведнъж този лък се отпусна, тя прекрачи прага и хлопна вратата зад гърба си. Устремена, тя полетя на свобода.


>>	X

	Градината я погълна като студено необятно море. От мига, когато изхвръкна през вратата, тя се чувстваше замаяна и откъсната от действителността, обвита от огромните непрозрачни тъми, които мълчаливо плуваха край нея. Увлечена от своя несъзнателен порив, потискана от някаква невидима сила, тя тичаше наведена — нямаше значение къде, мислеше само за бягство.
	По мократа от росата морава, изпъстрена с неподвижните сенки на дърветата, стъпките й не вдигаха никакъв шум. Сянката й плуваше в призрачната светлина на луната. Тя самата представляваше невеществена сянка, която не бродеше по никаква пътека и не оставяше следа след себе си.
	Но къде отиваше? Тя тичаше, тичаше запъхтяна, без посока. Затворена сред непреодолимите прегради на обителта, откъде можеше да се измъкне?
	Беше развълнувана и смутена, самото движение й вдъхваше растящ ужас. Заобиколена от стената, гората и нощта, под безразличния небесен свод тя приличаше на малка рибка, която трепетливо си пробиваше път сред огромен непознат океан с тъмни ледени бездни.
	Изведнъж тя спря задъхания си бяг, обладана от отчаяние. Къде отиваше? Какво правеше там? Тя, Люси Мур, сама в широкото и непознато имение, сама и загубена в този час в сърцето на една чужда страна. Тя притисна повехналата си гръд и отхвърли глава назад. Луната я гледаше като някакъв бледен, обкован със скъпи камъни поднос за свети дарове от тъмния потир на безкрая, без да й донесе успокоение. Звездите бяха потъмнял златен прах, пръснат наслуки. Извън това съществуваха само тъмнините на мрачното небе, тъмнини, сред които тя бе потънала и не представляваше нищо.
	В своето вцепенение тя опита да размисли, като вдигна ръка към челото си, опиянена от мириса на зрели плодове, в неподвижния въздух като от дъха на замайващо вино. Сега градината се очертаваше около нея пред слисания й поглед. Дърветата бяха неподвижни статуи, а цветята се изправяха, без да трепнат като чудни коралови изваяния. Тишината и красотата взаимно се допълваха, разстилайки се пред нея в този тих кът. Да, спомни си тя, сбърчила вежди, беше дошла тук, за да търси покой. Лицето й се сгърчи и при тази мисъл цялата красота на градината изчезна за нея.
	Непоносимият спомен я потискаше с растяща горчивина. Челото й се намръщи още повече, сякаш под тежестта на жестоко страдание. Тя бе дошла тук от обич към Бога, за да се посвети изцяло нему. Не толкова на Бога, колкото на Исуса, на Спасителя, разпънат поради обич към нея. Исус бе Бог, Син — заедно с Отца и Светия Дух, слети в една личност. Непонятна тайна, но така сигурна, че тя вече не мислеше за нея, а просто потъваше в стремежа си да открие любовта си към Христа. Ето това я бе привлякло в обителта и я бе накарало да приеме приятното страдание на саможертва и пълното себеотдаване. Но за какъв край? Тя скръсти ръце и очите й трескаво затърсиха смътните очертания на обителта, която се издигаше мрачна и злокобна в тъмнината. В този кошер, обитаван от бледи същества, които действаха като машини под звъна на камбана, тя се бе мъчила да се приспособи към един стар навик, за да пресуши добродетелта на душата си и да пожертва за нищо същината на своята любов. Скована от дребнавостта, смазана от дисциплината, тя се бе принизила, бе целувала обувки, докато в същото време цялата й душа се мъчеше да се издигне в устрем на обич. Бог я бе създал жена с душа, която бе неговата душа. Да се унизи тази душа — това значеше да се унизи Бог. Тя щеше да страда, дори да умре, но вече нямаше да наведе глава. Такава е била винаги, такава ще остане. Живо презрение се смеси с буйния й гняв.
	Дали тези, които обитаваха тесните килии, бяха жени или пък безлични същества, бродещи като сенки, безплодни девици, за които не представляваше никакво усилие да запазят девството си? Тя гордо призова спомените на своя живот. Колкото и изхабено да беше сега тялото й, то поне бе изпълнило своя дълг. Утробата й бе дала плод, а издутите й гърди бяха усетили лакомите устни на едно кърмаче. Каквато и да беше сега, тя бе жена, която е обичала, работила и гордо се е борила през целия си живот.
	Внезапно в чувствата й се извърши обрат. Тя се извърна и се огледа внимателно наоколо. Трябваше да стори нещо. Не можеше да остане спокойна и слаба, да позволи на случайното стечение на обстоятелствата да я повлече. Никога не беше действала така, а Исус беше с нея. Той я наблюдаваше в този миг, когато тя се мъчеше да стигне до него. Лека усмивка оживи помраченото й лице.
	„Исусе — промълви тя неволно, — помогни ми.“ Наведе бързо глава и остана неподвижна, сякаш се вслушваше в нещо. После, като издигна внезапно глас, който разкъса нощната тишина подобно на метеор, излитащ в надвисналия мрак, извика: „Исусе, помогни! Дошла съм от обич към Тебе“.
	Почака малко с напрегнат слух, погледът й блестеше, зареян в далечината. Но от безразличното небе до нея не стигна някакъв отзвук.
	Тя се раздвижи, като размърда вкочанените си крайници. Отново я облада ужасът. Тръгна, за да излезе изпод дърветата. В този миг луната внезапно се скри зад облак и градината потъна в тъмнина. Тя несъзнателно ускори крачките си, уплашена от дълбоката нощ, която вече напълно я обгръщаше. Изнуреното й тяло се навеждаше напред, краката й пристъпваха колебливо, а ръцете й висяха отпуснати. Чувстваше прилив на кръв в главата си и се питаше замаяна защо Исус не идва да й помогне. Беше се молила за неговата помощ, па дори и чрез един знак, а ето я потънала в тъмнина. Това беше отговорът. Не се ли е намирал и сам той в такова състояние някога в Гетсиманската градина? Не беше ли зовал с висок глас за помощ по същия начин? Но неговите страдания не бяха престанали, както не преставаха и нейните. Изведнъж я облада страшна мъка, подобно на суров вятър, който я раздрусваше и я клатеше като кораб играчка в буря. Дали страданията на Христа бяха така напразни, както нейните?
	Защо беше тук? Тъмнината не представляваше градина, а цял всемир, сред който тя блуждаеше слепешката. Обичта й към съпруга, към сина и към Исуса бе едно и също нещо, което безразсъдно се повтаряше. Трепна. Избликът й на нежност към Спасителя младенец беше същото чувство, което я вълнуваше, когато държеше своето бебе в ръце. Усмивката на Исуса в яслите беше усмивката на детето й, отправена към нея, обичта й към единия — обич и към тях двамата. А Франк! Тя си припомни неговите бледни восъчни ръце, кръстосани мъртвешки, и бледото му тайнствено лице. Но това не беше неговият образ, беше образът на Христос. Тялото му бе тялото Христово, такова, каквото беше отнесено от кръста и положено от свети жени в гробницата. Това беше същото безжизнено и безкръвно човешко подобие.
	Глух и неразбираем вик се изтръгна от устните й. Всичките й мисли течаха несвързано и блуждаеха сред съмнения и неизвестност. Ала странно: в този неизразим хаос нейната тройна обич се сливаше в едно и тайнствено образуваше някаква единна троица. Тази обич се излъчваше от самата нея. Нейното женско тяло беше извор на всяка обич, бликаща от земята, от която никне всичко и в която трябва да се върне всичко, за да се превърне в прах.
	Тя сложи ръце на очите си и силно изхлипа, потрепери и се отдалечи по-бързо от звяр, подгонен от невидими кучета. Дали беше дошла в тази обител, за да загуби вярата си? Това беше невъзможно. Противопостави се упорито на тази мисъл. Исус беше погинал, за да я спаси. Той бе запалил в нея пламъка на своята обич, обичта на своето горещо сърце. Тези пламъци играеха около дарохранителницата. Дори това да беше видение на възбудения й дух, все пак едно беше сигурно: Исус, младенецът Исус, както беше казала старата сестра Адриана… Каква сладостна мисъл: затворен тялом и духом в същината на тайнството! Светите дарове не бяха хляб, а самият Бог.
	Можеше ли тя да обожава хляба, да се прекланя като езичница пред късче хляб? Исус, нейният сладък Исус, беше там, в нафората, която тя поглъщаше в изпълнената си с обич гръд, когато коленичеше пред олтара и нафората се разтапяше на езика й. Щеше ли тя да отрече Господа, когото обожаваше така страстно? Той беше там по някакво чудо, чудото на божествената обич заради нея. Но какво беше чудото? Дума, събрани букви от азбуката. Нали съществуваха други писмена, други вярвания, други чудеса, други божества, а в обширния, безкраен всемир и други светове, които се движеха в пространството, и където други същества се прекланяха пред символите на своята вяра, без да знаят нищо за името на Христа?
	За бога, какво ставаше с нея? Дали обезумяваше? Тя изстена и неистово падна на колене: „Исусе, Исусе! — извика. — Твоето благородно чело, пронизано от тръни, твоето оросено от пот и кръв лице! Аз те обичам, обичам те! Помогни ми в моето неверие“.
	Удряше страстно гърдите си и повдигаше глава. Нищо в мълчаливото небе не показваше дали гласът й бе чут, или се губеше навеки в безкрая. Тогава дали и тя не беше загубена? Смазана от отчаяние, изоставена? Рухна. Блуждаеща светлина блесна в погледа й.
	Вярата й беше безумие, брътвеж на безумец. Бог не можеше да съществува. Христос беше само човек. Той никога не беше извършвал и не би могъл да извърши чудеса. Свети Бенедикт със свещената си одежда представляваше само празна приказка.
	Тази сграда, където всички врати се отваряха с един ключ, не беше нищо повече от приют за безумни. Ах, ключ! Сега тя си спомни ключът в Бландфорд… и онзи празен поглед и детинската усмивка на лицата… именно това, което излъчваше затъпялото лице на госпожица Хокинг.
	Всичко това беше извършено за нищо… Един злополучен и напразен опит! Тя трепна. Струваше й се, че дочува от много далече ударите на камбана, някакъв странен и настойчив звън на камбана, не за покой, а за тревога. Дали беше камбана, или пък просто бучене в ушите й? Дали не идваше от този приют, където така безполезно бе протекъл животът й между една камбана и един ключ — животът й, управляван от ударите на камбаната и от завъртането на ключа в бравата? Звуците продължаваха, продължаваха да се носят в нощта. Тогава сред тъмнината се явиха малки светли точки, които колебливо се движеха, блуждаещи и бегли като далечни лъжливи огньове. Тя изпадна в уплаха: значи бе изоставена, отречена от Бога! А сега не беше ли обсадена от бесове, които се нахвърлят върху нея, за да я измъчват? Изсъхналото й гърло се сви и издаде слаб вик.
	Тя се обърна и се опита да тича, но не можеше. Опита повторно с неизразима мъка да раздвижи вцепененото си тяло, което остана като приковано за земята. Беше се вкаменила. С някакво върховно усилие тя се напрегна, започна да се бори и прогони надалеч от себе си бесовските светлини… Най-сетне мускулите й се отпуснаха и тя падна безшумно на земята, примряла и потънала в най-дълбок мрак.
	Така я намериха онези, които я търсеха с фенери, и я отнесоха в обителта.


>>	XI

	Когато се пробуди, тя усети, че топлото утринно слънце гали лицето й и се разстила по завивката. Това усещане беше така необичайно и така чудно, че тя в същия миг затвори очи. Обаче след малко отново ги отвори. До възглавницата й се намираше едър мъж, облечен в редингот. Той имаше дълга, четвъртито подрязана брада, а пенснето му се клатеше на острия, сериозен нос. Изражението му обаче не бе строго: сложил едната си ръка в отвора на редингота, той се усмихваше. „Добре спахте — каза той успокоително. — Несъмнено имате подобрение.“ Замисленото лице на Люси не се усмихна. Тя не отговори, подпухналите й клепачи се сведоха още повече. Чувстваше сънливост, но не спеше и смътно дочуваше гласове — първо някакъв любезен и церемониален разговор, после излизането на лекаря. Тя предположи, че това е лекар, защото никой друг, освен свещеника не посещаваше обителта. Тогава тя отвори живо очи и погледна наоколо. Погледът й веднага попадна върху старата сестра болногледачка, която й направи знак и й се усмихна благосклонно. Не се намираше нито в болницата, нито в своята килия. Леглото, в което лежеше, показваше това: беше голямо легло, което й изглеждаше така широко и меко след нейния сламеник, струваше й се, че лети, заобиколена от някакъв облак. А стаята? Тя беше много приятна, приветлива и добре обзаведена. Брюкселски килим на излъскания под, дантелени завески на прозорците, на скрина — малко огледало и цветя, върху камината — изкуствени червени цветя, диви макове и рози, поставени в жълта ваза.
	Не си спомняше да познава тази стая. Къде бяха дрехите й? Тя хвърли спокойно поглед към стола, който стоеше до леглото. Той беше празен, съвсем празен. Бяха й взели дрехите и я бяха настанили в тази така необичайно изискана стая. На нейното ужасно нарушение на канона отвръщаха с усмивки, с внимание, а бяха довели и този едър любезен лекар с голямата четвъртита брада. Сега тя знаеше къде се намира. Бяха я сложили горе, над обителта, в една от стаите, които се намираха над залите за разговор.
	Очите й се затвориха още веднъж, но тя беше неспособна да мисли и нямаше желание за това. Тялото я болеше, сякаш беше бито с тежки пръчки. Чувстваше се замаяна, клепките й тежаха и я унасяше дрямка. Дадоха й някакво питие в чаша и тя пийна от него. По стъклото бръмчеше муха. Отново заспа.
	Когато се пробуди, беше късно следобед. Слънцето образуваше ослепително петно върху краските на килима близо до вратата. Тя беше сама в стаята. Може би се бе пробудила от шума на вратата, когато старата болногледачка беше излязла. Изтегната по гръб, тя остана дълго време неподвижна, без мисъл в главата. Смътно си спомняше своето приключение в градината, но без ясна представа за времето, което бе станало смътно като нещо ужасно, като някаква буря, която я бе връхлетяла и почти я бе погубила. Не, тя не изпитваше никакво желание да мисли.
	Чувстваше се слаба, много слаба. Това беше странно: с усилие можа да повдигне ръка от завивката. Още по-голямо усилие беше нужно, за да помръдне глава върху възглавницата.
	Изведнъж забеляза, че не е сама в стаята. Очите й се разтвориха от удивление и любопитство. Една особена стара жена я гледаше. Лицето й беше слабо, така похабено и набръчкано, че бе почти смешно. Косите й бяха сиви, безцветни, остригани ниско като на мъж. Големите й хлътнали очи бяха потънали в изсъхнали орбити. Подобно на лицето, ръцете й бяха костеливи и невероятно мършави. Машинално Люси вдигна ръка и другата едновременно направи същото движение. Тя мъчително изтръпна, почти с ужас. Това бе самата тя — нейният образ се отразяваше в огледалото, което сестрата болногледачка небрежно бе оставила наклонено.
	Поразена, тя се отдръпна назад, като откъсна поглед от образа си, за да се загледа в тавана. Тази дребна и рахитична жена — ето какво беше станала… А нямаше още четирийсет и пет години. До вчера тя беше все още младо безгрижно същество, пълно с жар да живее, като очакваше своя Франк до оградата под ослепителното слънце. А сега? Сълзи не изпълниха тези големи тъмни очи, така настойчиво втренчени в тавана, но те се натъжиха и погледът им се загуби в далечината. Бледните й устни увиснаха в безкрайна скръб. Колко банален и при това странен бе животът й. В него нямаше нищо изключително, само глупости… да, именно само глупости. Тя беше работила за нещо, което никога не можа да се осъществи, протягала бе ръце към безкрая.
	Затвори бавно очи. Вратата тихо се отвори и вътре влязоха майката ръководителка, старата болногледачка и най-сетне, невероятно, наставницата на послушничките. Още по-невероятно; те всички се усмихваха. Пристигнаха с истинска огърлица от усмивки.
	— Така, ето че се събудихте — каза майката ръководителка, като се приближи до леглото. — Положението ви, изглежда, се подобрява. — Малката й остра брадичка се сви, когато извърна глава и почти весело запита болногледачката: — Доволен ли е господин докторът?
	— Да, майко — отговори почтително старата, — напълно доволен. Обясних вече…
	Игуменката вдигна глава.
	— Няма да се върне, нали?
	Това бе по-скоро потвърждение, отколкото въпрос.
	— Не, майко. Той я повери на мене. Трябва да се внимава…
	Ръководителката обърна широкия си гръб.
	— Вие разбирате — каза тя с любезна усмивка на Люси, — няма нищо сериозно. Леко неразположение, малка мозъчна треска. Нищо — тя махна с ръка, — съвсем нищо.
	— Сега има по-спокоен вид — подхвърли майка Мари-Емануел с безцветна усмивка. — Какво щастие!
	— Моето укрепително питие е наистина забележително — намеси се дребната болногледачка. — Сам господин докторът признава, че действа много добре. Това е голяма похвала от негова страна, уверявам ви, майко.
	— Трябва да ви дадат всичко, което ви е необходимо — заяви кротко ръководителката. — За вас има бульон, вино и жълтък. Да не се забравя също така добре действащото укрепително питие на сестра Марта.
	Трите се усмихнаха на тази лека шега.
	— Може би ще й се доядат плодове — прошепна царствено майка Мари-Емануел. — Това е така приятно, така освежително, мисля.
	Очите на Люси се свиха. Какво се криеше зад всичко това? Тази ли беше жената, която от шест месеца я подлагаше на унижения… а сега й предлагаше плодове?
	— Разбира се — потвърди ръководителката, — плодовете ще й донесат наслада. — Тя се надигна. — Ще й се дадат. А сега, нашата болна, сестра, не бива да бъде изморявана.
	Те се отправиха към вратата. Нито дума за ужасното й прегрешение, нито дума за наказанието, никакъв определен въпрос, само любезна благосклонност. Оттеглиха се мълчаливо, в пълен ред и съгласие. През време на цялото посещение Люси не отвори уста.
	Тя продължаваше да лежи, изтощена и удивена от тази прекалена услужливост? Какво щяха да правят с нея? Какво ставаше с нея?
	Сестра Марта влезе безшумно с вълнените си чехли, като носеше тържествено поднос с плодове: сливи и праскови, черници, всички така пресни, че изглеждаха червени на цвят. Постави блюдото на стола до нея и каза:
	— Когато пожелаете, на ваше разположение са.
	Люси проследи с натежали очи движението на болногледачката, после бавно попита:
	— От колко време съм тук?
	Гласът й се струваше твърд и отсечен. Сестра Марта наведе глава над синьото блюдо, сякаш за да го посочи по-добре, и весело извика:
	— Само един ден, не много.
	Настана мълчание, после гласът на Люси се разнесе още веднъж сред тишината на стаята.
	— Какво ще правят с мен?
	Болногледачката се престори, че не е разбрала. С безшумни стъпки тя се отправи към шкафа. С наведена глава отмери в една стара лъжица някаква възчерна течност, която изля от стъкленица с дълга шийка.
	— Хайде — каза тя, като се върна, — време е за лекарството.
	Лекарството приличаше на сироп с остър и горчив вкус. След това Люси трябваше да изпие една чашка супа. Най-сетне настана мълчание, което бе прекъсвано само от ударите на една вейка в стъклото. Люси лежеше неподвижна в тишината. С вдървено тяло тя държеше мършавите си ръце изпънати над завивката и очи, устремени в далечината. Тип, тип, тип, звучаха ударите по стъклото, а после отново настъпваше тишина. Отдалече достигаше неравен шум от песни, навън бръшлянът шумолеше леко под вятъра. Постепенно слънчевото петно се придвижваше и издигаше, губейки блясъка си, колкото повече се изкачваше по сивата стена, докато най-сетне изчезна в пълзящите сенки на вечерния здрач. Преди да се скрие последният лъч, лекарството я накара да потъне в сън.
	Това беше сън без сънища, една благодатна забрава, на която тя се отдаде. Отдавна не се бе наслаждавала на истинска почивка. Лежеше неподвижна, изтегната, като дишаше леко, и се пробуди едва когато сестра Марта я докосна по рамото. Не вярваше на очите си, когато съзря изгряващото слънце. Нощта, някога така продължителна и изпълнена с мъчение, беше преминала като светкавица.
	— Вие сте много добра към мене — каза тя на болногледачката и устните й леко се разтвориха.
	— Скоро ще оздравеете — отвърна сестрата, като усърдно заклати глава. — Това е моето укрепително питие, разбирате ли. То е нещо необикновено.
	Смътна усмивка трепна по устните на Люси. Наистина тя се чувстваше по-добре. Главата й тежеше, но през тялото й започваха да протичат потоци жизненост, подобно на тънички жилчици със сок през някое изсъхнало дърво. Но колко слаба се чувстваше! Когато взе да пие силния и гъст шоколад, треперещата й ръка едва държеше чашата. Мозъкът й бе все още зашеметен, скован от тежко съмнение.
	Цялата сутрин тя остана в това състояние на бездействие. Към обяд вратата се отвори, за да влязат посетителите. Изказаха й поздравления за нейното оздравяване, после ръководителката освободи болногледачката с движение на ръката.
	— Изглеждате по-добре — каза тя, изправена до леглото. Помълча малко и добави със слаб, приятен глас: — Скоро ще бъдете в състояние да пътувате.
	Очите на Люси не се отместиха от лицето на ръководителката. Това бе предвиждала тя и то беше неизбежно. Нейният бездеен и отслабнал мозък обаче се стегна при тези думи. Искаха да се отърват от нея, любезно, без разправии. Ето причината за това внимание и тези много любезни усмивки.
	— Значи, отивам си? — попита тя бавно.
	— Ще бъде много по-добре за вашето здраве — отзова се ръководителката. А като се обърна към майка Мари-Емануел, каза: — Ние извънредно много съжаляваме за това решение. — Тя вдигна рамене за оправдание. — Но с такова похабено здраве какво искате да правите?
	— Да, какво ще правите? — повтори майка Мари-Емануел.
	Настъпи кратко мълчание и вълна от горчивина изпълни гърдите на Люси. Със спокойно и твърдо лице тя заяви ясно:
	— Аз бях здрава, когато постъпих тук. Моето медицинско свидетелство доказва това.
	— Може би възрастта ви е пречка — подсказа майка Мари-Емануел с безкрайна предпазливост.
	— Пречката сте именно вие — отвърна Люси, без да повиши глас, — вие и всичко останало тук. Аз влязох с желание да се издигна до Бога, а вие винаги ме смазвахте, като ме поставяхте в някакво дребнаво и жалко състояние. Вие ме лишихте от всичко.
	— Вие все не разбирате — каза наставницата. — Това е канонът, пълното подчинение… Аз бях строга само за да ви дам възможност да постигнете желаното. Вие се държахте настрана, това е нещо друго. Майката ръководителка е в течение на всичко…
	Тя се приближи и протегна ръце в знак на протест.
	— Това вече няма значение — каза тежко игуменката с отправени към Люси очи. — За общежитието е много скръбно, че вие не можете да се подчините на канона, но както и да е, въпросът е вече решен. Сега е нужно търпение, за да помислите за вашето заминаване.
	Люси стисна бледните си устни. Винаги без извинения, без обвинения. Още отначало бяха приели, че тя е крива, нямаше какво да се обсъжда. Искаха да се отърват от нея, тя си даваше ясно сметка за това. Добре, тя нямаше никакво желание да остане.
	— Не се опасявайте — каза тя с особено трогателно достойнство. — Веднага ще пиша на сина си.
	— Аз вече му писах — отвърна игуменката. — Трябва днес вече да е получил писмото ми.
	Те бяха стигнали дотам… да пишат на сина й кой знае какво без нейно знание. Същата неправда, наказваха я по същия начин, събуждаха у нея стария гняв.
	С усилие сдържа треперенето на устните си.
	— Писмото не е достатъчно. Необходимо е да се телеграфира — каза тя спокойно. — Телеграфирайте, че пристигам утре.
	— Не, не, това е невъзможно — запротестираха и двете. — Още е много рано, след осем дни може би.
	— Не желая да остана тук — отвърна тя твърдо и повелително. Въпреки слабостта си отчаяно се напрягаше да запази поне привидно спокойствие. Не желаеше да се издаде, но промълви с растящо безпокойство: — Ако не телеграфирате, че пристигам утре, ще тръгна против волята ви.
	Те я изгледаха с мълчаливо недоверие, спогледаха се, после отново се обърнаха към нея:
	— Трябва да сте спокойна. Ние не можем да ви задържим, знаете това. Но не е възможно да заминете сега.
	— Възможно е — възрази Люси, като стисна устни. — Ще замина утре сутринта.
	Настана дълго, тежко мълчание, докато най-сетне игуменката заяви с жест на несъгласие:
	— Добре, щом желаете… но това наистина не е разумно.
	Люси не отговори нищо, не направи никакво движение, само затвори очи, сякаш за да избегне неприятно присъствие. И дълго след като излязоха, тя остана неподвижна. Тънките й ръце с изпъкнали вени лежаха върху завивката, бледата й хлътнала буза бе обърната към прозореца. Но колкото и спокойна да изглеждаше, изпитваше ужасен срам. Един отдавна забравен израз на Франк внезапно й дойде на ума. Да, въпреки всичките й претенции за достойнство бяха я „отхвърлили при вратата“. Тя бе отхвърлена при вратата! Беше влязла в този дом, горяща от усърдие и обич към Бога, с едничко и страстно желание: да се обрече на Исус. А сега, когато обичта й бе отблъсната, отблъсната беше нейната жар, душата й беше опустяла, тя бе измамена обрученица Христова — къде отиваше сега? Изтощена, отхвърлена, с празно сърце, лишена от всичко, което бе нейната същина, тя съзнаваше, че душата й таи особени стремления.
	Навън между дърветата светеше закъснялото слънце, бръмченето на пчелите се носеше над цветята и някъде далече, сред мъгливото пространство, нещо й правеше знак. Може би имаше още нещо, което съществува за нея? Без да помръдне, с потънала във възглавницата буза, тя безмълвно заплака.


>>	XII

	На следната утрин, когато според взетото решение Люси трябваше да замине, денят настъпи свеж и ясен. Доста силен вятър напрягаше провисналата пред прозореца вейка да се удря в стъклото. По-нататък дърветата се клатеха под напора на вятъра и листа от червения бук отлитаха към небето като подплашени лястовички. Беше студено — изведнъж лятото бе преминало в есен.
	Люси се събуди рано и остана дълго време замислена. В осем часа бавно и предпазливо се надигна. От време на време залиташе. Необходимо беше обаче да се пази да не издаде пред любопитния поглед на сестра Марта ужасната слабост, която я бе обзела. А тази слабост беше наистина страшна: тя трябваше да се напряга, за да държи главата си изправена, тъй като вратът й се огъваше, да сдържа ръцете си да не треперят, докато се обличаше.
	Навлече черната си рокля, която беше носила като „молителка“, но която сега бе така широка върху измършавялото й тяло, че се въртеше като наметка върху някое плашило. Тази рокля никога не беше я разкрасявала, но сега, след като беше прикрепена с игли, повдигната и стегната от старата болногледачка, й придаваше едновременно смешен и печален вид.
	След като завърза обувките си, тя се надигна със замаяна глава и изведнъж се съзря в огледалото. „Какъв призрак!“ — помисли си, фустата й беше прибрана, корсажът й се издуваше смешно, шапката й беше поставена накриво върху остриганата глава. Това беше тя, тя, която някога бе така изискана, така придирчива… Франк дори твърдеше, че е очарователна.
	— Чувствате ли се достатъчно сигурна, след като станахте? — попита загрижено сестра Марта.
	— Напълно — каза тя полугласно и се извърна.
	— Тогава да слезем.
	Те отидоха в стаята за разговори, там вече ги очакваха сестрите Мари-Емануел и Жозефина, които я бяха посрещнали и сега несъмнено бяха получили заповед да се погрижат за нейното заминаване.
	Майката игуменка не беше тук, тя била задържана от изпълнението на своите християнски задължения.
	В стаята се намираше и куфарът с грижливо подредения й багаж. Тя трябваше да чака, докато проверяваха пред очите й нейните вещи. Показаха й, че не липсва нищо, че й връщат всичко, дори парите, до последната монета, така че имаше повече, отколкото й бе необходимо за пътуването. Бяха й купили билет, бяха повикали кола — изобщо всичко беше уредено. Всичко беше така точно, а тя бе говорила за кражба!
	Най-сетне затвориха куфара, ключалката му беше счупена и трябваше да го завържат. „Няма опасност да се разтвори“, казаха й. Но когато поставиха кожения куфар, който съдържаше цялото й богатство, изправен в ъгъла на стаята, той изглеждаше също като Люси: изхабен, мръсен, овехтял от странствания.
	Почакаха, поглеждаха се пред кръглата маса, покрита с мушама. Болногледачката се беше измъкнала, без да промълви дума. Не се чувстваше нито вълнение, нито смущение, нито пък впечатление за нещо необичайно. Нищо не можеше да смути хората на неумолимата машина, която я бе приела, погълнала, а сега я изхвърляше. Тя продължаваше да действа безпрепятствено.
	— Майката игуменка съжалява, че е заета — каза за втори път майка Мари-Емануел. — Всъщност тя не одобрява, че тръгвате така внезапно, но не може да ви задържи.
	Камбаната удари, но някак слабо, сякаш много далече.
	— Тази сутрин изпратихме телеграма — прибави майка Мари-Емануел.
	— Тук сме ви приготвили много добра закуска — каза сестра Жозефин, като посочи един грижливо увит пакет. — Тя се усмихна. — Да, има баница с месо, та дори и колбаси. Приготвена е специално за вас.
	Все още я обсипваха със земни блага, с дребно внимание и усмивки, след като в тази обител й бяха отнели всичко.
	— Ако е възможно — каза тя и изправи глава, — бих искала да се сбогувам със сестра Адриана.
	Внезапно двете монахини си размениха умилени погледи. Майка Мари-Емануел продължи да мълчи, а сестра Жозефин каза с привичната си празна усмивка:
	— За съжаление наистина е невъзможно. През нощта срещу нейния празник в един часа добрата сестра беше намерена в безсъзнание: кръвоизлив в мозъка, от който почина. — После добави с весела усмивка: — Да, сега има голяма радост на небето — приели са една нова светица…
	Ето как значи старата Адриана беше отпразнувала своята годишнина, без да получи любимата си чаша кафе и замразен сладкиш. Люси почувства голяма скръб по някаква загуба. В този манастир, за който бе мечтала, единствена сестра Адриана й се струваше истинско човешко същество. А те приемаха нейното изчезване с детинска и наивна усмивка, една усмивка, отправена към онези златни врати, които се разтваряха за старата жена, без тя самата да желае да напусне земното слънце. Това беше нещо невероятно!
	Чу се скърцане на колела по алеята.
	— Колата чака — каза майка Мари-Емануел и се надигна. — Ще изпратя коларя да вземе багажа.
	Те излязоха след нея. Това беше същата отворена кола, същият стар колар, облечен в същата синкава и овехтяла дреха, закопчана до шията. Той вдигна омазнената си шапка, изчезна в преддверието, после отново се яви с куфара и го постави на седалката. А във въздуха се носеха първите трепети на есента, която тя винаги бе обичала толкова много.
	Майка Мари-Емануел натисна ръчката на вратата и каза:
	— Ще ви придружим до гарата.
	— Не — отвърна Люси, която следеше движенията й, — предпочитам да вървя сама.
	Сестрата я погледна внимателно. Настъпи стеснително мълчание.
	— Но ние имаме такова нареждане — намеси се сестра Жозефин, чиито малки очи се свиха от слънцето и от недоумение.
	— Не съм длъжна вече да се съобразявам с наставленията — отговори Люси, — сега съм господарка на себе си.
	И тя се качи в колата, като затвори вратичката. През малкото прозорче зърна двете сестри с обърнати към нея очи, които изразяваха известно отчаяние, че не ги е разбрала. След това коларят шибна коня си и двете лица се изгубиха.
	Това стана прочее спокойно, без вълнение. Човек би казал, че тя си заминаваше след обикновено посещение при приятелки, докато всъщност завършваше най-отчаяният опит в нейния живот.
	Колата друсаше. Отначало тя не поглеждаше нито надясно, нито наляво, вперила очи в клатещия се под. После вдигна бавно глава и хвърли безразличен поглед към уличното оживление. Улицата беше пълна с жени и момичета, които тичаха да закусват, излизайки от фабриката за дантели в Сентиен, смееха се, бъбреха, махаха с ръце и тракаха шумно с дървените си обувки. Колко щастливи и безгрижни изглеждаха те! Някога тя се бе хвърлила в живота по същия начин, със същата енергия и със същите намерения.
	Стигнаха предградията на Брюксел, минаха по същия път, по който беше дошла. Там всичко бе спокойно. Пътуваха по една пуста улица. Виждаше се само някакво момче, което миеше витрината на една колбасарница: вратар с престилка лъскаше вратата; дребен стражар беше застанал на ъгъла на улицата — всичко бе тихо и обикновено.
	След това навлязоха в Брюксел. Трамваи, движение, отворени магазинчета, кафене, където въпреки ранните часове пиячите бяха насядали с чаши. Очите на Люси не можеха да се нагледат — те бяха огледало за всичко, обаче само огледало. Тя му хвърляше само повърхностен поглед. Тези образи, които минаваха така бързо, представляваха само светлини и сенки, блуждаещи по повърхността на блато. Под беглите образи се криеше дъно със злокобна тъма. Преминаха край някаква огромна градина, украсена с безобразни статуи, с накацали по подножията им гълъби. Коне протягаха уморените си шии пред разнебитените коли.
	После дойде гарата, влакът, купето с миризма на сяра, с плюшените седалки.
	Тя се връщаше през същата местност, добре обработените поля, приведените към земята селяни, неизменните канали, тънките редици тополи, които се прегъваха от вятъра като перца. Вече бе преминала през тази равнина с чувство на трепетен възторг, със сърце, което биеше в унисон с шума на колелата. Но къде я беше завел този възторг? В лудешко поприще, в градина, обградена със стени, където едва не загуби разума си. Тя потръпна и прогони мислите си. Сега се връщаше. Каква глупост беше това връщане.
	Внезапно я облада чувство на жалко нищожество. Не бе ли животът й сляпо усилие да постигне някакви глупости, непрестанна борба за нещо, което никога не постигна? Беше работила така усърдно с всички сили, да изгради съдбата си — за да свърши така. Всичко, което бе извършила, беше предварително обмислено и решено. Тя не беше просто жива топка, нищо не се дължеше на случая, всичко бе произлязло от нея и от нейната воля. И върхът бе тази смешна несполука, това оттегляне с поражение, което съставяше неизменна част от нейната съдба.
	Това ли беше краят? Тя бе победена. Неволно вдигна глава и я наклони, обичаше да се вслушва в грохота на колелата, в настойчивия шум, който се натрапваше. Същите колела, същата песен, да, и същата жена. Но песента звучеше другояче за нея. „Още и още, казваше й тя, още и още!“ Тя я тласкаше по-далече, все по-далече.
	Изправи се и свали стъклото на прозореца, изложи лице срещу вятъра, който я шибаше с все сила. Докосвайки челото й, вятърът изглади бръчките и като укрепително лекарство съживи нейното изнурено тяло. Този вятър, който прегъваше тополите и разнасяше сребърен трепет по нежните върби, беше много по-приятен от безвкусния въздух, сред който тя беше затворена напоследък. А сега отиваше да действа.
	Не, не беше победена. При тази мисъл в нея се пробуди някаква сила. С миналото беше свършено, трябваше да го забрави. Бъдещето й принадлежеше, тя разполагаше с него. Колко объркан беше умът й и колко отчайващ беше този въпрос за него! Засега бе оглупяла, да, оглупяла, бе неспособна да разсъждава, но по-сетне щеше да разреши загадката. Силата й се възвръщаше. Тя инстинктивно чувстваше, че ново нещо се подготвя за нея. Това беше някакво убеждение, щастливо предчувствие. Забрави главоболието си, изтощението, грозното облекло, жалкото си положение. Забрави всичко, пропита от особено доволство.
	Турне, Бланден, Басийо, Лил — градовете минаваха един след друг пред нея. Най-сетне тя пристигна в Кале, премина през митническия преглед и се качи на борда на кораба, който чакаше на пристанището. Погледът й, отправен оттатък пристанището, забелязваше непрестанното вълнение на сивото море и полета на облаците от дим. Усети, че пътуването през канала ще бъде лошо.
	Когато корабът напусна пристанището, тя не слезе долу, а остана на палубата, опряна на парапета. Корабът подскачаше и потъваше дълбоко, нападан от огромни вълни, които се блъскаха в предницата му. Това пътуване наподобяваше нейния живот. Корабът и тя образуваха нещо единно, което залиташе при всеки удар, но отново се въздигаше, тласкано от онази вътрешна сила, която движеше и двамата. Една вълна прехвърли носа на кораба и облиза наклонения мост, после замря леко в нозете й. Някаква безпомощност я накара да потръпне, усети смъртна слабост в цялото си същество. Вкопчи се в преградата и се задържа здраво сред стичащите се потоци вода. Шапката й се изкриви, дългата й рокля плющеше като платно. Лицето й бе посиняло от студ, зъбите й се сковаха.
	Корабната прислужница, която минаваше забързана, загърната в дрехата си срещу бурята, се спря внезапно и за миг се вгледа в Люси:
	— Слезте долу, госпожо — каза.
	Госпожата… твърде чудновато облечено същество, за да заслужава това обръщение… извърна главата си, брулена от вятъра.
	— Мисля, че тук ми е по-добре — отвърна тя изумена.
	— Но вие не изглеждате добре. Желаете ли малко алкохол?
	Без да дочака отговор, прислужницата отиде да потърси чашка ракия, която Люси изпи, без да се откъсне от парапета. След това тя благодари и заплати, объркана от непознатите пари.
	Ракията я затопли вътрешно, като изгори вледененото й тяло. Действително тя чувстваше силен студ. Острият вятър пронизваше зле съшитите й дрехи и проникваше в дребното й тяло, което трепереше. Зъбите й тракаха, чертите на лицето й бяха обтегнати, бяха загубили малкото си кръв и се бяха сковали. Някакъв бодеж я измъчваше в едната страна.
	Въпреки това, благодарение на Бога, тя овладя неразположението си. Не желаеше да отстъпи и се хвана здраво за парапета, като остави пронизващият вятър да бушува. Бяха й казали, че не е в състояние да понесе пътуването, а ето — тя го преживя. Връщаше се най-сетне в Англия, у дома си, и след мъчителното вълнение на Ламанша езерната повърхност на пристанището на Дувър я дари с истински покой. Ударите на вятъра, който я беше блъскал, събудиха у нея слабо противодействие — той призова нейната неизчерпаема смелост. Нямаше повече сили. Влакът не беше далече, но краката сякаш отказаха да я слушат. Изпитваше странна болка в очите и в едната страна на лицето си.
	— Нямате ли нещо за деклариране?
	Нищо… освен нейната доблест. Къде беше перонът?
	Трябваше да следва тълпата. Никога нямаше да стигне до този влак. Обаче тя го намери, без сама да знае как. Беше попаднала в „купе за пушачи“; изпълнено с мъже, които се смееха и говореха шумно. Толкова по-зле, тя не желаеше да се мести, не си струваше труда. Вече приближаваше към края на своето дълго пътуване. Беше й топло. Ръцете и челото й горяха, макар да усещаше краката си ледени. Тя чувстваше, че силно се е зачервила, и крадешком опря бузата си до студеното стъкло.
	Влакът летеше през вечерната тишина. Вятърът беше утихнал и леки ивици мъгла пълзяха спокойно по долините. Скоро тази мъгла проникна в главата й тихо, като се хлъзгаше, а после излизаше на малки вихрушки. Онова, което я измори, беше пътуването през целия ден. Просто умора. Някой я забеляза и попита дали да свалят стъклото на прозореца. Тя направи утвърдителен знак. Така се чувстваше по-добре. Свежият ветрец, предизвикан от бързото движение на влака, носеше приятни есенни ухания, шум на сухи листа, кълба от дим из гората, свежестта на преждевременен мраз. Нямаха значение ледените й крака и леките бодежи в страната. Чистият въздух я съживяваше. Толкова обичаше нежното ухание на есента. Напред, винаги напред. Усещаше в слепите си очи удари, които биеха в ритъма на влака.
	Знаеше, че вече е почти пристигнала и че Питър ще я посрещне на гарата. Нейният син… поне той й оставаше като нещо осезаемо, действително след преживяното в последно време. Тя смътно си мислеше за телеграмата, която му беше изпратила и която сама бе съчинила. Колкото и кратка да беше тя, трябваше да го е известила за всичко: „Пристигам 7:30 Виктория. Майка ти“. Бледа усмивка заигра по устните й, когато си спомни как я беше изпратила. Това не беше прищявка, а предизвикателство, знаме, развято, за да се закани на съдбата. Така щеше да разбере, че тя не е победена. Да, нейният син знаеше, че тя никога не би понесла поражение. Беше умъртвена, сломена, отрепка от самата себе си, но не бе победена и се връщаше при него. В душата й нахлуха нежни спомени. Тази закачлива и свойска усмивка, която озаряваше лицето му, „Не си много грозна, майчице“.
	Под ръка край морето в Дуан една вечер, подобна на сегашната. Седнали един до друг в полумрака, слушаха как Вал Пинкертон пее:
P>
	Дейзи, Дейзи… аз съм безумен.
	От любов по тебе.
P$
	Отново се усмихна. Може би е била твърда и не е проявила гъвкавост. Упорито си беше блъскала главата срещу непоклатимата стена на неизбежното. Но сега щеше да приеме онова, което не можеше да бъде променено, занапред щеше да приема всичко…
	Локомотивът изсвири, спирачките изскърцаха и влакът забави ход, за да влезе във „Виктория“. Тя беше пристигнала… най-сетне!
	Остави спътниците си да слязат, после почака изправена на перона. Очите й блестяха с почти трескав блясък и тя чувстваше как сърцето й бие болезнено. Дали идваше от сърцето, или пък беше острата болка в страната? „Болката на бегача“; така я наричаше някога Питър, когато пристигаше при нея цял зачервен, след като беше играл на топка в полето. Сега лицето й беше също така зачервено, докато се разхождаше по перона.
	Тълпата се разреди, но колкото и да напрягаше взор, тя не съзря Питър. Влакът беше пристигнал по-рано… може би синът й беше възпрепятстван. Тя не се съмняваше, че ще дойде. Бавно, колебливо, започна да обикаля. Дребна женица, натруфена в смешно облекло, крачеше по перона на гарата и… чакаше.


>>	XIII

	Чака така цял час. Би могла да отиде сама при сина си, но й пречеше някакво безсилие. Чувстваше се замаяна и внезапно лишена от последните си сили. Без английски пари в джоба, без да има представа за времето, нито пък сила да се откъсне от това движение по перона, само с убеждението, че синът й ще дойде, тя продължи да чака.
	Той обаче не можеше да дойде, защото отсъстваше от града. Писмото на ръководителката беше препратено по следите му в Бретан, където бе отишъл да прекара отпуската си заедно с Рози. Те си бяха дали дума, че ще се върнат там, за да се насладят на очарованието на първия си престой. А телеграмата, написаната от нея телеграма, която беше така точна и недвусмислена, беше отворена от неговия съдружник, който не можа да разбере важността й. Затрупан с двойна работа, той просто си помисли: „Люси ще дойде тук“. Даде неясно нареждане на прислужницата в празния апартамент и това беше всичко.
	Тя самата си беше виновна за бъркотията.
	Трябваше да стори нещо. Това беше ясно и проникваше в помътеното й съзнание. Не можеше да остане все тук, да се движи безцелно по безкрайния перон на гарата. Смътно забеляза, че я наблюдава някакъв полицейски служител, изправен до един стълб. Той стоеше там от няколко минути, часове или векове, следеше я с остър подозрителен поглед. Изведнъж тя се почувства още по-зле, усети някаква неизказана слабост и немощ. Веднага си помисли, че й се вие свят. Веднъж вече го беше изпитала. Това нямаше значение, но тя трябваше да стори нещо. Приближи се до полицая, отвори уста, измърмори някакви думи. Дали говореше? Тя не знаеше. Кръглото и червено лице на полицая, лъснало над блестящите копчета на дрехата му, се завъртя пред очите й. Какво щеше да си помисли той? Дали щеше да усети дъха на алкохола, който корабната прислужница й беше поднесла? Щеше ли да си помисли, че тя, Люси Мур… После изведнъж разреши всички трудности за него и за себе си, като се свлече в несвяст пред краката му.
	Като по силата на магия се струпаха хора… тълпа от съчувстващи, но странно, тя не се съвзе. Тогава извикаха болнична кола, бял автомобил, който проникна, сякаш сивкав призрак, под слабо осветения свод.
	Настаниха я в колата, легнала като някакво странно същество. С отворени очи, тя не изразяваше никакво учудване. В мъглата над нея се движеха две сенки, полицаят и мъж с дълга бяла престилка. В ушите й прозвуча шум, усети парлива болка в страната и едно засилващо се бръмчене. Не се помъчи да разбере какво беше това и затвори очи. От изсъхналите й устни се изтръгнаха слаби и бързи дихания.
	— Диша странно, нали? — каза най-сетне полицаят.
	Човекът в бяло кимна с глава.
	— Тези стари жени кой ги пуска да ходят съвсем сами? Това не го разбирам.
	— Да, търсят си белята.
	Мълчание.
	— В „Свети Тома“ ли ни кара твоят приятел?
	— Точно там, приятелю.
	Стигнаха в двора на болницата. Беше все още в безсъзнание, лежеше неподвижна върху носилката.
	Тап-тап, тап-тап, болката ставаше все по-мъчителна. Дали не беше зъбобол? Идваше някъде отстрани, но приличаше… да, тя си спомни… когато й бяха вадили зъби. „Добре, извадете четири първоначално.“ Решителният глас: „Колко, без упойка?“ Тя спокойно се бе протегнала в креслото с червено кадифе. Още усещаше страшната болка. После едрото усмихнато лице на зъболекаря се надвеси над нея. Не, това не беше неговото лице, беше някакво друго, по-младо, което й се усмихваше успокоително. Тогава тя усети остро бодване в ръката. Опита се да отговори на тази усмивка, да продума, да каже коя е и да обясни за сина си.
	Болка, пак болка, всяко вдишване й причиняваше парлива болка. Най-сетне облаците от дим и сивите сълзи се изсипаха над нея и я обвиха в блажена забрава.
	— Поразително — каза лекарят, който стоеше до ръба на леглото, — никаква реакция.
	— Когато я изкъпахме, се почудихме, тя е невероятно мършава — каза болногледачката.
	— Би трябвало да се предупреди семейството й.
	Нищо не се намери. Никакъв белег по дрехите. Нито чанта, нито писма, а само белгийски пари в джоба на роклята, и то каква рокля…
	Той погледна към леглото.
	— Тогава ще предупредя полицията.
	— Да.
	— Сложете параван. — Той се отдалечи, като хвърли многозначителен поглед.
	Пневмония във върха на дроба и при такова състояние…
	Поставиха параван, бели завеси, които от време на време играеха пред замъглените очи на Люси, бели завеси, подобни на онези, които тя бе окачила в къщата си в Ардфилан. Някакви ръце ги отместваха, гледаха я странни лица… Лицето на Питър — засмяно и зачервено, след тичането на връщане от училище. А тя го посрещаше след разходка по върха на Ардмор. Устройваха си пикници край блатото или по брега. Още по-далече… седнала на този плаж, тя кърмеше бебето си. Слънцето грееше, дъх на морски водорасли изпълваше ноздрите й, повдигна очи — лицето на Питър като бебе, легнало на нейните колене, й се усмихваше, смееше се, струйка мляко потече от ъгъла на устните му.
	Тя се посъвзе, чу до леглото си лек шепот, след това почувства, че й дадоха да пие. Колко бе жадна! Напуканите й устни горяха, пресъхналият й и подут език бе трескав и обложен. Тя опита да изтрие устните си, но ръцете й сякаш бяха огромни и тежки като олово. Заедно с това дишането й беше така затруднено, така мъчително, оковано в мрежа, в гора от преплетени храсталаци, сред които тя се бореше задъхана, задъхана…
	Отново започна да бълнува. Други лица я гледаха иззад отместените завеси — лицето на Франк, спокойно, с особената му подигравателна усмивка, това на Ана — дръзко, иронично, презрително, на Нета — свежо и откровено, на Дейв Бауи, приятно и усмихнато, образи също от детството й, всички тези лица от някогашните дни, далечни, движещи се, сега образуваха един кръг, който я обграждаше и задушаваше. След това отново настъпи мъчително прояснение: къде се намираше? Така слаба, така изпълнена с пареща болка? Дали… дали щеше да умре? Не, това беше невъзможно. Още не беше свършила… Беше едва на четирийсет и пет години, не беше победена, можеше все още да вдигне глава. Напред… колелата лудо се въртяха… напред, напред!
	Върна се в съня си. Сега вече нямаше лица, а на тяхно място се появи ослепителна светлина, която я обгръщаше, така блестяща за нейните отслабнали очи. Тя блестеше, блестеше като ореола на Христос. Не, не беше това. Ореолът на Христос никога не е бил така светъл. Беше слънцето, ясното слънце, което бляскаво грееше над морето и там, в неговата светлина, лъскави прашинки се въртяха като пеперуди. Беше се съвзела, бе при своя прозорец, гледаше навън, чакаше с вдигната над очите ръка, за да се предпази от светлината.
	После изведнъж всичко угасна.
	Внезапно върховните и вечни тъми се сгромолясаха върху нея.
	Тя умря вечерта на следващия ден. Никаква съпротива, никаква реакция. Беше съвсем неизбежно.
	Занесоха я в моргата. Там я поставиха върху широката каменна плоча, която някога, в един кошмар, беше съзряла като видение на своето въображение.
	Настъпи тиха, спокойна нощ — онова есенно спокойствие, което толкова много беше обичала. В мълчаливото подземие проникваше сива мъгла, идваща откъм реката, и обгръщаше тайнствено тялото й, което почиваше върху плочата, обезобразено, голо, лишено от всичко.
	Сковано в коравата маска на смъртта, лицето й не изразяваше нищо. Очите й бяха затворени, прозрачните й ръце бяха кръстосани върху гърдите и напълно немощни. Погребваха я изпаренията, които се издигаха все по-гъсти от водата и земята.
