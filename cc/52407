>	1

	Виждам я сред процеждащата се светлина с крайчеца на окото си. Играем на „кърваво убийство“ — самото име пронизва стомаха ми, корема ми, там, където са нервите. Късно е и не трябва да сме навън, но какво от това.
	Писукащи, дяволити, възбудени гласове, скандираме ли, скандираме. Зловещото монотонно броене прорязва като нож ушите на набелязаната жертва: _Един часът, два, три, четири, пет_… Иви очаква участта си. Ала нея я бива в криенето, няма равна, и знам, че ни очакват страхотни изненади — може да я открием свита под продънена тераса или засипана с пръст в красивата цветна леха на мама.
	_Шест часът, седем, осем, девет_, малки чудовища, жесток, смазващ речитатив, _десет часът, единайсет, дванайсет, ПОЛУНОЩ! Кърваво убийство!_ Крещим до една, свирепи, диви гласове, после хвръкваме във всички посоки като светулки.
	Приятен е звукът на кецовете, които тупкат по асфалта. Пет, може би десет деца под уличните лампи, които обещават сигурност, но докога?
	О, Иви, виждам те на двайсетина метра пред нас, с веещи се памучни розови шорти, тичаш бързо, отмяташ гъстата си тъмна коса от устата и крещиш. Игра на ужасите, сърцето ми ще изхвръкне и не мога да го спра. Виждам те, Иви, само на няколко метра от финала. Това е най-великата игра на света и Иви ще спечели. Ще успееш, Иви, ще успееш. Сърцето ми ще се пръсне, ще се пръсне.


	Беше отдавна, преди сто години. Мираж от лятото на едно тринайсетгодишно момиче, досущ като летата на милиони други момичета, ако не беше Иви, ако не беше бясно блъскащото й сърце и всички онези заплетени неща, които се разплетоха.
	И ето ме в къщата на семейство Вървър — ръбести лакти, луничава брадичка и длани, ожулени от острата изсъхнала трева. Двете с Иви приличаме на момчета, за разлика от седемнайсетгодишната Дъсти, страхотната й сестра. Кинозвезда, с прилепнало бюстие и потропващи чехли „Доктор Шол“. Мигли като златисто фолио, очи с цвят на динена кора и меко, женствено тяло. Блестящо червило, яркобели зъби, облизване на устните с връхчето на езика, премигване, руменина, която пълзи нагоре по скулите.
	Останех ли за малко сама, хвърлях поглед на стаята й, ухаеща на детска пудра, гланц за устни и лак за коса. Леглото й беше огромна розова торта с леко позацапани волани, подът — изпъстрен с капачките на лаковете за нокти, навсякъде се въргаляха пластмасови четки за коса, целите в косми, усукани бикини на маргаритки, обърнати наопаки джинси с розови чорапки в крачолите, сгънати послания от безброй момчета, лъскави опаковки от тампони, попаднали в ръба на кувертюрата, опираща в зеления мокет. Дъсти все чистеше, но дори тя не можеше да спре безспирния потоп от какви ли не чудесии, съпътстващи живота на едно момиче.
	Сред този шеметен розов екстаз с Иви изглеждахме чепати и нескопосани и когато Дъсти ни допускаше в захаросаната си обител, ние се чувствахме като неканени гости.
	Познавах Иви толкова добре, чак до мозъка на костите, и, разбира се, всички от семейството й, знаех книгите на рафта в хола им („Малката барабанчица“, „По-хубави домове и градини“, „Самотният гълъб“), стола от кора на бананово дърво и усещането, когато го докоснеш, лосиона от рози на тоалетката на госпожа Вървър — как ми се искаше да заровя лице в него…
	Тичахме безспир по застланите с мокет стъпала, покрай голямата маса в трапезарията, а после скачахме на голямата семейна спалня.
	Знаех и други неща. Вълнуващи тайни, споделяни само в шушкащата подплата на спалните ни чували. Не знам дали знаеш, че… И Иви ми пошушва, че Дъсти е кръстена на певицата, чийто албум родителите й слушали шестнайсет пъти в нощта на нейното зачеване. Заинтригуващо и невероятно. Колкото и да се опитвам да разбера скритата злоба и приумиците на възрастните, така и не мога да си представя как госпожа Вървър свързва името на детето си с палава закачка…
	Не и госпожа Вървър. Живеем врата до врата и веднъж не я чух да се смее високо, да тича за телефона или да танцува на пиянските квартални сбирки на Четвърти юли. Сдържана, с равен като удари на тъпан глас, тя се носеше, сякаш беше фрегата, сянка, преминаваща от стая в стая. Работеше в болницата за ветерани като професионален терапевт — така и не разбрах какво точно правеше, но пък и никой не говореше за това. Току я зървах да носи коша с пране, вървейки от коридора към стаята с отворена дебела книга в кокалестата ръка. Ръцете й изглеждаха сухи, дори някак пресъхнали, а тялото й беше твърде кокалесто, за да я прегърнат както дъщерите, така и съпругът й.
	О, а господин Вървър, господин Вървър, господин Вървър, той продължава да вибрира в сърцето ми, под ноктите ми, навсякъде. Много може да се говори за него, но аз така и не мога да го изрека, дори сега. Той все още трепти в мен.
	Господин Вървър, който хвърляше топката надалеч, надалеч и майстореше тоалетки за дъщерите си, който ни водеше на летни кънки или боулинг и миришеше на свеж въздух, лимон и коледно индийско орехче — ухание, което завинаги щеше да бъде символ на „мъж“ за дъщерите му. Господин Вървър винаги присъстваше. Неспирно му се възхищавах, мечтаех за думите му, копнеех за миговете, когато ще ми обърне внимание.


	Това бяха хубавите неща и те бяха наистина хубави. Ала по-късно се случи и друго, без което не знам какъв щеше да бъде животът ни. Какво ли щеше да бъде, ако то се беше промъквало безшумно от ъгъл в ъгъл, изтръпвайки от нощния шепот на Иви, през тъмните кухини в тази къща с огрени от слънце керемиди, а аз не го бях чула? Не го бях видяла?
	Знаех всичко и нищо.
	Сега има мигове, когато си спомням седмиците, преди да се случи, и те са един вид прозрение. Всичко е било налице, съществували са всички признаци и всички ъгли са били осветени. Ала аз не бих могла да го видя. Не бих могла, не бих могла.
	Понякога сънувам, че играя футбол с Иви, след всичките тези години. Отначало съм сама на игрището. То е тъмнозелено и аз подмятам топката между краката си. Малки закръглени крачета. Смешно, малко тринайсетгодишно телце, стегнато и странно. Синина на бедрото. Коричка на коляното. Мастило на ръката от цапотене в клас. Кичури слепена потна коса на челото. Ръце като къси вретена с дебелички пръсти. Напъпили издутинки под лъскавата зелена фланелка с триъгълно деколте. Ако прокарам ръка по тях, едва ли ще ги усетя. Слаби бедра като на момче, които се въртят около топката. Чакам Иви, която се появява като гореща вълна. Дъхът й ме лъхва, тя пъхва крак между краката ми и рита топката надалеч в тъмнозеленото поле.
	В спомените ми Иви винаги се промъква между сенки. Големи, тъмни, призрачни очи с червени сенки. Тича по футболното игрище със зачервено лице, а по гърба й се развява тъмна грива. Тича бързо, а в дъха й се долавя усилие да тича още по-бързо, да стъпва по-пъргаво, да хвърчи напред в стремеж да пробие нещо пред себе си, което никой друг не вижда.


>	2

	Май е, последният месец в прогимназията, и Иви, моята най-добра приятелка, е седнала на масата за прегледи на сестра Станг, леденостудена маса, от която ми замръзват зъбите само като я погледна.
	— Боли ли? — питам аз, а сестра Станг ме поглежда ядосано. Тя държи плик с лед над лявото око на Иви.
	— Имаш само две очи — заявява сестрата и чуква Иви с пръст между веждите. — Как може да забиеш стика там!
	— Сестра й го заби — пояснявам аз и се усмихвам на Иви под вдигнатата ръка на сестрата.
	— За малко да вкарам гол — казва Иви с насълзени очи. — Тя нямаше избор.
	Дъсти ни показваше разни хватки. Звездата на гимназията и богинята на „Зелените келти“ ни подготвяше за август, за първите пробни гимназиални мачове. Дръпна ни за клечестите ръце и заяви: „Парцалени кукли, колко години загубихте да тичате след футболната топка!“ С високо вдигната брадичка и ръка на хълбока обяви, че е дошло време да се извисим до единствения истински спорт, носещ много по-голяма слава — хокей на трева.
	Бих направила всичко, което Дъсти заповядаше. Оставях я да ни мъчи колкото иска. Дори когато бяхме толкова изтощени, че ни призляваше от умора и горещина, това нямаше значение, защото бяхме с нея, а ние искахме да бъдем само с нея. Тъкмо да припаднеш, вдигаш очи и я виждаш — сияйно лице, което ти казва без думи: „Можеш и по-добре, нали?“ И веднага можеш.
	— Защо не си пазите очите? — възмущава се сестра Станг. — Трябва да носите защитни очила.
	— Ние само се закачахме — оправдава се Иви и изплюва протектора на зъбите, който е опръскан с кръв.
	— Я чакай! — повишава тон сестрата, хвърля ми плика с лед и се взира в устата на Иви. Пъха пръсти и търси нещо.
	— Прехапах си езика — избоботва Иви. — Прехапах го. Струйка кръв потича по брадичката й и на мен ми се завива свят. Поглеждам протектора, разцепен е надве.
	— Подай ми иглата и конеца — нарежда сестрата.


	Вървим към къщи, Иви се навежда към мен, плези се и тъничката марля почти ме гъделичка. Безмилостно навира език в лицето ми. Обичаме да имаме бойни рани. Да ни бяхте видели, когато си изкълчих ръката, падайки от върха на старата ръждива пързалка в парка „Рабит“!
	— Баща ти много ще се ядоса на Дъсти — казвам аз.
	Стържа по тротоара със стика, което не трябва да правя, но звукът ми харесва.
	— Надали — фъфли Иви. — Това е част от играта.
	Пред очите ми е Дъсти, с буйна къдрава коса и вратарска маска, килната небрежно над челото: „Хайде, малчо, покажи какво можеш!“
	— Не разбираш играта — продължава Иви.
	— Ти не знаеш повече от мен, мамасита — заявявам аз и подръпвам марлята върху изплезения й език.
	Спираме пред дома й. Коли няма, къщата е тъмна. Такива моменти не бива да бъдат пропускани, никога.
	— Искаш ли да отидем до „Пери“? — пита Иви и дръпва марлята. Виждам хиксчетата на конеца. Едно, две, три, четири. По едно за всеки остър зъб.


	Бяла от край до край като ванилов крем, с навес на райета в ментолово зелено, сладкарница „Пери“ е мястото, което съучениците ни посещават редовно. Когато влезем в гимназията през есента, ще ходим в ресторант „Рам Хорн“. Там ходи брат ми Тед — всичко е по-скъпо от пет долара, няма високи столчета, на които можеш да се въртиш, а светлината е приглушена като за възрастни.
	Ям „Орео“ сънди и облизвам полепналите бисквитки от зъбите си. Иви се е съсредоточила върху любимия си фъстъчен сънди — за него ти дават дълга лъжица, та да можеш да обереш фъстъченото масло, полепнало по тясното дъно. Тя пъха лъжицата навътре в устата си, за да избегне шевовете.
	Няколко момчета, наши съученици, подпират барплота, бутат и обръщат поставките със сламки, блъскат се и преливат от енергия. Смехът им, магарешко цвилене, оглася сладкарницата.
	Джед ни забелязва и започва да ни замеря с хартиени топчета от обвивките на сламките. Нямам търпение да си тръгнем по-бързо. Ала Иви, с бретон над очите, поклаща глава. Отмятам бретона и виждам как синината на лицето й започва да става по-тъмна. Въртя се на стола, а виниловата седалка гъделичка краката ми. Джед е рус, къдрокос, с гърбичка на носа. Преди време беше дръпнал шортите на Иви в часа по физическо. Тя ми каза, че пръстите му докоснали кожата й.
	Не реагираме и Джед не може да се стърпи, тръгва с провлачени стъпки към нас, а аз се опитвам да уловя погледа на Иви. Бретонът покрива очите й, а тя гребе пухкавата сметана. Забелязвам, че поруменява, което значи, че е видяла Джед.
	Завитият връх на езика й се подава от ъгълчето на устата.
	— Здравейте — казва Джед с ръце в джобовете и накланя глава.
	— Здрасти — отговарям аз и сритвам лекичко Иви.
	Джед мълчи, после протяга възлести пръсти, топва ги в съндито на Иви и загребва от лепкавия сладолед. Усмихва се хитро, пъхва карамелени пръсти в устата си и премлясква.
	Тя го гледа, гледам го и аз и усещам как се впрягам, но се опитвам да се успокоя, тъй като не е моя работа, това засяга Иви, а не съм сигурна какво се таи в тъмните й очи.
	Тя не реагира, поглежда ме и пита искам ли да тръгваме. Отговарям, че да. Иви е спокойна, уравновесена, взема нещата си и двете се понасяме към вратата.
	Джед естествено ни следва и подхвърля момчешки закачки: „Ей, момичета, не обичаме да черпим, а? Защо не оближете пръстите ми?“
	Другите момчета ни гледат. Иви върви с раницата на гърба, но на мен ми писва. До нас е старият мочурлив фонтан, от който дечурлигата вадят слузести монети. Оставям чантата си на земята, загребвам от калта и я хвърлям по Джед. Момчетата се смеят с цяло гърло, а Джед, целият във вода и тиня, пощурява.
	Той и без това сам си го търсеше, всичките това искат.
	Джед ме сграбчва за кръста и имам чувството, че ще ми счупи ребрата, а мократа му коса докосва приятно врата ми и ме гъделичка. Децата се смеят и врещят. След миг успявам да се откопча, залитам и оправям смъкнатата презрамка на сутиена си.
	Преди да се обърна към Иви, Джед я сграбчва и я влачи до фонтана. Боричкат се под кафявия чучур, Иви рита, удря силно изхвръкналите му ребра с лакти и се измъква от луничавите му ръце.
	Залита назад с просмукана от калната вода жълта фланелка.
	Гледката преобръща играта. Джед не може да отлепи очи.
	Иви не прикрива очертаните си малки гърди. Искам аз да ги прикрия, тези наболи зърна. Усещам как пламвам и навеждам глава. Иде ми да скръстя ръце пред своите гърди. Засмивам се малко истерично.
	Иви слага ръце на кръста си и гневно гледа Джед с присвити очи. Прилепналата фланелка се опъва още повече.
	Смея се с ръка на лицето.


	— Момчетата си падат по нея — заяви Иви.
	Сгушени в леглото й късно една нощ, одумвахме Дъсти. Обичаме да говорим за нея, да правим догадки, докато съвсем се оплетем. Какво ще стане, ако Беки Хоуд реши да й отнеме капитанството на отбора? Дали е истина онова за господин Дъглас, учителя по физика с издаденото чене? Дали наистина е казал, че няма по-добър пример за сублимната поезия на хидравликата от пристъпващата по коридора Дъсти?
	— Боби Торнхил седи в колата си на улицата — каза Иви. — Мисли, че никой не го вижда. Струва ми се ненормално.
	— Май да.
	Боби Торнхил е първенецът по бягане, с развят черен бретон и пъстри очи, които върти насам-натам, докато скорострелните му крака удрят по пистата.
	— И какво прави в колата? — попитах предпазливо аз. — Върши ли нещо?
	— Вероятно да.
	— О! — възкликнах аз сконфузено и дъхът ми секна.
	Боби в колата на техните, с дървесно зелено спортно яке с кадифена подплата, седи и съзерцава прозореца на Дъсти, закачливите й пердета и палавата й женственост.
	Сигурно за него това е чудо, пердетата и процеждащата се през тях розова светлина. Полъхът на Дъсти. Едва доловима въздишка. Чувството го обладава, напира в него и той може, може да…
	Мисълта идва и ме напуска, преди да я осъзная, _знам за това, знам за това_…
	Лежа, заслушана в бързото дишане на Иви.


	Та както ви казах, аз съм на тринайсет, имам меки трапчинки над коленете и всяка вечер лежа с пъхнати между краката ръце и се питам за разни неща, питам се и се чудя, усещам топлина и напрежение и ако реша, мога с тази бомба в мен да накарам света да избухне и да ме разбие на късчета.
	Има момчета и момчета, но мен това не ме тревожи, защото не ме вълнува грубостта на такива като Брад Немет, който се опита да ме придърпа в скута си на купона у Тара Лийри, та шортите ми се повдигнаха и усетих джинсите му под бедрата си, както и особения му поглед близо до лицето си.
	— Отърка се в теб, като че ли е на скаутски лагер — заяви Иви по-късно. — С надеждата да запали огъня и да му дадат значка за заслуги.
	Иви ги приказваше ей такива и всичко изведнъж ставаше по-весело. Прихвахме да се смеем, а момчетата не обичат, когато момичетата им се смеят.
	— Все едно да триеш гума на молив, докато я изтриеш — добави тя. — Щеше да те трие, докато стигне до метала.
	Онази вечер докоснах меката част на бедрата си, розова и палеща, чувствителна като ново зараснала кожа. Усетих тръпки.
	Стряскам се и се събуждам, свивайки конвулсивно крака. Може би трясък от врата на кола, гръмотевица, миеща мечка сред тенекиените кутии в боклука, фойерверк. Измъквам крака от усуканите чаршафи и се заслушвам, но не чувам нищо, освен успокоителната тишина на спящата къща. Чувството на самотност и обърканост, когато всички са потънали в някакъв кадифен блажен мир, ала не и ти.
	Шината на зъбите ме гъделичка, лежа и гледам белите петна на корковото табло на вратата във формата на футболна топка.
	Само след няколко секунди си спомням съня, който ме е събудил:
	_Иви лежи на пода до моето легло в спалния си чувал — тъмнорозов като начервени устни. Устата й е пълна с туфи памук, сякаш извадени от шише с аспирин. Върти тъмни очи и протяга трепереща загоряла кокалеста ръка, а памукът хвърчи от устата й. Не мога да разбера смее ли се. Май че да, може би сме си казали нещо смешно и аз също трябва да се смея, но чувам само странни, блеещи звуци и не мога да се съсредоточа._
	_Дърпа ме силно за глезена, пръстите й са изкривени, очите уголемени и втрещени, тя шепти, сякаш гледаме филм на ужасите с остри триони и бляскави сатъри, и сърцето ми се вледенява. „Сега ли? Сега ли?“_
	Сънят е съвсем ясен и аз сядам, опитвам се да се отърся от лошото чувство, но не мога. Това лице, горещата ръка на Иви, стиснала крака ми, още сънувам. Броя три пъти до десет, както когато бях дете и небето гърмеше и святкаше. Винаги помага, ще помогне и сега.
	Докато заспивам, чувам мама да бърбори нещо, а после гласът й се извисява в дълга въздишка.
	Онова странно чувство отново се появява — сякаш нещата отново са тръгнали по крив път, докато съм спяла. Мама не е говорила нощем по телефона от времето на безкрайните крясъци покрай развода. Гласът й тогава беше отчаян, настоятелен, чуваха се ридания и скърцащи зъби.
	Сега обаче е закачлив, примесен с палав смях.
	Имам чувството, че е отвън, и си спомням как я намерих в двора, когато татко ни напусна — притиснала телефона до ухото си, тя плачеше до стария дъб, ридаеше безнадеждно, скрила с ръка лицето си.
	Чувам по-дебел глас и разбирам. Тя не говори по телефона. С нея има мъж. Брат ми Тед ги видял от прозореца на стаята си. Каза ми на другия ден. Мъжът бил доктор Ейкън.
	_Има халка_, добави Тед.
	Винаги идва късно и никога не влиза вътре. Седят на верандата и пият уиски с лимон, той потрива лице и повтаря ли, повтаря: „Трябва да се прибирам, Даян, трябва да се прибирам.“
	Но не се прибира преди пет, когато го виждам с обувки в ръка и връзка, метната през врата, да притичва по тревата към колата си.


	На другия ден с Иви стоим пред училище и почукваме със стиковете. Снощният сън витае в главата ми и аха-аха да й го разкажа, но се въздържам. Хората не обичат да слушат какво си сънувала.
	Днес е ден, в който не говорим много, просто сме заедно, вървим заедно, почукваме с новите си стикове и придърпваме потните залепнали фланелки.
	Очите ми са все на лилавото петно над слепоочието на Иви. Имам чувството, че ще се размърда. Казвам й, че е като лилава пеперуда, която ще хвръкне.
	Тя го докосва и аз усещам как пулсира на моето слепоочие, как лекичко тупти.
	— Какво каза татко ти? — питам аз и си представям господин Вървър и смръщеното му чело, както когато се хлъзнах на стълбите им, тичайки по чорапи, и здравата си ожулих краката.
	— Купи ми суров бифтек в „Кечъмс“ да наложа синината. Мама заяви, че струвал повече от вечерята на годишнината от сватбата им.
	Типично за госпожа Вървър, която винаги говори с отегчение.
	— Цяла вечер ме наричаше Роки! — казва Иви със закачлива усмивка.
	И двете повдигаме вежди, уж се чудим, ала всъщност това ни допада. Когато момчетата се шегуват, не искаш да си техен обект, но шегите на господин Вървър са като галещи ръце, които те носят.
	Иви насочва хокейния стик напред като Зоро.
	— Дъсти заяви, че приличам на набита съпруга от телевизионно предаване.
	После ми разказва как баща й я завел да ядат орехов пай в „Рейнълдс“ — специалния пай, дето хрущи така приятно. На сервитьорката й станало жал за нея и й сипала още една топка сладолед.
	Представям си как седим с господин Вървър, пред нас има лепкави чинии с пай, а сервитьорките го черпят с топки сладолед. Не само сервитьорките се държаха така с него, на родителските срещи майките пълнеха догоре чинията му със захаросани сладки и настоятелно го канеха на техните сбирки.
	Щеше да ми е приятно, ако Иви ме беше поканила в „Рейнълдс“ — при предишните ни посещения господин Вървър винаги мацваше носа ми със сметана.
	Сърбят ме глезените и искам да събуя късите си чорапи.
	Оглеждам улицата, потънала в следобедната тишина. Четири и половина е. Подранилата лятна жега тегне над асфалта.
	— Къде отивате с майка ти? — пита Иви и гледа към колата, която преминава през „легналия полицай“ на улицата пред училището.
	— В мола. Ти с роклята на сестра си ли ще бъдеш?
	На бала по случай завършването на прогимназията Дъсти беше с рокля „Лора Ашли“, бледолилава, с надиплена пола. Вълни от къдрици се люшкаха по гърба й, а лицето й бе озарено от самодоволство — как да забравиш подобна гледка.
	Тъмночервена кола изниква на пътя пред нас и бързо отминава.
	— Не знам — отговаря Иви и почуква с пета по тротоара.
	После примигва и казва:
	— Май идва.
	Светлокафявото „Темпо“ на мама се задава.
	— Ще те закараме — предлагам аз.
	— Няма нужда — заявява Иви и мята стика на рамо.
	Чувам боботенето на колата. Продължава цяла вечност. Не знам защо.
	Иви гледа надолу по улицата.
	— Някой май се е загубил — казва тя.
	— Какво… — понечвам да попитам, докато същата тъмночервена кола минава отново безшумно покрай нас.
	Нещо в главата ми прещраква, но не мога да определя точно какво. Обръщам се и виждам спокойното и уравновесено изражение на Иви, чертата на устните, сдържания, непресторен поглед като мек лист, отгърнат толкова бързо, че не можеш да зърнеш дори и дума.
	Завъртам стика си и го удрям в нейния.
	— Обади ми се — казвам аз и тръгвам към колата на мама. Тя ни гледа с усмивка зад големи слънчеви очила.
	Отварям вратата.
	— Мамо, може ли Иви да дойде с нас?
	Но когато се обръщам, нея я няма, сякаш е потънала зад високия плет и каменните колони на училището.
	Забелязвам ли го в погледа й, забелязвам ли го в лицето й без израз? Чувам ли я да казва приглушено — сред нашето несекващо мълчаливо разбирателство, чувам ли я да казва: _Това е последният път, това е последният път_?
	_Това лице, моето лице, ще изчезне завинаги._


>	3

	Телефонът звъни. Десет и половина вечерта. Мия си зъбите и се надявам да не звъни баща ми от Калифорния, все се обажда от балкона на апартамента си и с размекнат глас разказва за излета с кану на езерото Олд Пайн, за люлката, която е направил в двора, и за други неща, дето не си спомням, но той винаги си ги спомня след втората чаша вино.
	Не, не е той. Мама говори уплашено и объркано.
	— Веднага ще я питам — казва тя и аз започвам да мисля какво пак съм сгафила. Миналата седмица закъснях два пъти за час по геометрия, ама биха ли се обадили у дома за това?
	Мама затваря телефона, отпуска ръце и си поема дълбоко дъх. Пъха няколко кичура зад ушите си, винаги прави така, когато е много нервна, после казва да седна на стола в кухнята.
	— Ще те питам нещо и трябва да ми кажеш истината.
	Отговарям, че ще кажа истината.
	— Така — подхваща тя с треперещ глас и аз се чувствам ужасно, каквото и да съм направила, макар нищо да не ми идва наум. — Знаеш ли защо Иви не се е прибрала днес след училище?
	Поклащам глава и отговарям, че нищо не знам. Нищичко не знам. Говоря истината, но кой знае защо имам чувството, че лъжа.
	Мама ме поглежда внимателно, хваща ръката ми и отново ме пита. После още веднъж.
	Ала аз не знам. Не знам, не знам.
	Някъде в тъмните дебри на подсъзнанието ми, някъде дълбоко нещо се таи. Там има нещо. Но не мога да го уловя.


>	4

	_Случи се_, мисля си аз, думите идват и въпреки това не знам какво означават. По някакъв смътен начин това, което се случи днес, се беше подготвяло от дълго време, тягостно предчувствие, нещо без име, опасно усещане и аз не знам какво да правя с него.
	Гривата тъмна коса, спортните чорапи, дръпнати над коленете.
	Иви беше там и след това Иви изчезна.
	Разтварям с пръсти щорите и виждам, че всички стаи у семейство Вървър са ослепително осветени.
	Преди пет вечери й бях на гости с преспиване, разменихме пижами, слушахме музика, дори четохме на глас една глава от книгата, която госпожа Вървър оставяше до шезлонга, онази със зяпналата жена на корицата и мъжа, който я докосва с пръст. Иви каза, че пръстът му е космат и хич не й харесва това, че правят секс прави. Редувахме се и прочетохме някои сцени два, три пъти. Не разбирах всичко — тези тела с бушуваща кръв и опипващи езици. Всичко беше грубо, насилствено, влажно. Сви ме стомахът, затворихме книгата и аз си отдъхнах.
	Продължих да мисля за книгата няколко часа по-късно, когато стаята на Иви беше тъмна и аз следях с поглед игривите сенки около лампата футболна топка. Дъсти и господин Вървър седяха на градинските столове на задната веранда и си бъбреха. Смееха се, неговият смях беше толкова ведър, толкова ведър, колкото беше и самият той.
	Господин Вървър присъства в цялата къща, смехът му е дълбок и карамелен. Благодарение на него къщата винаги изглежда пълна, бляскава, палава и весела. Когато бяхме малки, той хвърляше с нас зарчетата и все мамеше, но ние не се сърдехме. Обявяваше замисъла си, сякаш му беше стратегия, намигваше ни и ние се чувствахме съучастници в измамата. Дъсти все му се караше, настояваше да чака и му отнемаше реда. Играехме с часове и не искахме да спрем.
	— Дъсти беше на среща — прошепна Иви и чак тогава разбрах, че и тя ги слуша.
	Седнах в спалния чувал и се примъкнах към леглото.
	— С Том Милан ли? — попитах аз, а Иви каза „шшшт“.
	— Слушай — рече тя само с устни. — Не говори.
	Тихите гласове на Дъсти и господин Вървър долитаха през прозореца. Дъсти се шегуваше и смееше така, както правеше само в компанията на баща си.
	— Спира колата и…
	— И ти казва, че бензинът е свършил!
	Дъсти прихна. Миналото лято брат ми излезе с нея няколко пъти и после все се питаше дали не го е обсъждала с баща си.
	— Не, само спря, обърна се към мен и каза: „Бейби…“
	— Бейби? Така ли те нарече? Горкото момче. Сигурно е много влюбен.
	— „Бейби, в тази бяла рокля приличаш на ангел!“ И…
	— Не приличаш, бейби, ти си ангел, ангел! — заяви господин Вървър и аз си представих широката му усмивка.
	— Стига, татко! — Дъсти се задъхваше от смях и едва продължи. — Тогава се наведе и лапна цялото ми ухо.
	— Ти отвърна ли на жеста? Нали затова съм те възпитавал. Сигурно ти е обещал вечеря!
	Дъсти не можеше да си поеме дъх от смях.
	— И после какво стана, кажи — настояваше господин Вървър. — Горкото ми момиченце.
	— Какво ли! Той глътна перлената ми обица и почти се задави. Умрях си от смях. Тупнах го по гърба и той я изплю.
	— Ще я изплюе, то е ясно. — Двамата отново се разсмяха гръмогласно. И едва си поемаха дъх.
	Иви ме гледаше, чакаше да се усмихна или да кажа нещо, но аз не знаех какво да направя и затова мълчах.
	Мислех си колко ли е прекрасно да си с тях двамата и кой ли не би искал да е в тяхната вълшебна среда; нейният поглед внимателен и преценяващ, а неговият благ и предразполагащ.
	Ето такъв беше животът в тази къща с все още толкова много неизживяна радост. Не би ли било чудесно, мислех си тогава, само преди пет дни, да обсъждаш момчетата с господин Вървър? Часове наред да играеш карти с Иви и да гледаш как Дъсти сменя рокли в пастелни цветове и слуша музика с баща си до зори?


	Нощта е дълга, мама ходи по коридорите, три пъти проверява затворени ли са прозорците и входната врата. Цяла нощ обикаля и се блъска в столове, включва и изключва телевизора. Опитвам се да спя, опитвам се да прогоня пълзящите черни мисли в главата си.
	Няма отърване от предчувствията, които сигурно ще се превърнат в кошмарен сън.


	Сутринта отиваме с мама у семейство Вървър. По телевизията винаги изчакват двайсет и четири часа. След двайсет и четири часа могат да направят съобщение. Изминал е само половин ден. Казвам го на мама, докато правим седемте крачки между къщите ни, а тя стиска ръката ми с всичка сила.
	После спира и ме поглежда тревожно.
	— Не и за децата — казва тя. — За децата не изчакват.
	— О! — отвръщам аз, а мама се кани да продължи, но се опитва да се въздържи. Не успява и добавя:
	— При децата всяка минута е важна. Половин час може да е фатален. Много страшно…
	Сякаш нож прорязва гърдите ми. Не съм чувала нещо по-ужасно. Какво иска да каже… Какво значи това?
	Толкова е притеснена, че не забелязва моя ужас. Влизаме през страничната врата.
	В хола има двама полицаи. Казват на мама да почака, докато поговорят с мен на горния етаж. От съзнанието ми не излиза лицето на господин Вървър — напрегнато е до неузнаваемост, а тялото му е като на пружини, потропва с крака и чеше ръце над лактите си.
	Дъсти прави кафе, навлечена с дебел пуловер, от който ми става горещо, полага усилия да се съсредоточи, но разсипва кафето, навежда се и аз зървам дълга сълза да се стича по лицето й. Бързо я изтрива с широкия ръкав и успява да се овладее.
	В стаята на Иви съм с двама мъже със сака и вратовръзки, главата ми гори и всичко в мен трепери, сякаш нервите ми са изпилени и оголени. Непоносимо е, но трябва да отговарям на въпросите им.
	Дишам често-често, дълбоко. Питат ме дали нещо в стаята ми се струва необичайно. Не. Карат ме да се огледам, но не забелязвам нищо. Не виждам нищо. Колко странно, в стаята, която е цялата отражение на Иви — лампа футболна топка, подредени учебници, строени в редици моливи с ярки гумички, вълшебна сфера за гадаене на бюрото, на която винаги пише „Попитай пак“, — в тази стая се мъдрят двама мъже с вратовръзки на райета и с наведени глави, за да не се ударят в корнизите.
	Повече от половин час ми задават въпрос след въпрос и пак, и пак. Седя на леглото върху грапавата жълта покривка. Не знам къде да гледам и затова съм забила очи в ягодовочервената коричка на раната на коляното си и подръпвам лекичко твърдите й краища.
	— Лизи — подхваща единият — Ивлин… Иви… спомена ли, че някой я чака?
	— Не. Тръгна си към къщи.
	— Двете заедно ли се прибирате?
	— Да, но аз отидох в мола.
	Повтарят въпросите. Повтарям отговорите и опипвам коляното си, пукнатинките на коричката. Нови въпроси.
	— Иви имаше ли си приятел?
	Пламвам и ми става неудобно.
	— Не.
	— А говореше ли за момчета? Момчета, които харесва или които я харесват?
	Полицаят сяда на леглото до мен и то потъва под него.
	— Не. Никога.


	_ИЗЧЕЗНАЛА: Ивлин Мари Вървър, тринайсет години. Метър и петдесет и два. Четирийсет и четири килограма. Коса: тъмнокафява. Очи: сиви._
	_Видяна за последен път на връщане от прогимназията „Дж. Ф. К.“ на 28 май. Облечена с жълта фланелка с пеперуда отпред, сини шорти, кецове._
	_Особени белези: синина над лявото око. Малък светъл белег от вътрешната страна на бедрото._


	Разлепени са навсякъде, на електрическите стълбове, на витрините на магазините, но изглеждат толкова абсурдно. Дори името й.
	Момичетата, които растат заедно като нас, са много близки физически. Понякога поглеждам лявото си бедро и се питам къде е бледата заврънкулка полумесец, дълбока колкото нокът — белег от падането от колелото на Дъсти, когато бяхме във втори клас. Иви кара, а Дъсти я бута много силно с ръце на раменете й. Изведнъж осъзнавам, че това не е мой белег, а на Иви, макар понякога да го напипвам като войник с ампутиран крак от четивата по история.
	Физическата близост е следствие на нощите, които прекарвахме, сгушени в палатката в двора, къпането под душа на басейна, за да отмием миризмата на хлор, излежаването в меката трева до футболното игрище, побутвайки с пръст и сравнявайки виолетовите си рани. Оглеждахме банските костюми и се питахме коя ще сложи първа сутиен, макар да знаехме, че ще бъда аз, но Иви бе първата, която се преви от корем и стана бяла като платно. Понякога ме болеше заедно с нея. Понякога изпитвах същата силна болка. Защото го исках.
	Разменяхме си всичко, спортните чорапи, гумите, ластиците за коса, чорапогащниците. Толкова бяхме близки. Понякога мигахме заедно.
	Във втори и трети клас родителите ни все настояваха: _Танцувайте, танцувайте_. Първият път беше на степ концерта. „Аз и сянката ми“ — еднакви сребърни трика и лъскави цилиндри, еднакви тъмни коси и къдрици, фиксирани с лак от мадам Кони, учителката ни. И като се започна — не спирахме да танцуваме по празници, на рождени дни, на Великден. Стотици пъти в сутерена у Иви, в нашия хол, в училище, стъпка встрани, назад, стъпка встрани, назад. Пак и пак, с начервени бузи, докато не пораснах четири сантиметра и косата на Иви не потъмня. Отказахме се завинаги от този танц.
	На бас, че още го помня. Мога да го изтанцувам веднага.
	Ала тези неща, тези неща приключват.
	Сега, когато Иви изчезна, си давам сметка, че нещата се бяха променяли Бог знае от кога. Белега на бедрото й, него чувствам под пръстите си, сякаш се беше преместил от нея върху мен. „Мисля да не се занимавам повече с хокей на трева“, заяви Иви един ден, след като цяла година говорехме само за това и дори искахме да влезем в представителния училищен отбор. А в петъчните вечери отказа да играе на двора тенис на маса с Дъсти и господин Вървър. Състезанията продължаваха дълго след като паднеше мрак и светулките заблещукаха сред красотата на нощната тъмнина. Просто отказа и толкова, не мога да си обясня защо.
	Вече не сме две загорели от лятото хлапета с рошави коси и клатещи се детски зъби. Не знам кога се случи, но се случи. Напоследък долавях нещо в изражението й, но не можех да го разгадая. С мен също ставаше нещо, нещо напираше вътре в мен, но не разбирах какво. Тя като че ли познаваше зигзагите на сърцето си, докато аз оставях нещата просто да се случват.


	— Онзи пак е тууук… — заявява Кели Хъг, а ние я слушаме в кръг около гардеробчето й в училище.
	Изпуснах първите три часа да давам сведения на полицаите. Чувствам се замаяна, изгубена. Кели обаче бърбори и не спира. Косата й е сплетена на безброй плитчици, толкова опънати, че й прозират вените.
	— Корин Уилоуз — прошепва някой.
	Това е името, от което те полазват тръпки в коридорите, до гардеробчетата, на оживената опашка в стола. Бяхме във втори клас, а Корин беше две години по-голяма. Някой я беше отвлякъл през прозореца на приятелката, при която бе останала да преспи. Тя изчезна безследно. Помнех подробностите: спален чувал с цвят на ягодов пай, лъскава лилава нощница, шина на левия пръст, който беше изкълчила в час по физическо. Организираха групи да я търсят. Обърнаха цялото езеро и река Милки.
	— Уилоуз беше деветгодишно момиченце — казва червенобузата нахакана Тара Лийри. — Не е същото. — Бащата на Тара работи за окръжния прокурор. — В полицията знаят, че е бил баща й, искал да я вземе след развода. Но не могат да го докажат.
	Нищо чудно да беше така, но как да повярваш на тази история — та тя се разнищи и мелодраматизира сто пъти. Всъщност не бил бащата, а някой от града, убиец, скрил мъртвото тяло на Корин на неоткриваемо място, може би под дъските на физкултурния салон или под ледената площадка в спортния център.
	През целия ден, а и по телефоните през нощта, момичетата шушукат, че убиецът отново се е развилнял. Навсякъде тегне ужас.
	— Бяла робиня. Така мисли мама. Гледала е филм по телевизията. Сигурно са продали Иви на шейховете и сега пътува за арабските страни.
	— Или е някой перверзен тип. Убиват жертвите в първите двайсет и четири часа.
	Така приказват децата на малки сгушени групички, опиянени от сензационната новина за изчезването на Иви. Аз обаче не им вярвам. Аз бих знаела, ако тя е мъртва. В гърдите ми щеше да зейне яма и аз щях да я усетя. Тя не си е отишла, не и като Корин Уилоуз, която вече е само име, нещо като кървав шев, който ни изкушава да го чоплим. Корин Уилоуз е само съскащ шепот, зловеща пустош. Не и Иви, не и Иви. Двете може да не сме толкова близо една до друга, но сме достатъчно близки, за да знам едно: Иви не спира да се движи, краката й тичат, усмивката й озарява — _това_ е момичето, което познавам по-добре от себе си.


	Лежа и се опитвам да мисля за всичко друго, но не и за онова, което може да се е случило на Иви.
	Залепям нос на прозореца и гледам набраздената нощна морава.
	Мисля си, взряна в тъмнината, и усещам как нещо ме човърка, но не мога да определя какво. Опитвам се да докопам това мъничко нещо в ъгълчето на съзнанието ми, без дори да знам какво е то.
	Един и половина е и всички спят или се опитват да спят. Слизам на пръсти по стълбите с усукана около краката нощница и с фенерчето ключодържател в ръка.
	Входната врата е пред мен, ала тя вдига ужасен шум — като плъзгащата се врата към дървената веранда: първо скърца, после дрънчи. Затова повдигам полуотворения прозорец във всекидневната, покатервам се на перваза и забивам колене в перваза.
	Ще ми се болката да не е толкова приятна, тя пронизва тялото ми и аз мразя това всепроникващо чувство, което ме изкушава едва ли не да я докосна с устни. Твърде смущаващо усещане. Само Иви би могла…
	Захапвам фенерчето и се спускам от другата страна, краката ми докосват тревата и тя ме гъделичка между пръстите. Притичвам през алеята за паркиране и се чувствам като призрак.
	Изпитвам удоволствие, същото, както когато с Иви бяхме в палатката в задния двор — дъвчем желирани бонбони, устните и пръстите ни са лепкави, въргаляме се в нощната трева, втрещяваме се от всеки шум, от всяко ехо, а всяко ново скрибуцане на щурците е само за нас.
	_Има нещо._ Ала какво е, не знам.
	Облягам се с ръка на тухлената стена, защото ми се струва, че ще падна.
	Има нещо, нещо, което може би ще обясни станалото. Нещо, което засяда като миг на прозрение в гърлото ми, но ми се изплъзва. Не мога да вържа краищата и да го разгадая.
	Вървя неуверено към задния им двор, удрям големия си пръст три пъти и усещам горещ прилив на кръв под нокътя.
	Настъпвам нещо.
	Навеждам се.
	Извивката на градинския маркуч, твърдият струйник.
	Навява ми спомен. Витаещата мисъл придобива форма.
	Преди три седмици или месец с Иви се метнахме на колелата, за да избягаме отзад в двора от чистача на улуците и неговия дълъг прът, с който събаряше шишарки, клончета и тиня. Той винаги друсаше пръта като маракас и всеки път падаха какви ли не боклуци. Веднъж се стовари цяло гнездо с врабчета, всичките умрели, и оттогава госпожа Вървър си седи в стаята с влажна кърпа на челото, докато чистенето свърши. „Кой би искал да види такова нещо, кой“, вайкаше се тя.
	Подпряхме колелата на крушата сред моравата в задния двор и тогава Иви ми показа…
	Спомням си, че ми мина през ум колко рядко ходехме напоследък в далечния край на двора. Когато бяхме малки, прекарвахме там по цели дни, сграбчвахме с мъничките си ръце кората на крушата и се катерехме чак до върха.
	Иви клечеше, обхванала с ръце маркуча, който трябваше да навием на голямото колело.
	— Искаш ли да видиш нещо? — попита тя и аз седнах, като очаквах я петлистна детелина, я двуглав червей, я късче от старинна ваза.
	Наведохме се, но видях само три фаса и изгорели извити клечки кибрит. Около белия филтър пишеше „Парламент“.
	— Сестра ти ли? — прошепнах аз, макар че не можех да си представя Дъсти да пуши тайно с нейните къдрици, мраморно лице и красиви шноли.
	— Не — отговори Иви, но защо ли беше толкова сигурна…
	Понечих да пипна фасовете, но тя ме спря.
	— Татко ги отказа — каза тя и аз си спомних, че господин Вървър ни беше разказал как спрял да пуши — дъвчел бъркалки за кафе, шишове за чистене на лули и сламки, докато един ден дори се задавил и се качил с колата на тротоара.
	— Може да ги е отказал, а може и да не е — усмихнах се аз.
	Ако все още пушеше, щях да се шегувам с него като Дъсти. Тя все го подиграваше, когато приятелите му идваха да играят карти и оставяха купчина празни бирени кутии. Наричаше го дегенерат. Аз не можех да кажа такива неща, но Дъсти използваше прекрасни думи и ги подреждаше внимателно — като разперено дамско ветрило. Господин Вървър го оценяваше, а и не беше ли чудесно да го накараш да се усмихне само на теб?
	Иви се взираше в тревата, във фасовете.
	Лицето й беше някак мрачно. Разсъждаваше за нещо, което не проумявах. Мина ми пак онази мисъл: _Отново се случва, все повече и повече Иви не е вече същата Иви_. В очите й имаше тъга, беше умислена и исках да разбера защо. Сякаш топуз висеше зад тях и аз можех да го пипна и залюлея, но той щеше да остане там.
	Как смееше да крие от мен?
	Бутнах я с рамо. И както беше клекнала, тя се катурна назад, кръстосвайки тънките си ръце.
	Засмях се, но не прозвуча добре, а като неприятния смях на Тара Лийри, когато зърна малкото ми сутиенче за тренировки.
	Иви ме изгледа с премислящ поглед и каза:
	— Понякога нощем идва тук.
	Полазиха ме тръпки. Не знаех кого има предвид.
	— За баща си ли говориш?
	— Не, за друг мъж.
	— Какъв мъж? — смутено промълвих аз. — Искаш да кажеш момче? От момчетата на Дъсти ли?
	Тя поклати глава, погледна към прозореца на стаята си и аз също погледнах нагоре. Прозорецът на Дъсти е отпред, а прозорецът на Иви гледа към задния двор. От моравата се виждат чупката на тавана в стаята й и лампата футбол.
	— Какъв мъж, Иви? — повторих аз.
	Тя сложи длан върху фасовете.
	— Може и да е сън. Объркано е като сън.
	Тя разтри слепоочието си и зъбите й блеснаха в безгрижна усмивка, после протегна ръка, бутна ме назад и аз се озовах сред тревата до нея. Не спряхме да се смеем, докато госпожа Вървър не ни нареди да отворим на чистача Карл.


	И ето ме тук. На тревата — четири фаса, два сплескани и два извити като мидени черупки: можеш да чуеш морето, ако ги сложиш на ухото си.
	Тук са, пред мен.


	— Здрасти, Лизи — казва господин Вървър.
	Ден трети. Очите му са червени, брадата му е набола, както когато Дъсти беше по спешност в болницата заради спукан апендикс.
	— Здравейте. Мама каза, че трябвало да дойда да говорим.
	Странно, ала през всичките тези години, докато растях с поглед, вдигнат нагоре към господин Вървър, аз не бях оставала насаме с него. Иви беше винаги с нас — с изключение на панаира на Хелоуин, когато бяхме седемгодишни. Всички искаха да отидат в залата с призраците, където таласъми с тризъбци гонеха посетителите в царевичен лабиринт. Микрофонът на вратата ечеше от крясъци и писъци и аз не исках да вляза. Непукистката Дъсти бутна Иви и двете влязоха с изопнати лица, а аз останах навън с господин Вървър, който ме увери, че залите с призраци са само за малки дечица. Купи ми захаросана царевица и ми показа как да хвърлям зрънцата във въздуха и да ги лапвам с отворена уста.
	По-късно казал на Дъсти, че съм треперела през цялото време и съм се държала за колана му с ококорени очи и стиснати устни. Ала не беше така. Аз изобщо не се страхувах. Съвсем не беше така.
	— Лизи — казва той сега, а гласът му е дрезгав и уморен. — Иви се нуждае от помощта ти. Аз се нуждая от помощта ти. Както и всички ние. Можеш да ми кажеш всичко.
	Той потупва ръката ми с два пръста и ме кара да го гледам право в очите.
	— Няма опасност, няма нищо опасно за теб. Може би знаеш нещо, което не ти се струва важно… Но ти беше… — Той се навежда към мен и аз виждам гънките на ризата му и усещам колко е съсипан. — Ти беше последна с нея. Ти си най-важната връзка с онова, което се е случило.
	За пръв път забелязвам такава паника на лицето му и това ме сепва. Възрастните обикновено не изглеждат така, особено господин Вървър — той винаги излъчваше спокойствие и с неизменно сияйна усмивка поправяше със сръчните си ръце вериги на велосипеди и пукнати хокейни стикове, оглеждаше ухапаните от буболечки места и ей така, само с едно намигване, ги лекуваше.
	Но сега гледа уплашено и това ме обезкуражава.
	Не мога да мисля.
	Усещам нещо неясно, нещо мъгляво в ъгълчето на съзнанието си, но не мога да го разгадая.
	Горе се тропа и аз знам, че е Дъсти, тъй като госпожа Вървър никога не вдига шум. Мама ми каза поверително, че госпожа Вървър не спирала да повръща. Когато татко си тръгна, мама пи розе цялата вечер и след това повръща в кухненската мивка. Брат ми обича да разказва тази история — него го бива да разказва и да имитира.
	— Защо повръщаш? — попитах аз, а мама въздъхна и каза тъжно:
	— Ти май не разбираш какво се случи.
	В този миг спрях да я слушам и престанах да се поддавам на тъгата й. Тя сякаш се опиваше от нея. Както и всички останали. Като че ли целият този ужас ги привличаше и правеше всичко по-вълнуващо, по-интересно и по-истинско.
	Иви не си е отишла, това искам да й кажа, а сега, докато седя на дивана в хола на семейство Вървър, където с Иви заклещвахме ръце под възглавниците му, търсейки изпаднали монети, след като гостите си тръгнеха, сега знам, че приятелката ми е тук и се смее със счупеното си зъбче — онова горе, вляво. Беше паднала на верандата, докато тичаше нетърпеливо към новия басейн, за да се гмурне надълбоко, надълбоко, надълбоко, чак до просмуканото с хлор дъно.
	— Лизи — продължава господин Вървър и гласът му ме връща към действителността, — има ли още нещо, което си спомняш за онзи ден? Да е казала нещо необичайно?
	— Не знам. Не мога да мисля. Каза, че ще се прибере пеша. Мина зад плета и изчезна.
	Той кимва, сякаш думите ми имат смисъл, а не е така. Старая се да си представя всичко — както се опитваме да си припомним сън.
	— Заяви, че не иска да я закараме. Попитах я дали би искала, но тя отказа. Това странно ли? Не мисля, че е. Сега, след всичко, може и да е странно, но ако не беше изчезнала, не би било странно.
	Господин Вървър кима със зареян поглед.
	— Сега всичко изглежда странно. Всичко е преобърнато с краката нагоре.
	През прозореца виждам полицаите, разговарят на верандата, единият пуши като ченге във филм. Отново се сещам за фасовете.
	Вие ми се свят и питам дали може да ползвам тоалетната. Стоя в розовата баня, гледам се в огледалото и броя три пъти до десет.
	Когато излизам, господин Вървър прави кафе в старото очукано съдче, което взема, когато ходи на риба.
	— Дъсти счупи другото сутринта — опитва се да се усмихне той. — Нерви.
	— Може да се окаже напразно — прошепвам аз.
	Водата тече, но той не я спира.
	— Моля?
	— Ами… ами може нищо да няма — заеквам аз.
	Виждам как лицето му се прояснява и нещо се надига в гърдите ми.
	— Да, но засега положението е тревожно. Наистина. Нямаме никаква информация.
	Отиваме в задния двор и аз се надявам те да са още там. Сърцето ми бие бързо-бързо и се притеснявам да не би цигарите да са били сън.
	Ръката на господин Вървър е на рамото ми, а в гърлото ми има буца.
	Двайсет крачки до крушата, но сега ми се струва толкова далеч. Усещам всяко клонче под краката си, пръстта, която подритвам, смачканите листа, боцкането на окосената трева. Почти се затичвам.
	Зървам бялото, виждам ги, все още са там, сплескани до корена на дървото.
	Господин Вървър кляка, не е сън. Там са. С ръце на кръста той не ги докосва.
	— Ти ли ги намери?
	— Иви. Тя ми ги показа. Или други, подобни на тези. Преди около месец.
	Той вдига вежди. По лицето му пробягва какво ли не — премисля и гадае.
	— И какво каза тя за тях?
	_Понякога нощем идва тук._ Това беше казала.
	— Нищо — заявявам аз и изричам лъжата с такава лекота, че едва ли не й вярвам.
	Той става, поглежда ме и ми се струва, че съзира лъжата.
	Знам, че може да я види.
	Гледам фасовете, плоски и влажни като обелка от плод.
	— Нищо — повтарям аз и го поглеждам в тревожните очи.


	Той казва „благодаря“, после слага ръце на раменете ми, сякаш иска да ме прегърне, и за малко да ме прегърне, но плъзва ръка по едната от плитките ми и я дърпа лекичко с усмивка. Лицето му е светнало, усещам, че вратът ми поруменява, после и страните ми, защото очаквам да ме прегърне, наистина. Или да ме метне на гръб като чувал с картофи, както правеше, когато с Иви бяхме мънички и му се пречкахме — въртеше ни на раменете си, опашниците ни се вееха, пищяхме с всичка сила, а Дъсти, която се мъчеше с умножение и деление на кухненската маса, викаше да спрем — винаги се дразнеше, когато господин Вървър си играеше с нас. Ала той грабваше и нея, понасяше и трите и ни хвърляше на дивана сред такъв невъобразим кикот, че госпожа Вървър тичаше надолу по стълбите да види какво става…


	Господин Вървър говори с полицаите в задния двор. Стоят в кръг около фасовете, сякаш са огън на открито.
	Гледам ги през кухненския прозорец, а съдчето с кафето ври.
	_Понякога нощем идва тук._
	Така каза Иви.
	Тръпки ме полазиха, когато го каза, прозвуча като среднощен кошмар. Мина ми през ум, че може да е някое от момчетата, които преследваха Дъсти, наобикаляха я в училищния коридор, пускаха бележки в гардеробчето й и бръмчаха до нея на рояци. Много от тях — например Боби Торнхил — сигурно се навъртаха около къщата нощем, надявайки се да я зърнат, някои пък можеха да мислят, че Ивиният прозорец е неин.
	Злорадо си представях разочарованието им, когато са виждали кльощавото тяло на Иви и едва напъпилите й гърди или кръстосаните й клечести крака на леглото, обути в бели чорапки с помпончета.
	Господин Вървър влиза в кухнята, преливащ от енергия.
	— Смятат, че може да е някаква следа. Не са сигурни, но се надяват.
	Усещам, че езикът ми започва да изтръпва. Как може да не разбира какво означава това? Не е ли много по-страшно, стотици пъти по-страшно, ако Иви е някъде с някого, който я е наблюдавал нощ след нощ под тъмното дърво, който я е гледал спокойно, необезпокояван, пафкал е цигари, дишал е и я е гледал и…
	Нещо щраква и прещраква в главата ми и ето, изричам го с полуотворена уста.
	— Колата. Два пъти. Видях една кола да минава два пъти.
	— Какво? — пита тихо господин Вървър, а пръстите му докосват ръба на плота. — Каква кола?
	— Тъмночервена. Мина два пъти, докато чакахме. Поне два пъти. — Вълнувам се и леко залитам, когато скачам на крака.
	— Каква марка, Лизи? — пита той и очите му изведнъж се избистрят.
	— Не знам — едва изричам аз. — Но… знам колата. Виждала съм я и преди.
	Не съм сигурна какво точно имам предвид, но е истина.


	Полицаите стърчат над мен и ми показват снимки на коли в голяма дебела папка. Стотици страници с коли. Не помага, защото аз не си я представям, а само усещам чувството, когато я видях, любопитния трепет и висящия въпрос: _Защо кара толкова бавно, не е ли това същата ко_…
	Мигновено любопитство, което отлетя.
	„Някой май се е загубил“, каза Иви. Така каза, нали?
	В тази частичка от секундата, когато го изрича, колата изниква пред очите ми.
	Минава повече от час, господин Вървър крачи, госпожа Вървър взема успокоителни, а аз не знам какво да правя, отивам до кухнята, наливам си втори път, после трети път вода. Когато минавам покрай стълбите, чувам Дъсти да плаче в стаята си.
	Най-после телефонът звъни, търсят инспектор Тернстром, той говори известно време, после идва и ме пита дали не знам марката на колата, след като съм я виждала всеки ден, всеки ден по два пъти на улица „Кловърли“, която е на пътя ми към училище. Нали там съм я виждала?
	В тъмните ъгълчета на съзнанието ми отново нещо се размърдва.
	— Да е „Скайларк“? Буик „Скайларк“? — пита полицаят и ми сочи снимка на лъскава черна кола, която прилича на всяка друга кола.
	За малко да кажа: „Ама тя беше тъмночервена“, и млъквам, защото е глупаво.
	Присвивам очи и я посочвам. Това е колата. Това е тя.
	В миг всичко се разпилява на хиляди късчета и отново се споява с прецизна точност. Картината на колата и на мъжа в колата е в главата ми.
	— Господин Шоу. Това е колата на господин Шоу.


>	5

	Изричам думите, назовавам името му и удрям с длан по снимката на буика. Думите ми предизвикват мигновен хаос.
	Не знам какво точно става, но всички се раздвижват, един от полицаите грабва телефона, инспектор Тернстром говори с господин Вървър в ъгъла и господин Вървър слуша внимателно, стискайки и отпускайки пръсти с поглед, забит в мокета. Гледам лицето му и не мога да разбера дали като във вълшебната приказка съм открила чудодеен мехлем в кухата сърцевина на дървото, или съм отворила бездна под краката ни и сега летим стремглаво към тъмната земна паст.


	— Съпругата на Шоу се е обадила в участъка — казва инспектор Тернстром на господин Вървър.
	Седя на голямата маса и гледам снимки на коли. Един от полицаите говори с мен, но аз не го слушам. Слушам бавния спокоен глас на инспектор Тернстром и дрезгавото „а-ха“ на господин Вървър.
	— Каза, че съпругът й е заминал на север на конференция на застрахователите. Не й се обадил и тя започнала да го търси. Не са го виждали нито в хотела, нито на конференцията. Вече два дни.
	— А сигурни ли сме, че това е неговата кола? — пита господин Вървър припряно и тревожно. — Харолд Шоу. Познавам го… е, не добре, но все пак го познавам от десет години. Това неговият скайларк ли е?
	— Същата година, същият модел. Ако тя е видяла тази кола, имаме следа. Двама колеги пътуват към хотела на конференцията. Полицейските участъци са уведомени и са на крак. Разпитваме хората, които познават семейство Шоу. Всички до един сме мобилизирани, случаят е приоритет номер едно.
	Инспекторът понижава глас и аз се напрягам да го чуя. Струва ми се, че говори за мен. Вероятно казва: _Тя може да знае повече. Може да знае всичко._
	Той започва отново да ме разпитва. „Колко бързо караше? Сигурна ли си, че мина два пъти? Същата кола?“ Не мога да мисля за нищо. Понякога отново се извисяват гласове и господин Вървър пита: „Какво мога да направя? Какво?“
	Долавям тъничко писукане в гласа му, което не бях чувала преди, и то отеква дълбоко в мен.


	Представям си скайларка и господин Шоу на волана. Тя вече не е тъмночервена, а черна — като онази на снимката, която не ми излиза от главата.
	С господин Шоу на волана.


	Господин Шоу носи куфарче, спортно сако, кафяви мокасини и игла на връзката. Той е (или беше) застрахователният агент на майка ми, а също и на семейство Вървър. Господин Шоу изглежда стар — като учител по математика, като директор на училище или като доктор, и ми се струва, че е по-стар с десетилетия от господин Вървър.
	Господин Шоу има офис с витрина на улица „Кловърли“ точно там, където улицата се спуска надолу. В представите ми той е винаги в офиса си. Карам колелото и вдигам крака от педалите, спускам се по инерция и го зървам зад витрината — синьо сако, кестенява коса на кичури и химикалка в ръка, сякаш се чуди на написаното. После го изгубвам от поглед.
	Веднъж минавах по улицата и го видях да стои прав с ръце на кръста, да гледа през прозореца и да говори с някого, лицето му бе безизразно, само устните се движеха.
	И, о, да, и на… на… как й беше името на тази улица? „Хънингтън“? С мокра спортна фланелка и уокмен в ушите, Пит, синът му, съученик на Дъсти, мие тъмночервената кола пред къщата им с голяма златиста гъба, а господин Шоу го гледа с невзрачното си лице и бледи ръце.


	— Никога не съм говорила с него — казвам на полицаите. — Не съм виждала и Иви да говори с него.
	И защо да говори с него? Всичко е толкова нелепо. Като голяма грешка, в която господин Шоу седи в конферентната зала и прави каквото там правят хората на конференции, без да има представа за този ужасен сценарий.
	Аз като че ли знам още нещо — или предполагам. Погледът на Иви, нещо в очите й. Но аз не говоря за него. Не им казвам за израза й, защото това е само предположение, усещане, а тя не се издава лесно. Аз я познавам толкова добре, че знам, когато вече не знам всичко.
	Когато ми показа фасовете, Иви ми показа нещо лично, мистериозно, изплъзваща се тайна. Ние винаги го правехме. Доближили устни, ухо до ухо, двете си споделяхме всичко. Докато не спряхме.

	* * *

	Мама казва да седна на масата в кухнята. Тя спря да пуши след развода, когато тръгна на аеробика и си направи светли кичури. Сега обаче държи цигара, взела я е от кутията „Кулс“, която крие под един от градинските столове на дървената веранда.
	— Лизи, какво можеш да ми кажеш за господин Шоу?
	Що за въпрос… Отговарям, че изобщо не го познавам, и това е истината. Познавам го, колкото познавам и другите бащи. Всички те са бащи.
	Мама поема дълбоко дъх и поклаща глава.
	— Ужасна история, не знам как Ани се справя, как и двамата се справят. Изобщо не знам.
	— Няма нищо, мамо.
	Не мога да измисля какво друго да кажа. Тя не разговаря с мен така и ако река нещо не на място, може да я притесня още повече.
	Тя оглежда цигарата, сякаш не знае какво е.
	— Мислиш ли, че й е направил нещо? — престрашавам се да попитам аз. Досега изобщо не го бях помисляла.
	— Не — сепнато отговаря мама и се вторачва в мен. — Не, миличка. Станала е грешка. Някаква нелепа грешка.
	Лъжата й е някак смислена и чувствам тежестта й.
	Никой не го казва, а всички са толкова сигурни — защо господин Шоу ще вземе Иви, ако не иска да я докосва и да й прави разни неща?
	Никой не го казва, възрастните не могат да изрекат тези думи. А аз се противопоставям на мислите си, отърсвам се от тях. Грозни мисли, дори не знам откъде дойдоха. Несвързани колажи, откъси от среднощни филми по кабелната телевизия, разни двусмислени пародии, снимка на Иви във футболната фланелка с изрязано лице, скандално залепено на голо тяло.
	Прибирам се в стаята си, вземам няколко стари книжки със златни гръбчета, в които се разказва за понита, и чета с часове.


>	6

	Господин Шоу. Той е. Така както говорят в училище, така както всички говорят, излиза, че той е някакъв побъркан скитник с уродливи ръце, който живее в пикапа си.
	Виждала съм го стотици пъти да плаща на вестникарчето, да пълни колата с бензин, един стар човек, който обаче открадна Иви в буика си. Отведе я някъде и вероятно й прави разни неща и пак, и пак, и пак.
	Има стотици мъже като него в петте пресечки от двете страни на улицата, а аз не бях забелязала нито един от тях.


	Трета нощ. След спешната родителска среща мама говори с родители до среднощ, телефонът не спира да звъни, брат ми се е окопал в стаята си с надути колони и телевизор, всичко е на макс, и когато слагам ръка на вратата, тя се тресе. Силната музика е като заклинание на прага, та да не мога да вляза.
	И така, ходя от стая в стая и като че ли се надявам да намеря Иви, сгушена под перваза на прозореца или скрита зад завесата на душа — и изведнъж ще прихне да се смее, защото сме се тревожили толкова много за нея.
	— Харолд Шоу — казва мама, застанала на вратата на стаята ми. — Невероятно. Наистина невероятно.
	Не отговарям, загасвам нощната лампа и мама изчезва в коридора.
	Помня как на един пикник в Деня на загиналите във войните мама и господин Шоу окачваха гирлянди с лампички и тя го помоли да й помогне да слезе от стълбата. Дали наистина се засмя като младо момиче, когато той я грабна и свали със замах, дали наистина беше така? Замислих се за всички квартални тържества и родителите, които се прегръщат и се крият като тийнейджъри с цигарите, танцуват притиснати един в друг, изпускат бирени бутилки и леко залитат през моравите. Така правят женените хора. Карат съпруга или съпругата си да се държат като строги родители, а самите те хулиганстват. Толкова ли е прекрасно да си млад, че не могат да се отърват от тази магия и да се владеят? Аз не виждам никаква магия.


	Тази нощ си спомням. Два пъти дневно, пет пъти седмично, през цялата учебна година с Иви вървим, тичаме, караме колела покрай голямата витрина на фирмата „За всички рискове“ и господин Шоу е винаги там. Винаги. Гледа навън замислено.
	„Изглежда много тъжен“, каза Иви веднъж. О, като се сетя сега, цялата потръпвам.
	_Много тъжен._ Прочетохме табелата: _„Застраховки живот, срещу пожар, наводнения“_. „Сигурно слуша тъжни истории по цял ден. Има вид, като че ли кучето му е умряло.“ Аз се засмях, но Иви не.


	След вчерашната родителска среща всичко се промени. Дават инструкции на родителите — и учителите, и директорът, който говори със задгробен глас. Нови правила.
	— Военно положение — мърмори Джоуни.
	Седим във физкултурния салон, където прозорците са изрисувани с блатисто зелени надписи „Келтите са шампион!“, седим и чакаме.
	Краката ми още треперят от упражненията, изпитвам болезнено, но приятно чувство от разтегнатите мускули, сякаш тялото ми е било опъвано в пет посоки, но вече е приело форма и е силно и красиво.
	Не продължава дълго.
	Понякога с Иви лежим на футболното игрище и дърпаме краката си колкото се може по-силно, докато изпитаме чувството, че ще се разполовим. Моите крака стават с четири сантиметра по-дълги и Иви твърди, че го дължа на нея, защото е по-яка и дърпа краката ми по-силно.
	За да избягаме от крясъците на момчетата, които вкарват кошове, ние, момичетата, сме се настанили в ъгъла на една от зрителските пейки и пет пари не даваме за грачещото им фуклявене по голи крака.
	Играем на „пламни“, сложна игра със сгънати листчета — събираш гласните в своето име и името на някое момче, получаваш сума, после сравняваш с буквите в „пламни“, зачертаваш, зачертаваш, докато ти остане една буква, която определя бъдещето на връзката ви: „п“ означава приятелство, „л“ — любовници, „а“ — афера, „м“ — мил, „н“ — никога, „и“ — истинско.
	Обсъждаме разликата между любов и афера. Тара твърди, че афера означава секс само веднъж. Джоуни казва, че афера означава много пъти секс, но без да ти пука. Аз не съм сигурна. Разтърсвам крака и се чудя къде отиде онова чувство на разтягане. Цялото ми тяло е стегнато, вкочанено.
	През повечето време говорим за Иви.
	— Сигурно е в някое мазе — изчуруликва едно от момичетата, — вързана за тръба.
	— Пит Шоу отсъства днес.
	— И по-добре, че лошо му се пише.
	Всички знаят, че господин Шоу е „главният заподозрян“ (по думите на Джоуни) и че аз съм видяла колата, което се разчу благодарение на Тара, нали баща й работи за прокурора. Ето защо от няколко дни съм непрекъснат обект на внимание.
	— Можеше и на теб да се случи, Лизи — сочи ме Джоуни с химикалка делфинче. — Можеше да си ти.
	Не ми беше минавало през ум. Мисълта ме блъска в главата. Можеше ли наистина? Ако аз бях сама на пустата улица пред безлюдното училище? Ако беше отвел мен на някакво страшно място, далеч от всичко? Можеше ли господин Шоу да…
	— Няма начин — заявява Тара и клати убедено глава. — Той е имал набелязан обект.
	Сещам се за фасовете и знам, че е права. Не, не би могло да се случи на мен.


	Когато затворя очи, го виждам под тъмните клони на крушата, сред двора, стои и чака. Какво го е привлякло в Иви и нейните големи като дъждовна локва очи и в пъргавото й крехко телце, Иви, която стиска зъби, замислена над трудната алгебра, или къса едно по едно къдравите крайчета на листовете от тетрадката?
	Това момиче, това момиче и той — мъж с бизнес, секретарка, къща с камина и сметки, и син, и покрив с три счупени керемиди, и красиво каменно фонтанче за птици, което госпожа Шоу чисти със специална четка, а косата й е вързана с шал…
	Как може този мъж, такъв мъж, като много други такива мъже, да отиде нощем в двора на едно момиче, да гледа нагоре с цигара в уста и изведнъж да се окаже безпомощен пред нейната магия?


>	7

	Брат ми Тед ме взема с колата след училище. Очите му са скрити зад тъмните очила, той върти кормилото уверено, със замах, дългите му ръце и крака стърчат, а косата му виси над ушите.
	Когато завива, залитам на седалката. Улиците са празни, сякаш е Коледа. Няма следа от буйните деца и нестихващата им енергия. Сигурно седят вкъщи и гледат телевизия, а родителите им наглеждат вратата и ги пазят.
	Минаваме покрай „За всички рискове“, от радиото се носи хевиметъл, а Тед стиска скоростния лост с огромната си ръка на баскетболист.
	Офисът на Шоу е тъмен, червеният знак „Затворено“ предупреждава зад опушеното стъкло на входната врата.
	— Извратено копеле — изкрещява Тед. Прозорците на колата са затворени, но той крещи.
	Кой знае защо, ме напушва смях. Тед завърта кормилото и се понасяме по нашата улица, басовете гъделичкат краката ми, а ръцете ми стискат дръжката на вратата. Раницата ми се лашка на задната седалка.
	Стряскам се от свиренето на гумите, преди да заковем пред къщи, и виждам съседката госпожа Дарлтън да поглежда зад пердетата и да цъка възмутено.
	Докато събирам разпръснатите по пода на колата учебници, Тед казва:
	— Сега заключи навсякъде! Аз трябва да отида на едно място. Няма да мърдаш от къщи, че мама ще ни убие и двамата.
	— Добре.
	Това е най-дългият разговор, който съм провеждала с него, след като в четвърти клас ме научи как да помпам гумите на колелото.
	Приготвям се да сляза от колата. Нашата къща тъне в мрак. Хвърлям поглед към къщата на Иви — мрежестата врата е леко изкривена, така че може да надникнеш вътре, но сега тежката външна врата е заключена, пердетата са дръпнати като през зимата, когато за красота заскрежаваме прозорците с бял спрей.
	Навсякъде е затворено, и в нашата, и в тяхната къща. Като че ли се връщаме след седмица на океана и се чудим това нашият дом ли е, или не. Може ли наистина да е нашият? Сякаш вратите и прозорците са се затворили сами и са залостили всичко.
	Тед кашля, а аз продължавам да стискам дръжката и не слизам.
	— Добре ли сме? — пита той. Виждам се в очилата му — уголемена и крива, с дълбока бръчка по средата на челото.
	— Да — отговарям аз и двамата поглеждаме към къщата.
	Вътре е толкова самотно и тихо, че ми се иска да изляза отзад в двора и да поритам топка, но не искам съседите да ме видят.
	Обикалям стаите като крадец, ровя тук-там, докосвам розовите корици на „Хъстлър“ на пода във вградения гардероб на Тед — всички момичета са зяпнали, с червени устни, а краката им са подканващо разтворени. Докосвам с ръка врата си и тутакси ми се завива свят.
	Тед вероятно е сгушил глава в светлорусата коса на гаджето си Нина, а тя е впила в коляното му ноктите си с вечния светлолилав лак.
	Влизам в стаята на мама, развъртам златната капачка на парфюма Je Reviens и прокарвам тъничката пръчица по китките си, както когато бях на седем години и се чудех на лъскавия надпис на кутийката: „Препоръчва се за романтични случаи“.
	Стаята е разтребена и стъпките ми се открояват на мокета. Много рядко влизах в тази стая след първите седмици от заминаването на татко. Понякога мама ме викаше при нея в леглото, грабваше телефона, обаждаше му се и го питаше как може да постъпи така с нас и как можа да съсипе семейството ни.
	След известно време ме помоли да я извиня — не трябвало да показва такава слабост, а да бъде пример за горда жена. Можеше да го повтаря колкото си иска, и пак, и пак, но надали щях някога да видя старанието, с което се издокарваше за татко със специалната копринена виненочервена рокля и мацваше Je Reviens на панделката в средата на сутиена — тайна, която се предава от майка на дъщеря, казваше тя и леко поруменяваше. Бях на девет години и това беше най-впечатляващият пример за съблазнителност в живота ми.
	Спъвам се, залитам и зървам нещо под кремавите кукленски плисенца на покривката на леглото й. Навеждам се и вдигам с два пръста черен мъжки чорап във формата на фунийка.
	Въображението ми работи — може да е на нощния посетител доктор Ейкън, който подтичва надолу по стълбите, като че ли се е запалил, изхвърчава бос през вратата и подкарва бързо колата, преди да е забелязал, че е забравил нещо.
	Обиколката ми завършва в моята стая. Изваждам от гардероба роклята за бала, все още в найлонов лъскав, сребрист калъф. Многолистните розички зеят глупаво. В магазина не ми изглеждаха така — въртях се пред огледалото в пробната, без да обръщам внимание на инструкциите на мама: „Лизи, дръпни си назад косата!“, и се чувствах прекрасно с напъпилите по деколтето цветя, които създаваха илюзия за разцъфнала гръд, а онези по полата за заоблени женствени форми или поне форми на тийнейджърка. Боса, с ожулени под колосаните дипли крака, аз изглеждах почти като Дъсти, но отдалеч, през присвити очи.
	Докато съм се въртяла като балерина пред трикрилите огледала в магазина, всичкото това е станало… Иви е изчезнала в миг. Дали й е вързал очите и я е набутал на задната седалка? Или още по-лошо, като в оня филм по телевизията, я беше заключил в багажника, но там, стига тя да се сетеше, можеше да откачи жичката за стоп лампата. Двете гледахме филма, излегнати на пода във всекидневната. Може би Иви щеше да си спомни как момичето във филма пъхна ръка през счупената пластмаса и маха, маха, докато красивият полицай видя бялата й ръчица. Дъсти седеше на дивана и скептично коментираше, че това е стар филм, защото сега всички багажници се отварят дистанционно, но Иви не беше толкова сигурна, аз също.
	Мисълта за Иви, затворена в някакво такова тъмно място, ме кара да дърпам и късам, затова опъвам силно сребристия найлонов калъф и го пробивам, роклята се свлича на пода и аз я ритам в дъното на гардероба.
	Затръшвам вратата му и огледалото издрънчава. Чувствам се драматично: така се прави, така се държиш, когато най-добрата ти приятелка е отвлечена. Страх те е за нея, мъчно ти е за нея, затръшваш вратите и плачеш.
	Нещо в мен се прокрадва и ми подсказва, че Иви никога не е била в багажника на господин Шоу. Знам го. Както знам и че не е мъртва, не е погребана под метър пръст или залята с вар. Не е мъртва, а просто я няма, няма я. Изчезнала е. Някъде. Тези думи крият много неща и сега не мога да мисля за това. Ала го чувствам.


	На другия ден се събуждам и не знам защо ми се струва, че ще има някаква новина, че всички тези претърсващи щата полицаи са попаднали на първата трохичка от следата. Ала мама клати глава с ръка на кухненското радио.
	„… момичето Вървър… В полицията са постъпили повече от двеста обаждания на специалната линия, но нищо съществено…“
	Аз им казах всичко, което искаха, нали? За фасовете, за колата. Какво ги спира тогава? Защо не протегнат дългите си пипала и не го — не ги — доведат?


	Тед пак ме взема от училище, но е забравил учебника си по испански и се връщаме в гимназията да го вземем.
	Чакам го на паркинга, ритам тротоара и гледам към хокейното игрище, мисля си разни работи, мечтая нещата да не са така объркани и страшни, а да дойдат на правилните си места.
	Виждам някой да тича като зелена стрела. Посягам към вратата на колата и забелязвам, че стрелата се е превърнала в Дъсти, с униформа и дебело спортно поло. Спира и увива стика си с тиксо, високо вдигнала коляно на дървената пейка.
	Понечвам да кажа нещо, но веднага решавам да млъкна. Тя вдига глава и ме поглежда през буйната си руса коса — гъстият й бретон се е измъкнал от стегнатата диадема.
	— Искаш ли да те потренирам, а, малката? — подхвърля Дъсти.
	Спомням си как плачеше, докато минавах покрай стълбите у тях.
	— Не знаех, че си на училище — казвам аз.
	— Тук съм — отговаря тя спокойно, но за миг по лицето й пробягва сянка. Не би могло да е другояче — дори за някой така уравновесен и сдържан като нея.
	— Ти си в центъра — нарежда Дъсти и ми подава един от стиковете, останали след тренировката. — Аз съм зад теб. Да видим какво помниш от миналата седмица.
	Не знам какво да отговоря, но не мога да й откажа, вземам стика и си поемам дълбоко въздух, колкото се може по-дълбоко, защото знам, че ще ми извади душата, за да се разтовари, за да й олекне, и аз нямам избор. Преди да успея да помисля, топката изсвистява покрай мен като снаряд и аз залягам да спася лицето си.
	Опитвам се да се завъртя със стика, за да я избегна, но тя е навсякъде и ръката й е като косачка. Надявам се брат ми да дойде по-бързо и да ме спаси от явна смърт.
	Минават пет кошмарни минути, преди да мога да си поема отново дъх. Тя ме атакува бързо и мощно, стик, ръка, сръгване, косата й се люшка, стикът свисти и сече, краката ми се огъват. Строполясвам се три, четири, пет пъти.
	Отнема ми топката пет, десет пъти. Три, четири пъти удрям с брадичка земята и зъбите ми дрънчат като монети.
	В един миг решавам, че моментът е настъпил и имам шанс за гол, но само като я гледам, разтворила широко крака, ме обзема страх и се вцепенявам.
	Откакто се помня, ме кара да се чувствам така — стоя и гледам с ококорени очи, омагьосана от заслепяващото й съвършенство. Побеждава ме само с поглед, с мръдване на ръката, с потрепване на миглите.
	Топката хвърчи, върхът на стика й е като гилотина, сблъсъкът е силен и аз политам рязко с чувството, че ще ми се откъсне главата.
	Седя на земята, не дишам, а хриптя, Дъсти лети с пламнало лице и диша тежко, но въодушевено. Усмихва се сдържано и подмята, че съм се справила добре или нещо такова, а главата ми бучи.
	Спира до мен, подава ми ръка, аз се надигам и се олюлявам, а в мига, в който ме дърпа, за да стана, забелязвам промяната в лицето й. От ликуващо, то се превръща в сломено и отчаяно, тя си поема дъх, който е почти като вопъл, като плач, и пръстите ни се преплитат.
	— Дъсти, виж… — подхващам аз, но тя се извърта със стик в ръка и за малко да ме разполови, после изчезва с развята коса.
	Дали не отива в съблекалнята да даде воля на сълзите си с глава между коленете… Ала това е Дъсти само в моето въображение. Истинската Дъсти е с лъвско сърце, горда и най-многото, което мога да очаквам от нея, са тези няколко овладени сълзи.


	Вечерта репортерката с русия бретон от Канал две показва цигара „Парламент“ и съобщава: „Ето такива цигари са били намерени в задния двор на Вървър“, след което добавя: „Още не е доказано дали имат нещо общо с предполагаемото отвличане.“
	Мама гледа телевизора цялата нащрек. Беше сготвила за съседите и като се върна, каза, че полицаите са пак у тях.
	— Получават непрекъснато различни сведения за местонахождението на Харолд Шоу. Изпратили са двама полицаи на границата. Мислят, че е отишъл в Канада. Жена му… Кити Шоу… казала, че имал стар приятел от колежа някъде в Онтарио.
	Мама продължава да говори и аз я слушам. Разказва как госпожа Вървър не можела да спи и да яде, отслабнала четири килограма за пет дни.
	Изчаквам да започне предаването на мама и се измъквам на двора, сядам на градинския стол, намествам се удобно и подгъвам крака и пети.
	Вечер ми е забранено да напускам дома — вместо да беснея с Иви, да прескачаме от двор в двор и да летим с колелата до парка „Рабит“, за да се полюлеем на ръждивите въртележки и на скрибуцащите люлки. Няма сладолед, нито разглеждане на списания в магазина и хихикане до рафтовете с дамски превръзки и изрисуваните с цветя ухаещи светлолилави шишенца, които обещават ефирна, ароматна, женствена свежест.
	Вместо всичко това седя и гледам раната на крака си, причинена от безмилостния стик на Дъсти.
	Има нещо специално, символично в огненото петно по-долу, на глезена ми, и в засъхващата кръв от разреза, който си нанесох сама, въртейки отчаяно стика.
	Седя, наслаждавам се на бойните си рани и си мисля с какво да се възнаградя. Зървам тайната кутия „Бенсън & Хеджис“ на мама, скрита във влажната пръст на разцъфнало мушкато, и ми иде да запаля една цигара. С Иви пушихме веднъж. Дращеше на гърлото, но приятно.
	Дали във всеки двор, гараж, барака с инструменти и хранилка за птици има скрити цигари?
	В ъгъла на дървената веранда се търкаля изсъхнала обелка от лимон. Протягам крак и я ритвам — лека и прозрачна — към пътечката с камъчета.
	Тя седи тук с доктор Ейкън. Той носи очила с правоъгълни рамки и аз си го представям винаги със слушалка и с тефтер. Не че съм го виждала с тях, той не е моят лекар, не е и лекарят на мама. Според Тед — откъде ли пък знаеше той? — двамата се запознали на бара на басейна миналото лято, но това ми се вижда толкова отдавна, така че не съм сигурна. Усетих присъствието му през март, когато даде на мама „Същността на нещата“ и тя я четеше дори когато миеше чиниите. За пръв път я виждах да чете така и скоро след това двамата започнаха да си шушукат в задния двор, да пият коктейли и да си говорят дълго по телефона, а лицето на мама взе да грее в розово.
	Тя не говори за него, но присъствието му се усеща в цялата къща. Веднъж го видях в четири сутринта — търсеше очилата си в храстите около верандата, намери ги и ги избърса с краищата на извадената над панталона риза.
	Този човек оставя навсякъде следи, намеци, фрагменти, които напомнят за него.
	Чувам телевизора от хола на съседите, а от стаята на Тед — бейзболния мач. „Ето че идва удар отстрани…“
	В този миг от потъналия в зеленина двор до нас се появява господин Вървър, пъхнал пръст в кафява бутилка бира.
	Бутилката се люлее, а той крачи към мен.
	Неочаквано за самата себе си възкликвам: „О!“, той ме поглежда и аз пламвам.
	— Здравейте, господин Вървър.
	Колко ли дълго е стоял там? Дали ме е видял да гледам фасовете? Дали ме е видял да седя с подгънати крака и ръце между бедрата?
	— Здрасти, Лизи — леко се усмихва той, а на челото му е провиснал кичур коса като на футболист. Ризата му е смачкана, сякаш е спал с нея.
	Прибирам косата зад ушите си.
	От два дни говорим за пръв път. След като му казах за фасовете и след като разпознах колата. След като всичко се понесе стремглаво в незнайна посока. Така стояха нещата преди два дни, а ето че сега господин Шоу е едновременно навсякъде и никъде и съвсем не по-близо до Иви.
	Сигурно е бил доста разочарован от мен, тъй като се е надявал, че аз държа златното ключе. Толкова много ми се иска да е така.
	Той спира до мен и мълчи с присвити очи.
	После — дори не мога да повярвам — сяда на стола до мен с протегнати напред крака.
	— Как си? Как е училището? — пита господин Вървър с поглед, зареян в тъмния двор.
	— Добре е — отговарям аз, но прозвучава глупаво. — Някак странно… — Почесвам гънката на коляното си, ухапано от комар фантом.
	Разговарям с господин Вървър и това ми се струва много важно и сериозно. Не искам да спрем, но и не знам как да разговаряме безкрай. За пръв път ми се случва, преди никога не е говорил само с мен.
	— Отмениха всичко. Тренировките и всичко останало.
	Усещам как лицето ми гори. Чувствам погледа му.
	— Тя много ти липсва, нали? — прошепва той толкова нежно, сякаш мен трябва да успокоява и жали.
	Отварям уста, но не мога да продумам.
	Господин Вървър ме потупва по ръката с върха на топлите си загрубели пръсти.
	Поглеждам го и виждам такава покруса на лицето му, каквато никога не съм виждала. Непоносима тежест. Не бива, не бива да е така. Особено за него.
	— Да — най-после успявам да изрека и усещам как косъмчетата на ръцете ми настръхват. — Но тя ще се върне.
	Не вярвам, че го казах, но го направих и знам, че това е истина. Знам.
	Господин Вървър ме хваща за китката и тъжно се усмихва, а очите му блуждаят някъде зад лявото ми рамо.
	— Да. Така е, да.
	Не ми вярва и това ме наранява. Искам да вярва, наистина да вярва, с цялата си душа и сърце, така, както вярвам аз.
	_О, Иви, да знаеш само какво отнесе със себе си, как грабна, извади и отнесе цялата тази непокътнатост и истинност и какво да прави той сега?_
	Как да го накарам да повярва?
	Опитвам се с всички сили да го погледна като Иви. И го уверявам пак и пак, без да продумам.
	_Знам го. Знам го. Повярвай ми._


	_Този спомен се таи в най-дълбоки дебри и е съвсем неясен. Бях на четири-пет години и той ме спаси. Бяхме на езерото Грийн Холоу, много семейства, може би на Четвърти юли или в Деня на труда, или на някой голям летен пикник. Спомням си опърлените на грил хлебчета за хотдог, острия мирис на топъл кетчуп в хартиените чинии и жълтия надуваем дюшек, на който се нося близо до Иви — тогава толкова си приличахме, че не ни различаваха, с еднакви къси коси и пъргави телца в еднакви карирани бански._
	_Преди да оградят плажа с въже заради опасното течение и преди цялата съпътстваща шумотевица, аз лежах, прилепила лице към сала, и се опитвах да се изолирам от всичко, за да чувам само тихото биене на вълничките и туптенето на сърцето си._
	_Може би от бутането и закачките на по-големите момчета, или приплъзващите се водорасли се омотаха около глезените ми, но аз се прекатурих в езерото и никой не ме видя. Минаха минути, векове в непрогледната вода. Само това си спомням сега, след толкова много години всичко е избледняло. Никой не ме видя. Изведнъж господин Вървър ме грабна, разтърси ме като мокро кутре за козинката и ме спаси._
	_Помня, дали наистина помня… как плюех зелена тиня — езерна тъга от дъното — и едно жабче в ръката му. Жулещата хавлия бе върху мен и господин Вървър се усмихваше с яркобелите си зъби. „Изсули се като хлъзгава риба. Не може да изчезваш току-така.“ Гушната до гърдите му, аз усетих прилив на топлина — на сигурност._
	_До ден-днешен го помня._


>	8

	Тази нощ сънувам Иви в краката ми, на леглото, устата й е отново натъпкана с памук също като в предишния сън. Сядам, навеждам се и го дърпам на дълги туфи от устата й, те се проточват между пръстите ми като загребан сняг.
	Дърпам, дърпам, памукът излиза, ръцете ми са в отворената й уста, която е тъмна и бездънна.
	Пръстите ми се плъзгат като на сестра Станг, вътре е влажно.
	_Шевовете ги няма_, казвам аз и опипвам езика й, докато измъквам фибрите памук.
	_Не ми трябват_, отговаря тя и се изплезва, избутвайки пръстите ми.
	Езикът й виси, червена панделка. Забелязвам, че е разделен на две като на змия. Като на кралската кобра в зоологическата градина.
	Посягам към езика и челюстите щракват, сякаш ще погълнат цялото й лице. Изведнъж осъзнавам, че това изобщо не е Иви, а нещото, което отвлече Иви някъде надълбоко и я крие там.


	Тара Лийри все разказва разни истории в съблекалнята след часа по физическо. Несекващата й тайна информация става по-обширна и ние затъваме в нея. Тя чува всичко, което приказливата й майка споделя по телефона. Тъй като работи за прокурора, баща й уреждаше да посещаваме моргата в часовете по биология. Това беше преди, а сега Тара е източник на сведения, които са въпрос на живот и смърт.
	Аз съм любимата й сътрудничка. Нали полицията разговаря с мен, ние двете сме специална категория, елит.
	В душ-кабините сме и тя шепне през завесата:
	— Чух татко да казва на мама, че са издали заповед за обиск на къщата на Шоу.
	После добавя, че някой се обадил анонимно да съобщи, че господин Шоу имал кашони с порнографски списания и видеофилми в гаража.
	— Този, който се е обадил, сигурно ги е видял. — Устните й мърдат, докато шепти през завесата. — Бил ги скрил под купчини стари вестници или нещо такова. Жена му сигурно не знае. А той ги е гледал нощем.
	Опитвам се да не си представям господин Шоу, защото пред очите ми изниква нашият гараж със старата пейка, на която татко поправяше това-онова до транзистора, кутийките с надписи „Шайби“, „Шпилки“, „Бурми“, „Панти/Дръжки“. Господин Шоу стои по халат под висящата крушка и гледа, гледа, гледа…
	— Детска порнография — добавя Тара, а аз докосвам трепкащата от вибрациите на гласа й гумена завеса и си повтарям, че това не е истина.
	— Чух, че имало видео, в което едно момиченце, абсолютно девствено, само на девет години, било изнасилено от много мъже един след друг, някои стари и дебели, а после я убили, наистина я убили. Филмът спадал към порно категория „Чистене“. Нали я очистват. Татко каза, че така е по-добре, защото как щяло да живее това дете, изнасилено от двайсетина мъже за един час?
	Гласът на Тара е ясен и отчетлив и пронизва мозъка ми като с нажежена игла. Искам да млъкне, не мога да си поема дъх, нямам и глас.


	Нещата стоят така: Иви я няма от шест дни, никой не може да я намери и като че ли вече и никой не очаква да бъде намерена. Имам чувството, че всички чакат да научат къде е захвърлено тялото й и какво й е направено.


	— Ако се сетиш за нещо, каквото и да е то — казва господин Вървър, — било то денем или нощем, ела или се обади.
	Това са думите му. Никога не се е случвало такова нещо между нас. Но ето че се случи. Случи се.
	— Лизи, понякога мислим, че не си спомняме, ала неочаквано се сещаме. Както стана с колата. Как си спомни за нея! Понякога не виждаме връзка между нещата, но те може да са свързани. Например фасовете. Ти си умница, Лизи, толкова много ни помогна. Какво щяхме да правим без твоята помощ? Затова те моля, ако се сетиш нещо, каквото и да е то, ела и ми кажи. Намери ме. Или се обади, дори да е среднощ.
	_Да, господин Вървър, да, да._
	Джоуни, Тара и аз седим на колелата си на три къщи от заобиколения с ченгета дом на Шоу и наблюдаваме. Тара ни беше казала за обиска и ние избягахме от петия час, за да гледаме отдалеч. Със сигурност ще ни забележат — неканени, досадни наблюдатели, малки таласъмчета. Но ние трябва да видим.
	Ни вест, ни кост от госпожа Шоу и от Пит, който все така не идва на училище.
	На десетата минута един от полицаите ни зърва и ни изпраща до училище, но преди това виждаме униформените да се промъкват с фенерчета под полуотворената врата на гаража. Тара кима доволно. Така и не ги виждаме да излизат.


	Мама е проточила врат с чаша чай в ръка и слуша внимателно новините, давайки знаци на брат ми да мълчи. Съобщават, че полицията не дава потвърждение, но „вътрешни източници“ твърдят, че е имало обиск. И на трите програми казват, че господин Шоу е обявен за изчезнал и че „може да е, но може и да не е заподозрян за изчезването на Вървър“.
	По седма програма споменават за вземане на ДНК проби от фасовете, „макар да е съмнително какво може да се разбере от тези проби, след като са били на открито и подложени на всякакви природни въздействия“. Говорителката казва:
	— Според семейството и приятелите на господин Шоу, той не е пушач.
	— Отказа пушенето преди години — заявява носово някаква жена, представена като счетоводителката на Шоу. — Заради здравето си.
	— Източници, близки до следствието, потвърждават, че по време на обиска в дома на Шоу цигари не са били намерени — обобщава говорителката.
	Усещам, че мама наблюдава реакцията ми. Не се издавам, макар да съм определено изненадана.
	Знам, че това бяха неговите цигари, цигарите в двора на Вървър. Знам го.
	— Полицаите не са ги видели. Кой знае къде са скрити.
	— Може да ги е криел на верандата под някой стол — подхвърля Тед, намеквайки за скришното място на мама.
	Тя дори не мигва. Положението е толкова сериозно, че мама не го и поглежда, не иска да се разсее и за секундичка.
	— Не е изключено това да са два напълно отделни случая на изчезнали лица — казва шефът на полицията, който е с двойна брадичка.
	Телевизионният говорител кима сериозно, но в очите на шефа се чете: _Господин Шоу е и всички го знаем, нали_?
	— Не разбирам едно — заговорва мама. — Наистина ли мислят, че след всичко това…
	Господин Шоу е, дори да не е такъв, какъвто го описват, дори да не е отвратително чудовище, дори да има сърце. Как може да не е той? И как може само аз да мисля така?
	Не знам как, но аз го знаех още преди да се случи. Трябва да съм го усетила някъде дълбоко, когато забелязах колата му да пъпли покрай нас. А и Иви, коленичила до фасовете, сподели с мен в онзи небивал миг в двора една толкова страшна тайна, едва я изрече, но ето че аз знам всички тези неща и не само ги знам, аз ги почувствах още тогава, огряна от луната сред боцкащата морава.
	Става все по-трудно да отделя надеждата от фактите и понякога не виждам разлика.
	Трябва да е господин Шоу. Трябва да е той.
	Ако той не я е отвлякъл, тогава къде е тя?


	— Ни-щич-ко не са намерили — докладва Тара на другия ден. Никаква порнография, никакви мръсни филми и нищо, което да го свързва с Иви. — Добре е почистил къщата, преди да действа.
	Бях едва ли не готова да чуя невероятни ужаси. По-лоши от голи снимки на безсрамни момичета с вдигнати фланелки над главата, по-лоши и от гадните видеофилми, където правят лоши работи на безпомощни деца с ококорени от ужас очи. Какво може да бъде по-лошо от това?
	Установявам, че никога не съм допускала, че ще намерят нещо лошо, нещо грозно. Установявам го заедно с онази убеденост, че господин Шоу, каквото и да е направил, го е направил не защото е с болен мозък, а от най-чиста и много мъчителна обич. Инак защо би я гледал отдалеч през всичките тези нощи?
	— Сигурно е взел мръсните филми и списания със себе си в Канада или където там я е замъкнал — казва Кели с дъвка в устата. — За да й ги показва. За да види как да го възбуди.
	Всички ахваме. И леко се отдръпваме назад. Кели прекали с приказките и се питам как можа да го направи!
	_Не че не мисля за такива неща… Господин Шоу седи до Иви в тъмночервената кола с лъскаво розово списание, разтворено на скутовете им, то е като списанието на брат ми, скрито под колекцията от бейзболни картички: момичета в разкривени пози като огъващи се кукли, с бляскави устни и бездънни очи._
	— Може пък да не е той — обажда се Джоуни и ние я поглеждаме. — Може да е някакво съвпадение.
	— Тогава къде, по дяволите, е той? — пита Тара и потраква с шината на зъбите си. — Татко каза, че съвпадения няма. Те са за скучаещите домакини и за адвокатите по защитата.
	В главата ми се въртят и бучат безмилостни мисли…
	Отвратителните тайни в дома на Шоу, грозните слухове, те не са във въображението ми. Не им вярвам изобщо.
	Знаех си, че няма да намерят нищо. Не става дума за ненормална нужда от момичета, от кое да е момиче. А за Иви и за любов. Там, в двора й…
	До мозъка на костите си съм убедена, че изобщо не е това, което си мислят. Всички грешат. Само дето още не знам точно в какво.

	* * *

	Ридаенето горе е силно, отчаяно, ще разтърси прозорците и ще разтресе стените.
	— Дъсти не можа да отиде на училище — казва господин Вървър, а, съдейки по джинсите и фланелката му, и той не е ходил на работа.
	Нося наградата, която Дъсти спечели на тържеството на края на годината за най-добър състезател. НДС е голяма награда. (Помолили Тед да я вземе, а той ми я връчи и каза: „Не мога да отида у тях.“ Аз обаче можех.)
	Господин Вървър се усмихва на златната фигурка на хокеистка с конска опашка, завърта ореховата й поставка, взира се в златните очички, сбърчва чело и заявява:
	— Липсва нейното решително изражение.
	Не мога да не се усмихна, господин Вървър ме поглежда и също се усмихва.
	— Трябва да й намерим специално почетно място — предлага той и за секунда виждам предишния господин Вървър, който превръща всичко в приключение, дори имунизациите ни.
	Веднъж, когато госпожа Вървър беше болна, той ни заведе с Иви в салона на Роберто да се подстрижем. Дълго седя и ни чака на лилавия стол, а фризьорките се увъртаха около него и го ухажваха, една дори го подстрига без пари и му намаза главата с кокосов лосион, който не спря да мирише и в колата, и в залата за тенис.
	Сигурно и възглавницата му се беше просмукала от мириса на кокос.
	Един ден миналото лято господин Вървър вдигна презрамката на банския ми с дългия си пръст. Още помня гъделичкането, особено чувство, което изпитах за пръв път.
	Вървим по стълбите към сутерена на семейство Вървър, където организират детските партита, а вечер бащите от квартала се събират да играят покер. На кварталните празненства по случай Четвърти юли възрастните се спасяват тук от децата, за да пушат. По стените има семейни снимки и плакати с реклами на немска бира. Има и един стар постер с името на рок бандата „Мот Дъ Хупъл“, който мислех за заглавие на книга от д-р Сюс.
	Подът е гладък и като малки с Иви слизахме тук да танцуваме степ.
	_Аз и сянката ми, стъпка встрани, назад, стъпка встрани, назад._
	Зад бара има дълга, боядисана в бяло стъклена витрина, където са всички награди, освен тези на Иви, които са в нейната стая, тъй като са грамадни скулптури на футболисти. Дъсти казва, че приличат на анимационни герои, а не на трофеи.
	Господин Вървър намества новата награда в средата и около нея се вдига облак прах, аз кашлям, господин Вървър ме тупва по гърба и закачливо казва: „Бу-ху, бу-ху-бу-ху!“
	Тази стая винаги мирише на пране и на омекотител. На масичката с форма на буре има няколко празни бутилки от бира. Горкият господин Вървър — жена му и дъщеря му плачат безутешно в стаите си, а той не може нищо да направи.
	Толкова е ужасно.
	В ъгъла на витрината, дълга колкото целия тапициран с кожа бар, се мъдри мъничък трофей, който като че ли не съм виждала — златисто зеленикава музикална нота, щръкнала върху малка мраморна поставка.
	— Какво е това? — питам аз и протягам ръка.
	Господин Вървър се усмихва, взема я и ми я подава.
	Някои от златните букви са се изтрили и имам чувството, че ако докосна другите, ще изтрия и тях.
C>
	Щ Т КО СЪСТЕ АНИЕ ПО МУЗ КА — Втор наград
C$
	— Поостаряло е — отбелязвам аз, а господин Вървър се смее.
	— На векове е. Отпреди ледниковата епоха.
	Дяволито се усмихвам.
	— Ваше е, нали?
	— Да — отговаря той, взема я внимателно и я завърта.
	— И на какво сте свирили? — питам, макар да знам. Беше ни разказвал с Иви и помня как се развълнува, докато говореше.
	— На йоника. Свирих на финалното щатско състезание. В голямата зала до кметството. Някога е била голямо кино с орган чак до небесата. Завесата беше тежка и златна, най-дългата завеса на света. А светлините… Сякаш си огрян от слънцето.
	Той се засмива тихо.
	— Много страшно за момче като мен. Ала свирих от душа и сърце.
	Представих си господин Вървър, наведен над сребристо пиано като в старите филми в притъмнен бар, а очите му са унесени и замечтани.
	— Сигурна съм, че сте свирили прекрасно — любезнича аз.
	— Чак пък прекрасно… Но свиренето ми спечели Ани. Госпожа Вървър.
	Никога не бях виждала госпожа Вървър да слуша музика. Ако чуя нещо за нея, то е винаги някаква стара история. Как, като сме били малки, на Четвърти юли пушила зад гаража трева с госпожа Маккан или как в гимназията играла Аду Ани в „Оклахома“ и си вдигнала полата толкова високо, че й се видяло бельото — тъмносиньо дантелено.
	Невероятни истории, аз не им вярвам. Имало някога госпожа Вървър, която няма нищо общо със сегашната — уморена и кльощава, тя работи вечер в болницата за ветерани, чете и полива градината, с една ръка държи маркуча, а с другата стиска пожълтял роман от разпродажбата на стари книги. Питам се дали старата госпожа Вървър е някъде другаде — като Сан Франциско или Мексико — и вилнее ли, вилнее, без да се обръща назад.
	— Видяла ме да свиря в един клуб — продължава той. — Тъкмо бяхме завършили колежа.
	— Свирили сте в група? — питам аз, вдигам се на пръсти и се навеждам над бара, а той отмята глава, потънал в спомени.
	— Силно казано — отговаря той, а погледът му блещука и прави чудеса. — Била в клуба с момчето, в което мислела, че е влюбена, готин тип с бакенбарди и пръстен на всеки пръст. Чула ме да свиря и край — оставила горкия човек, бързо прекосила залата и застанала пред сцената.
	Трепвам, като си помисля за господин Вървър на двайсет и една години, с буйна черна коса и момчешко тяло, приведено над йониката — дали ключиците му са стърчали, дали адамовата ябълка е потрепвала, дали е бил попрегърбен като момчетата, които порастват толкова бързо, че сами си се чудят и се чувстват странно в собствената си кожа.
	Виждам ясно как госпожа Вървър с дълга златиста коса като на онази стара снимка над камината, поклаща бедра и хипнотизирана, с приковани в него очи се приближава към сцената.
	А ако господин Вървър е бил така самоуверен, чаровен и непринуден както сега — и аз съм сигурна, че е бил, — как да спре да върви към него?
	— Какво свирехте? — питам аз.
	— Не помня — отговаря той, но като че ли името е на върха на езика му. Само след миг, въртейки наградата в ръка, сякаш е кристална сфера за гадаене, той се усмихва и казва: — „Лунна пътека“.
	Веднага кимвам, макар да не съм чувала за тази песен, но ми звучи романтично — безкрайни магистрали, червени светлинни на коли, които присвяткват по замечтани лица, фатална любов.
	— Ако я намеря, ще я чуеш.
	— Ще ми я изсвирите ли? — Скачам на крака, не мога да се удържа.
	— Вече нямам и йоника — леко присвива очи той, — но ще намеря албума. — После кимва към телените рафтове с албуми, които се олюляват застрашително. — Сигурен съм, че е някъде там.
	Сдържам се да не се затичам и да го намеря. Облягам се на кожената тапицерия на бара и слагам ръце върху наградата с надеждата, че той ще продължи да говори. Винаги съм искала да слушам господин Вървър да говори, да говори и никой да не го прекъсва, нито госпожа Вървър, нито мама, нито Дъсти, която все го вика за нещо.
	— Свирех тази песен на Дъсти, когато беше мъничка — казва той, сякаш чете мислите ми. — И тя танцуваше. Въртеше се като пумпал, а косата й беше цялата на масурчета.
	После разговорът замира, думите му потъват в тъмнината, накъдето се бяха запътили.
	— Иви също се опитваше да танцува. Все искаше да бъде като Дъсти. Заплиташе се в краката на сестра си и двете падаха една върху друга.
	Изражението му е… ужасно. С всяка дума топлината в него угасва, изчезва и блясъкът в очите му. Приятното ни бърборене се сгромолясва в тишината.
	Поглеждаме се и аз искам да се прибера у дома колкото се може по-бързо.


	Стоя пред страничния вход и се каня да вляза. Но не мога, защото мисля за господин Вървър — дали се е върнал при албумите, след като си тръгнах? Дали прекарва пръст по оръфаните им обложки, за да намери песента? Или седи прегърбен, пие бира и си мисли за човешките неволи?
	Тя се появява изневиделица и ми изкарва ума.
	— Лизи! — прошепва Дъсти.
	Боса е, с фланелка на „Селтикс“ с дълги ръкави и с къси панталонки. Краката й са стройни, със светъл тен, има само един голям белег на коляното от прочутия мач със „Сталиънс“ миналата година. На другото момиче му шиха разбитата брада. Лицето й цъфна като скъсан цип. О, как само се възхитихме на Дъсти за това…
	— Здрасти — казвам аз и се облягам на стената като крадец, който се кани да бяга.
	— Беше с татко, нали?
	— Да. Донесох наградата ти.
	Тя не отговаря, само ме гледа.
	— Гледа ли новините? Не могат да го обвинят.
	Изненадвам се, но заявявам:
	— Не още. Но ще го намерят. Претърсват навсякъде.
	— Нямат представа къде е — казва Дъсти и клати глава, а гласът й трепери. — Вероятно е в Канада. Цигарите вече нямат значение. Той не е пушил. Единственото сигурно е, че нея я няма и него го няма. Не могат да го обвинят — повтаря тя. — И щом е така, как ще разберат какво се е случило?
	Слушам я и всичко е толкова безнадеждно. Гласът й е безнадежден, макар да звучи ядосано, но това е типично за нея.
	Как да избегна всичките тези хора… Прекалено ужасно е, а когато съм сама, не трябва да мисля за този ужас, изобщо не трябва.
	— Ще го намерят — казвам аз, но започвам да се чудя какво точно имам предвид.
	— Нали каза, че е той — с усилие изрича тя, — нали си го видяла. Колата му.
	Тя ме поглежда и аз долавям чувствата й. Долавям всяка трепкаща фибра. Никога не съм я виждала толкова развълнувана…
	— Може да съм сгрешила — прошепвам аз и се потрисам от думите си. Не че отразяват мислите ми. — Може да не е била неговата кола.
	Дъсти ме поглежда и лицето й отново се стяга след временното размекване.
	— Неговата кола е била.
	— Откъде си сигурна? — питам аз и виждам как увереността й взема превес.
	— А _ти_ не си ли сигурна? Винаги си била умна. Бях сигурна, че _ти_ знаеш.
	— Мисля, че беше неговата кола. Така мисля.
	Тази нейна убеденост, сякаш от стомана. Кара ме да се съмнявам в себе си, да се съмнявам и в съмнението. Не знам какво да мисля.


>	9

	Вървя по училищния коридор, като влача раницата си по лакирания под и мисля за Дъсти и за онова, което може да знае. Дали Иви й е показала фасовете, или има нещо друго? Иви не споделяше с нея. Преди да говориш с Дъсти, трябва едва ли не да репетираш и да се съобразяваш с времето, защото часовникът тиктака и то изтича бързо.
	В главата ми се върти непрекъснато въпросът: „_Ти_ откъде знаеш, Дъсти? Откъде знаеш, че е господин Шоу?“ Но ястребовият й поглед ме спира да попитам.
	Вратата към учителската стая е открехната и учителите са се скупчили пред телевизора на масичката с колелца. Когато не им се прави нещо друго, те го докарват в класната стая и гледаме за пореден път хипи версията на „Ромео и Жулиета“.
	Преструвам се, че връзката ми е развързана, и се навеждам, но господин Москалък ме вижда и затваря вратата.
	Това не ми харесва. Ама никак.
	В библиотеката Кели и Тара кълват усилено и изглеждат доста притеснени. Махат ми като пипала на октоподи да ги оставя на мира.
	Странно, аз не съм чак толкова близка с тях и когато сме били заедно, Иви е била винаги с нас, ние двете бяхме Лизи-и-Иви, Иви-и-Лизи. Сега _аз_ съм Лизи-и-Иви.
	Съобщават ми последните новини, но много тихо, защото стажант библиотекарката ни гледа строго през розовите си очила, и аз чувам думите им като едно дълго хриптящо шептене. Ето какво ми казват те:
	„Една възрастна жена, която живее от другата страна на котловината, се обадила в полицията и казала, че в деня на изчезването на Иви, около пет часа, видяла момиче, което приличало на нея. Вървяла покрай езерото Грийн Холоу на около осемстотин метра от училище. Спряла до преливника за около минута.“
	— И след това скочила — казва Кели с притиснати до ухото ми устни и с ръка на устата, а гривните й драскат лицето ми.
	— Жената помислила, че иска да поплува — продължава Тара. — Но кой плува с дрехите, а?
	— И повече не я видяла — обобщава Кели, обляга се назад и учудено завърта ръце и пръсти. — Помислила си, че момичето е отплувало за някъде.
	— Доста безсмислена история — заявявам аз.
	— Всякак е по-смислена от няколко фаса — иронично подхвърля Кели.
	Сипят огън върху мен. Усещам го в дъха им, усещам го и в начина, по който ме гледат, сякаш съм съчинила всичко.
	— Никой не плува в езерото — отбелязвам аз, като се опитвам да надвия хаоса в главата си. — Заради течението. Паднах във водата като малка. Там се плува само в обозначените места. Никой не скача вътре. Заради течението.
	Главата ми забучава при спомена за удавянията в езерото — момчетата, чиято лодка се обърна, момичето, което си удари главата в скала и се удави в преливника.
	— Човек скача, ако не иска да изплува — казва Кели и повдига вежда.
	Иска ми се да я ударя, но се въздържам, а Тара ме хваща през раменете, сякаш се досеща.
	— Защо тази баба не се е обадила по-рано? Защо се обажда чак сега, осем дни след изчезването на Иви? — питам аз.
	— Ами не е знаела. Била на гости при внучката си в Грийнвейл. Видяла снимката на Иви във вестника и се сетила.
	— Не го вярвам — заявявам аз, защото не го вярвам.
	Не го вярвам заради онова, което знам. Не го вярвам заради онова, което видях. Не го вярвам заради цялото това повсеместно безсмислие.
	Най-вече не вярвам, защото, ако е така, всичко изглежда твърде опростено. А аз знам отчаяно, убедено, непоклатимо, че вече няма нищо просто, а и никога не е имало.
	В час по алгебра господин Силвърстън прави преговор на полиноми за годишния изпит и главата ми е замаяна.
	Иде ми да се разрева. Иде ми да помоля да ме пуснат да си отида вкъщи, как да продължавам така, след като Иви може да… може да… Какво ли мисли господин Вървър, какво ли чувства? Иви на мръсното дъно на Грийн Холоу.
	Празното й място зее пред мен. Иви често увиваше стъпалата си отзад на стола, аз ги ритах и тя се смееше, размахвайки крака в кецове с гумени муцунки.
	Това не може да й се е случило. Просто не може.
	Знам какво видях. Знам какво чувствам. Знам какво знам.
	Насилвам се да мисля за господин Шоу, господин Шоу и Иви. Не мога да си ги представя заедно. Те не живеят в един и същ свят. Той — мъж с костюми, в офиси, на родителски срещи, по риза с къси ръкави, изгладена, със зареян поглед. Всички тези мъже, бащите, изглеждат така, нали? Като моя баща.
	Аз знам за него следното:
	Господин Шоу — застрахователен агент на господин Вървър. Кола, къща, застраховка живот.
	Когато споменаха за пръв път името на господин Шоу, веднага плъзнаха всякакви приказки — бил ли е в къщата им, виждал ли е Иви, влюбил ли се е в нея, дали не е продал полиците на господин Вървър, тъй като е искал да се сближи с нея и го е планирал от години?
	Седя и поклащам брадичка, подпряна на гумичката на молива, а той драска по листа.
	Както съм се съсредоточила и мисля, изведнъж се сещам за двамата в един далечен, смътен спомен. Господин Шоу и господин Вървър в задния двор преди около година.
	Седяха на градинските столове и пиеха бира. Господин Шоу седеше някак стегнато, беше със спортно сако, куфарчето в тревата до него. Гледах от прозореца на моята стая, от високо, и забелязах колко плешив е той — това не се забелязва, когато говориш с него, както и на снимките във вестниците.
	И един друг път, по-късно през същото лято.
	_С Иви сме на дванайсет._
	_С еднакви сини бански сме и с къси панталонки._
	_Боси._
	_Правим цигански колела и кълба, подскачаме една след друга._
	_Господин Шоу и господин Вървър вървят към нас от алеята за паркиране до къщата на Вървър. Господин Вървър ни маха, после изсвирва с пръсти._
	_Засмивам се, детско чуруликане, и спирам да подскачам._
	_Иви продължава да прави колело след колело._
	_Господин Шоу ни гледа с дълбоките си като дупки в главата очи, облегнат на вратата на колата._
	_Аз продължавам да се смея, а Иви не спира да прави цигански колела, с развята като черни пера коса._
	_Господин Шоу изпуска ключовете на колата, господин Вървър му ги подава и господин Шоу се усмихва, връзката му е разхлабена около яката на ризата, нали е след работа, и пие бира. Усмивката му е крива, устните му се извиват нагоре, но това не е истинска усмивка._
	_Поглежда ни още веднъж, после запалва колата и си тръгва._
	_Господин Вървър му маха, но мисля, че той не го вижда, докато кара бавно покрай нас._
	_Иви подскача, косата й се люшка, телцето й е стегнато и пъргаво и господин Шоу я гледа дори след като вече го няма._
	Дали беше точно така? Не знам. Но това си спомням, колелата на Иви, как плавно ги правеше, сякаш плуваше в меласа, леко и небрежно, с изплезен език. Опитвах да ги правя като нея, по-бавно, по-грациозно и привлекателно, но моите колела бяха винаги кратки и бързо следваха едно след друго.
	Косата й се вееше в тон с краката и ръцете, докоснати от меда на лятото.
	Той е видял всичко това и се е влюбил в нея. Може ли да видиш циганските й колела и да не се влюбиш в нея?
	О, как ли е страдало сърцето му.


	Картината се връща.
	За втори път. Всичко се връща поне два пъти.
	_Господин Шоу ни гледа с дълбоките си като дупки в главата очи, облегнат на отворената врата на колата, а между пръстите му проблясва нещо четвъртито и сребристо._
	_Запалка, четвъртита и сребриста, проблясва между пръстите му._
	Госпожа Шоу може и да не знае, господин Вървър може и да не помни. Но аз помня, аз помня.
	Той пуши.
	Предполагам, че пуши „Парламент“ в колата, в града, на служебни срещи, когато се разхожда нощем по пустите улици. В задния двор на Вървър, на почетно разстояние, в копнеж.
	Навсякъде, но не и у дома.
	Иви не е на дъното на езерото.
	Това са неговите фасове, неговият блян и неговата горест.
	Гледал е Иви, пушил е и е мечтаел за нея, пак и пак, нощ след нощ, докато не е издържал.


	Клякам в уличката зад „За всички рискове“ и ги виждам зад водосточната тръба. Два фаса и златистата лентичка от пакета. Дори виждам торбичката от магазина, смачкана в теленото кошче, и касовата бележка вътре. Може да са негови. Може да са били негови.
	Изведнъж осъзнавам, че ръката ми е в кошчето за боклук и че съм избягала от училище при пълна забрана за напускане без разрешение.
	Лекомислена постъпка.
	Взирам се през стъклената врата в тъмния офис и си представям господин Шоу, потънал в мечти.
	Всички се лутат в задънени улици, всички се съмняват в думите ми, но аз знам. Аз знам всичко.


	През нощта сънувам, че се обаждам анонимно в полицията и прошепвам зловещо: „В уличката!“
	Мама само говори за оная баба и за езерото, после продължава за госпожа Вървър.
	— Откога не съм виждала Ани. Обаждах се много пъти. И какво да кажа? Че това не може да се случи на Иви… Какво да кажа? А и той. Толкова е тъжно, седи там, сякаш е изгубил нещо, виждаш ли го, седи в двора с бира в ръка и гледа дърветата. Може би се надява, че Иви ще изскочи от там. И къде е Дъсти да го разведри? Къде е? Уж е все до него — казвахме й „Лозичката“, когато беше малка. Къде е тя?
	Мама не спира трагичните си размишления. От няколко дни няма късни нощни посещения. Как да се изляга на шезлонгите с доктор Ейкън, докато господин Вървър е само на няколко метра, потънал в скръб?
	— Защо не идеш при него? — предлага Тед на мама. Той яде сладолед до мивката и гледа към двора на семейство Вървър. — Изглежда самотен.
	Усещам прилив на топлина към Тед, който никога не забелязва нищо. Ала знам, че се шегува с нея.
	Мама присвива устни и в един миг ми се струва, че ще отиде, че ще предложи вниманието си така, както го предлага на сърцето на доктора, на този самотен съпруг. Но мама никога не говори много с господин Вървър и ако изобщо има някакви съседски отношения, тя предпочита компанията на госпожа Вървър. Двете се оплакват колко дълги са футболните мачове, ако някоя е ходила на мач, а това се случва много рядко.
	— Лизи — казва мама и ме прегръща през раменете. — Той те харесва. Ти иди.
	Казва го, сякаш господин Вървър ни е съученик, който заеква или има заешка устна. Иди вместо мен и се сприятели. Не забелязва ли колко много искам да отида при него, за да ме озари както винаги? Сега обаче е друго. Той е пленник на ужасен кошмар. Аз знам някои неща, много тайни, и се чудя как да направя така, че и той да ги узнае.

	* * *

	— Здравейте — казвам аз и заставам пред него, почесвайки с пръста на крака си прасеца на другия крак.
	— Здрасти — отговаря той и се насилва да се усмихне, само за мен.
	— Спомних си нещо. Господин Шоу миналото лято. Двамата говорехте. Иви и аз правехме цигански колела.
	Господин Вървър се намръщва. Става ми неприятно, но продължавам.
	— Той държеше нещо в ръка. Запалка. Вие помните ли?
	— Не… не помня — Той премигва и отчаянието му ме връхлита. — Лизи, паметта е странно нещо. Непрекъснато премислям какво ли не. И всичко ми напомня за всичко.
	Думите му отекват в мен, боли ме.
	Искам да му кажа какво видях в уличката, но няма смисъл. Няма смисъл, защото вече никой не ми вярва.
	Стоя безпомощно, загубила напълно надежда. Така ми се иска да му кажа онова, което знам, та да го почувства и той, поне мъничко.
	— Не е истина — казвам аз и не вярвам на ушите си. Господин Вървър ме поглежда така, сякаш и той не вярва. — Онова, което бабата е казала. Не е истина.
	Той мълчи и обмисля думите си внимателно — толкова боли, когато ги произнасяш ясно и точно. Всякак ми се иска да потъна в земята с червеите и да изчезна завинаги.
	— Лизи — подхваща той с леко потреперващ, покрусен глас, — така искам да знам всичко.
	— Господин Вървър, старата дама греши — заявявам аз и се изправям в стола.
	Той ме поглежда така, сякаш притежавам скрита мъдрост, а може и да е така, нали?
	— Господин Вървър — добавям аз и докосвам с късите си детски пръсти ръката му, чувствайки искри, — аз знам, знам.
	Опитвам се да имам убедително изражение и задържам погледа му. Той трябва да ми повярва, трябва.
	Колко страшна е капката надежда, в която се е вкопчил — вместо да се е удавила, дъщеря му е отвлечена незнайно къде от три пъти по-възрастен мъж, но надеждата я има. Късче надежда, което стискаме със зъби и нокти.
	След полунощ е, един или два часа, не знам точно, но бурята се развилнява, вятърът се усилва все повече и носи скрибуцащия шезлонг по верандата.
	Ставам с натежала от кошмари глава и тръгвам към верандата, за да вкарам стола вътре. Толкова съм замаяна, че не ме е страх да прекося тъмната къща сред тътена, носещ се отвън. За малко да падна и да се изпързалям по стълбите до кухнята.
	Приближавам вратата към верандата и протягам ръка към щорите, когато се стряскам от нечий глас:
	— Не пипай.
	Тед. С неговия назидателен враждебен глас, с който ми нарежда да не оставям обувките с кабарчета на кремавата кожена задна седалка на колата му.
	— Не пипай.
	Зад мен е, облегнат на кухненския плот, буйна руса коса, дълги крака на спортист, истинска върлина.
	Понечвам да попитам защо, но думите засядат в гърлото ми. Какво ли е видял… Крадци с черни качулки или глутница вълци, потраквайки със зъби пред вратата? Какво е видял?
	И, разбира се, мисля за Иви.
	Да не би нещо да се случи и на мен? Да не би нещо да ме помъкне към мръсното дъно, към тайното място, където се спотайва Иви, ококорена и изгубена?
	Тед се навежда и виждам лицето му, осветено от лампата на верандата на Вървър — лице без цвят, опънати устни, това не е неговото лице, и за секунда сякаш виждам татко.
	Забравям за шума, за скрибуцането и стърженето, сякаш са спрели, слагам ръка на щорите и поглеждам към брат ми за разрешение.
	Но не го дочаквам. Открехвам щорите и поглеждам към призрачно тъмнозеления заден двор. Верандата е напълно скрита в сянката на къщата, но аз поглеждам под ъгъл и виждам ивица, осветена от уличната лампа.
	Виждам всичко. Мярка се гол крак, мама се надига от шезлонга с разрошена коса и прибира гърдата си в разкопчаната блуза.
	Виждам и него, гърба му, прокарва пръсти през косата си.
	Доктор Ейкън е застинал и не мърда — спортната кола на семейство Дарлтън бръмчи пред къщата до нас.
	Той отмята глава, сякаш е много уморен. За секунда зървам лицето на мама. Хем сияе, хем е тъжна. Изглежда невъзможно, но е така.


	Не си лягам. Като че ли във всичко се таи нещо зловещо. И щом е така, тогава какво изобщо има значение?
	С натежала глава и хаотични мисли намирам кецовете си и излизам, промъквам се през тъмните задни дворове, един след друг, сред смълчаните къщи, и така седем пресечки до къщата на Шоу.
	Не знам какво възнамерявам да направя, но чувствам, че може да бъде всичко.


	И ето че се озовавам пред къщата и потропвам с пръсти по уличния стълб.
	Няма по-тъмна къща на света. С надвиснали като тежки мигли стрехи. Вътре — тишина, запечатано отвсякъде, няма влизане. Преди няколко дни, когато вратите бяха широко отворени и полицаите влизаха и излизаха с кашони и с тефтери като опашки в задните джобове, къщата изглеждаше гола, разсъблечена. Сега е запечатана, опакована.
	Представям си госпожа Шоу и Пит, тъмнокосия младеж, за когото писаха във вестника, тъй като спечели щатската награда по роботика, седят двамата и се спотайват в тази къща със стръмен покрив, къща от приказките със стремглави прилепнали фронтони, които сякаш пазят нещо страшно и красиво. Представям си сгушени прилепи и ръмжащи опосуми под верандата.
	Но може би и нещо вълшебно, нещо от приспивна приказка, блещукащ гарван под стряхата или бодлива дива роза.
	Ако гледам внимателно, може да разбера нещо. Може да ми стане ясно.
	Но какво ли има за гледане и за разбиране?
	Вятърът се усилва, аз стоя настръхнала, а очите ми полудяват, също както когато бях мъничка и мислех, че мога да виждам през стени.
	От къщата ни звук, ни стон.
	Минутите се нижат и за малко да се откажа, когато ми хрумва какво да направя.
	Промъквам се в задния двор. Дали полицаите са тършували тук? Ако пуши в двора на Вървър, сигурно пуши и в своя двор…
	Много е тъмно, навеждам се, коленича, опипвам, плъзгам длани по туфи трева, каменни плочи, грапав дънер. До колкото повече неща се докосвам, толкова повече ми се струва, че това е лудост — лазя, ровичкам на четири крака в нощната морава на Шоу и като нищо ще отметна назад глава и ще завия страховито към луната.
	Пълзя доста дълго, обикалям от ъгъл на ъгъл, но нищо не намирам, нито един фас, нито една захвърлена извита клечка кибрит.
	Не се отказвам. С пръст под ноктите тръгвам смело по алеята за паркиране, дори опирам ръце на стената на къщата. Тя е студена, пръстите ми стържат по тухлите и боята, по дървените греди, които горе, високо, стенат от всеки повей на вятъра.
	Стигам до гаража и направо ми се повдига. Мястото, където казваха, че е криел порнографските списания и мръсните филми и всичките ония неща, които се оказа, че ги няма. Залепям лице на замъгления прозорец, но виждам само себе си, размазан негатив, ококорени, мигащи очи.
	Това сигурно е било тайното местенце на господин Шоу, тук е седял или може би дори лежал на студения цимент, пушел е и си е въобразявал разни неща.
	Опипвам стената около вратата на къщата. Този път пръстите ми докосват нещо още по-студено, нещо метално — вратичката към някогашния отвор за бутилките с мляко, същата имаме и у дома, но нашата е със счупена панта, която татко така и не поправи. Когато бяхме малки, с Иви си разменяхме бележки на това тайно място, а по-късно тя продължи да ми оставя разни неща — понякога шнола, понякога ключодържател с футболна топка. Намирах ги след месеци, защото не се сещах да погледна.
	Нашата вратичка е яркозелена, а тази е кафява и полускрита зад черния бръшлян. Човек може и да не я види. Може би полицаите не я бяха забелязали.
	Плъзвам пръсти под виещите се мустачета, напипвам пантата, която не е счупена, дръпвам лекичко и вратичката се отваря.
	Без да се замислям, бързо пъхам ръка. Пръстите ми шарят, но не намират нищо, усещам само гъдела на бръшляна около китката ми.
	Тъкмо когато решавам да си извадя ръката, чувам едно едва доловимо „пук“ под кокалчетата на пръстите си.
	Има нещо заклещено в процепа.
	Опипвам нетърпеливо — меко е и се огъва, но има и още нещо, студено и релефно. Вкопчвам пръсти и ги дърпам, стискам ги с две ръце, после тичам до уличната лампа, за да се уверя, че съм намерила точно това, което съм търсила.
	Да.
	Пакет „Парламент“ с пет цигари. А към него, прикрепена с ластик, сребриста запалка с капаче. Не е обикновена запалка от касата на магазина. Тази е специална, стара, тежка. Гравираният знак прилича на половин долар от времето на Кенеди, като онези, които дядо събираше във висок тревистозелен буркан на бюрото си.
	Ето ги. Намерих ги. Права съм, права съм. И знам всичко.
	„А _ти_ не си ли сигурна“, попита Дъсти. „Винаги си била умна. Бях сигурна, че _ти_ знаеш.“
	Наистина знаех. И знам. Дъсти също знае.
	Шоу е бил човекът в двора. Шоу. В двора, всяка нощ.
	А полицията? Какво знаят те? Не са забелязали това, значи не са забелязали нищо.
	Прокарвам няколко пъти пръст по гравюрата.
	Като господин Шоу съм — стискам запалката, стоя до господин Вървър и гледам как Иви прави цигански колела едно след друго.
	Цигарите, запалката, какво избавление. Усещам помитащата сила, шемета на всичко, което се случи. Тези предмети, студени в горещите ми ръце, ме тласкат към епицентъра.
	Стоя и ги докосвам, мисля си за отпечатъци и доказателства и разните там телевизионни умозаключения, които светкавично се превръщат на пух и прах. Ала вече е твърде късно и не ми остава друго, освен да стискам пакета до гърдите си.
	Коленича на буйната трева под лампата и изтръсквам цигарите. Искам да ги видя, да ги преброя.
	С тях изпада и нещо друго.
	То пада на тревата, вдигам го и го оглеждам внимателно.
	Изрязана снимка от вестник, увита на руло като сочещ пръст.
	Знам снимката. Съвсем малка, около четири сантиметра дълга и около четири широка. От статията за миналогодишното училищно футболно състезание.
	Имам същата снимка на корковото табло в стаята ми, закована с големи ярки кабарчета.
	На рулото е Иви и до нея съм аз, наполовина отрязана.


	Тази снимка е отпреди една година и на нея сме все още толкова близки — знаем се до мозъка на костите си. Сега обаче долавям, че Иви се отдалечава от мен. С онези нейни частички, които не мога истински да докосна, тя е едно друго момиче, отправило взор към задния двор и омагьосало този мъж, по-стар и от баща й, докато го е гледало да страда в тъмнината като благороден рицар със сърце в протегнатата ръка.
	Какво ли си е мислила, че ще се случи? Мислила ли е, че той само ще гледа? И защо не ми беше казала? И какво ли бих направила?
	Висящи въпроси, които прогонвам.
	Спя с плячката под възглавницата. Цигарите, запалката.
	Ще потрябват, сигурна съм, макар да не знам точно как.
	Мисля си за господин Вървър и какво ли ще стане, когато съобщя за спасителното разкритие. Тогава и Иви ще бъде спасена, залитаща и с прекършени криле, вън от стоманения капан.
	Ето такива са странните ми среднощни мисли.
	После сънувам, сънувам Иви.
	Сънувам, че съм в леглото и чувам звук. Бавно дращене, толкова тихо, че успявам да се отърся от него. Но ето че зачестява — хем вътре, хем вън, нещо като онези катерички на тавана, които татко прогони с димки.
	Дращенето става все по-силно, като грабливи нокти по метал, аз тръгвам, в коридора съм и опипвам стените, следвайки звука.
	Излизам, вятърът духа силно, нощницата плющи в краката ми, къщата е в пълен мрак, късно е, краката ми потъват във влажната гъбеста земя и всичко наоколо е тъжно и мрачно.
	Дращенето преминава в дране и ми иде да запуша уши. Но ръцете ми докосват металната вратичка на отвора за млякото и звукът ме прерязва като ток.
	Бавно-бавно приклякам, за да виждам по-добре, отварям вратичката, но не откривам тъмната кухня и не чувам боботенето на хладилника ни. Вратичката сякаш се отваря към центъра на земята, мирише на гнилоч и смърт.
	Промушвам цялата си глава, нали е сън, сигурна съм, че е сън, аз нямам какво да губя, нямам нищо за губене.
	Протягам колкото мога ръка и я напипвам.
	Напипвам Иви, преди да я видя, напипвам меката кожа над китката й и тогава виждам бялото на очите й.
	После виждам и лицето й и тя казва нещо.
	Движа се неспокойно, а Иви се приближава и двете се озоваваме на някакво друго място, питам се дали ще мога някога да се измъкна, но продължавам напред и лицето й е все така пред мен. И ми казва нещо.
	_Иви, Иви, Иви…_

	* * *

	Сутрешните новини по телевизията ме събуждат.
	„Водолазите в езерото Грийн Холоу търсят с прътове тялото на момичето, идентифицирано засега от един очевидец като приличащо на тринайсетгодишната Ивлин Вървър, изчезнала преди повече от седмица…“
	Лежа и не знам дали ще мога да го направя. Не знам дали ще имам сили. Но си мисля за безутешната мъка, тегнеща от снощи в дома на Вървър, един ден и една нощ, през които си представят как Иви е потънала в мръсния водовъртеж на езерото, как издърпват тялото й с кука, а лицето й е отмито. Нали така става? Бях чела някъде. Водата отнася лицата. В какво ли отчаяние се лута господин Вървър вече дванайсет часа… Не мога да го понеса.
	Не и когато _знам_, знам.
	Тя не лежи на тинестото дъно.
	_Тя лежи с него._
	Трябва да я спася, трябва всички да спася.


	— Ти ли си, Лизи? — пита господин Вървър и отваря мрежестата врата.
	Посърнал е повече от всякога. Лицето му. Лицето му е сякаш изчезнало.
	— Извинявайте, чакам брат ми да се събуди да ми помогне — казвам аз, като пристъпвам от крак на крак.
	— Какво се е случило? — интересува се той с чаша кафе в ръка. Повдига вежди както обикновено. — Добре ли си? Мога ли да ти помогна?
	— О, не, няма нищо — клатя аз глава. — Глупава работа…
	Соча към къщи.
	— Старият отвор за млякото. Нощем чувам някакво дращене и мисля, че идва от там. Може да е животинче, да иска да влезе или… — Ококорвам широко очи и добавям: — Или да излезе.
	Той тутакси тръгва към нас.
	Въпреки големите тревоги моят незначителен проблем трябва веднага да бъде разрешен.
	— Пантата е счупена — казвам аз и усещам, че едва се владея. — Страх ме е да… Искам да се затваря добре. За да не влиза нищо вътре.
	Той ме поглежда с цялата си доброта. Когато я проявява, е най-щастлив.
	— Разбира се, мила Лизи. — Опипва внимателно пантите и добавя: — Сигурно е било миещо мече.
	Изпитвам странни усещания, сякаш всичко се върти като лупинг в мен, от главата до петите.
	Знам със сигурност какво има вътре, нали аз го сложих преди два часа, и въпреки това имам чувството, че съм във филм на ужасите и се чудя какво ли може да изскочи оттам.
	Той притиска вратичката отстрани, за да не падне, и я отваря.
	Сърцето ми подскача и аз слагам ръка на гърдите си.
	Отворено е.
	Наблюдавам как господин Вървър съзира магията, която направих за него с вълшебния си жезъл.
	— О! — Лицето му отново оживява и чертите му се изписват в миг.
	Оставя вратичката да виси на една панта, защото е като хипнотизиран пред бляскавата запалка и белия пакет „Парламент“.
	Не ги докосва.
	Разбира. Знае.
	Тържеството в сърцето ми почти ме убива.


>	10

	Чакаме полицията, а господин Вървър не спира да снове пред къщата. Влиза в кухнята и вика госпожа Вървър. Но тя не излиза от стаята си.
	Господин Вървър все поглежда към отворената вратичка, но от разстояние, сякаш, ако се приближи, нещата вътре ще изчезнат.
	Чакаме пет, седем минути, които изглеждат цяла вечност.
	Отначало ме обзема безумна радост, че аз му дадох _това нещо_, че той знае за него благодарение на мен. Сега знае, че Шоу е бил тук. После обаче се замислям колко ли е ужасно, че го знае. Колко ли по-добре може да се чувства, като си представя Иви с господин Шоу? Но ако е с него, поне не е погубена в тъмните дълбини. Или поне не в тези тъмни дълбини.
	Има и нещо друго, за което не говорим: с какво ни помага фактът, че господин Шоу е дебнел и обичал тайно Иви, да я намерим?
	Тази мисъл ме обсебва и за миг ми се струва, че тя е безвъзвратно загубена, потънала в прояден от червеи тунел чак в недрата на земята.
	Ала господин Вървър мисли светкавично и ето че нещо му хрумва. Хваща ме за ръката с две ръце, поглежда ме с нов ужас и заявява:
	— Лизи, слушай, много е важно. Кога чу тези звуци в отвора за мляко? Снощи ли?
	И тогава осъзнавам грешката си. Внимавах много. Изтрих отпечатъците. Премислих всичко няколкократно. Но не и това.
	— Моля? — питам аз.
	— Ако си чула звуците снощи или дори тази седмица… — Той замълчава и аз знам какво мисли: ако господин Шоу се е промъкнал тук снощи, ако е бил тук миналата седмица, тогава къде е Иви?
	Дъсти се появява и застава зад мрежестата врата. Отдъхвам си, защото ще имам време да обмисля милионите отговори и ситуации, които щъкат в главата ми.
	— Татко — подхваща тя, а красивото й лице е разчертано на безброй мрежести квадратчета.
	— Не — намесвам се аз. — Не беше снощи. Беше преди време. Може би преди две седмици. Бях забравила и снощи ми дойде наум. Покрай всичко, което става, май се изплаших и се сетих за тези звуци.
	— Нормално — казва той и страхът, изписан на лицето му, започва да избледнява.
	Притискам сърцето си с ръка, защото ще изхвърчи.
	— Уплаших се. И се сетих за звуците — повтарям аз.
	— И добре, че е станало така. Колко страшно, нали… О, горката Лизи…
	Той се навежда към мен, може би ще ме прегърне, но мрежестата врата изскърцва и Дъсти отново казва „татко“ с треперещ глас. Гласът й ечи в главата ми милиони пъти, Дъсти вика баща си някъде отдалеч, незнайно откъде.
	И той отива при нея.


	Стоя на алеята за паркиране, чакаме полицията и ги виждам в кухнята. Господин Вървър е прегърнал Дъсти, тя плаче и се е вкопчила отчаяно в ризата му.
	Стоят в кухнята, тя е потънала в прегръдката му и почти не я виждам, само буйната й коса и босите й крака, стъпили върху фортовете на обувките му, раменете й са приведени към него и се тресат от плач.
	Това ми напомня за времето, когато Дъсти беше толкова болна, че беше станала четирийсет и няколко килограма. Още на третата седмица, след като стана треньор на футболния ни отбор, господин Вървър се отказа, за да стои при нея, толкова беше зле. Общото мнение беше, че тя винаги боледува тежко, а той беше любимият ни треньор и всички го обичахме. Госпожа Вървър работеше вечер в болницата и нямаше кой да стои при Дъсти. Дъсти и нейната ужасна чревна болест, която я стопи за един ден. Не можеше да хапне. Дъсти лежеше на дивана, гушкаше се в него и все казваше, че мисли, че ще умре. Видът й го потвърждаваше.
	Той може да оправи всичко, всичко. Ръцете му са вълшебни, изцеляващи и Дъсти скоро оздравя.


	Полицаите дойдоха. Аз говоря с инспектор Тернстром, когато виждат изрезката от вестника. Един от тях държи пакета цигари с дълги сини щипки, върти го във вдигната ръка с ръкавица и изрезката пада на земята. Не намира никакви отпечатъци, което е много лошо, но аз ги бях избърсала с копринения ръб на одеялото си — изтрих и себе си, и господин Шоу.
	Госпожа Вървър се появява най-после, обгърнала раменете си с ръце и потънала в огромен пуловер.
	Наблюдавам я как не отлепва поглед от тях, докато разглеждат изрезката — снимката на Иви в униформа, с коса на стегнати плитчици.
	Господин Вървър също гледа снимката. Ръката му е на устата, а на лицето му е изписан потрес, който никога няма да забравя.

	* * *

	Следващите няколко часа се изнизват и никой не споменава, че трябва да отивам на училище, разговарят непрекъснато, мама също идва, но аз едва я поглеждам, защото е пред очите ми на верандата, плът и низост, татуирана от летвите на шезлонга, на който никога вече няма да седна. Тя отива с госпожа Вървър в стаята й. Носи й чай и стои с нея целия следобед. За какво ли си говорят тези две угрижени жени, скрити зад затворената врата?
	Седя в кухнята, когато Дъсти влиза без следа от сълзи, отново с нейното изписано красиво лице.
	— Ти пак ни спаси — казва тя и отваря хладилника.
	Говори като треньор, такава си е Дъсти, и затова само свивам рамене.
	Тя изважда бутилка със сок, разклаща я бавно и ме гледа.
	— Не е ли малко странно, а? — пита тя.
	— Кое?
	— Счупената панта. Че тя е счупена от памтивека. Помня, когато брат ти я строши с бейзболната бухалка.
	— И аз помня.
	— Струва ми се, че на господин Шоу хич не му е било лесно да крие цигарите си там — заявява Дъсти и отвинтва капачката. — Трябва да държиш вратичката да не падне, нали?
	— Да — отговарям аз и се опитвам да говоря спокойно.
	— А има толкова много други места, където може да крие цигарите, в колата например…
	— Сигурно не е искал жена му да знае, че пуши — прекъсвам я аз. — Щяла е да ги намери, ако ги е държал в колата.
	— Ами тогава в някоя саксия. — Дъсти отпива глътка с отметната глава, сякаш размишлява. — В някое от големите сандъчета, които майка ти е подредила навсякъде.
	— Там ще се намокрят. И всичко това…
	— И всичко това няма никакъв смисъл. — Дъсти замълчава и потупва гърди с бутилката. — Поне за мен.
	— Предполагам, че да — отговарям аз, а главата ми бучи и тръпне.
	Изправям се в стола. Мога и да не й обръщам внимание, какво толкова. Но съм шокирана и дори зъбите ми са изтръпнали. Не съм изненадана, че знае, че лъжа. За нея винаги съм била отворена книга, на игрището, навсякъде. Тя вижда всичко.
	— Какво ли от нещата, които е направил, имат смисъл — подхвърлям аз.
	Тя кимва, но погледът, който ми хвърля, ще ме преследва цял ден.


	По-късно господин Вървър ме дърпа настрани, за да ми каже какво е научил. Спира ме специално за това.
	— Полицаите показаха запалката на госпожа Шоу и сина й и той каза, че тя била спомен от бащата на господин Шоу и баща му палел с нея свещите на коледната елха или на тортите за рождените им дни.
	— А госпожа Шоу?
	Господин Вървър поклаща глава.
	— Тя не знае за запалката, не си спомни за нея. Интересното, Лизи, е, че секретарката на господин Шоу каза, че го е виждала да я върти на бюрото си и да споменава, че му носела късмет.
	Старая се да не мисля за Дъсти. Какво значение има, че не ми вярва? Повтарям си го. Отново и отново.
	Съобщение по новините вечерта.
	Някаква девойка застава пред камерите и заявява, че тя е скочила в езерото Грийн Холоу и старата жена е видяла нея, но я е помислила за Иви.
	— Събирах материали за часовете по геология — обяснява момичето на репортера.
	Косата й е дълга и тъмна като на Иви, но изобщо не си приличат. Как може да вземеш това момиче с коркови сандали и наедрели от храната в стола на колежа рамене за Иви…
	— Не мога да повярвам — казва мама, застанала пред хладилника, чуди се какво ще вечеряме. Тед и без това никакъв го няма. — Само като си помисля как този мъж се промъква в двора ни, крие разни неща и обикаля около къщите нощем…
	Аз си представям не друг, а доктор Ейкън, който се шмугва през плета ни.
	И почти прихвам, едва се сдържам.


	Понякога започвам да си вярвам. Понякога забравям собствената си лъжа и виждам как господин Шоу отваря вратичката със счупената панта, пъха ръце и крие тайните си. Но той ми даде тайните си, нали? Или аз ги взех от него. Аз ги взех от него с нетърпеливите си, протегнати ръце.


>	11

	В понеделник училището ври и кипи. Тара Лийри обикаля коридорите, обкръжена от все по-голяма тълпа момичета, които жадуват за потресаващите й истории.
	— Впуснаха се в голяма хайка — разказва тя. — Според татко това е сексуално престъпление. Търсят навсякъде, участват и най-добрите експерти в Онтарио. Работят заедно с канадската полиция. Жена му казала, че той все разправял как би искал да живее в хижа някъде там. Какъв чудак…
	Хижа на езерото, романтично убежище, любовен пристан.
	— Според татко той се е самоубил, защото няма къде вече да се крие.
	— Чух, че ще претърсят още веднъж гората зад училището — казва Джоуни.
	— Мислят, че се крият в гората ли? — питам аз и си представям малка палатка и газов котлон.
	Джоуни вече е компетентна като Тара и поклаща глава.
	— Търсят тялото й. Не знаят къде може да я е заровил.


	В час по биология отново учим за месечния цикъл и Кели Хог се прави на интересна и наивно пита госпожа Милър защо онази кръв „долу“ е толкова гъста и нормално ли е да усеща „чегъртане“ в слабините, когато й идва?
	Бързо въртя молива между пръстите си и изведнъж усещам горещо жужене в ушите. Запушвам ги. Никой друг не го чува, всички са зяпнали Кели, която обяснява за особеното „придърпване“ — „сякаш някой шие и тегли конец“.
	Жуженето е горещо, главата ми пламва, стаята е бяла, ослепително бяла, заболяват ме очите и аз пъхам ръце между коленете си в опит да се стегна и да мисля за нещо друго. Но в главата ми са господин Шоу и Иви, мисля си, че той не би я наранил, че той много я обича и защо никой не го проумява?
	Изнизва се вече единайсети ден, кой знае какво може да се е случило, дали Иви смята любовта му за красива и дали правят нещо под завивките и тя завърта очи към тавана…
	Чувствам се толкова гадно. Изведнъж се сещам за миналото лято и за Мат Нетъл, приятеля на брат ми. Чакам брат ми, а Мат ми поправя колелото до гаража у тях.
	„Уморен съм — казва Мат, — да седнем за малко“, сядаме, той е на шестнайсет, а аз току-що съм навършила тринайсет, кракът ми изтръпва и няма да е лошо да поседна.
	Облягаме се на извитите от горещината летвички на стената и аз усещам нажежената им боя на врата си.
	Мълчим. После Мат започва да говори за нещата, от които момчетата имали нужда, и как бил сигурен, че съм знаела за тях, защото имам брат.
	Опирам колене в брадичката си и дърпам езичето на позеленелите си гуменки. Той не спира да говори. Напомня ми за татко, когато иска да обясни своята гледна точка, когато иска да се извини.
	Стискам езичето, а бузите ми пламтят ли, пламтят. Не го поглеждам, дори вече не го чувам, но усещам голямата му мазолеста ръка на китката си, стомахът ми се преобръща и дъхът ми секва.
	Той притегля пръстите ми и аз усещам мекия плат на късите му панталони. Бързо дърпам ръката си и се хващам за езичето на гуменките.
	Той казва: „Моля те, моля те, Лизи, не се дръж като дете“, и ме опипва с огромните си ръце на баскетболист. После казва: „Само ми помогни малко, не трябва да пипаш, вдигни си фланелката, за да погледам, само да погледам.“
	Ето това казва, сякаш моли за услуга, за подарък.
	Не знам защо, но отпускам свитите до гърдите си колене, той бързо пъхва ръце под синята ми фланелка, горещи са и прашни, плъзва ги към малкия ми бял сутиен, не гледам лицето му, но чувам, че сваля ципа на късите си панталони, и все така не поглеждам.
	Гласът му е странен, бездиханен: „Нека само да погледам“, не знам какво да кажа, а той продължава: „Хайде, хайде“, и аз знам какво прави, знам.
	Кой знае защо, измъквам ръце от ръкавите и смъквам сутиена, за да погледне. Кой знае защо, но го правя. Кожата ми настръхва и той най-после спира да говори.
	Когато свършва, издава звук, усещам лепкавата му ръка на гърдите си, той ги притиска, миглите ми затрептяват и…
	Смъквам фланелката, скачам, грабвам колелото и хуквам, а педалите ме удрят. Минавам през двора на Мидълтън, стъпвам накриво върху някаква лейка, но продължавам да тичам, после се мятам на колелото и чак на улицата осъзнавам, че сутиенът ми е още смъкнат под ребрата, а презрамките са опънати и така стягат раменете ми, че едва карам. Спирам и ги дърпам нагоре, като се надявам, че никой не гледа.
	Разказвам го на Иви, в спалните чували сме, тя мълчи и само чувам дишането й. После казва, че понякога момчетата са толкова настоятелни, че няма измъкване, и това някак я плашело.
	— Обаче и на мен ми се случва да се чувствам така — добавя тя. — Лизи, случвало ли ти се е да изпитваш толкова силно желание, та да имаш чувството, че можеш да изчезнеш? Сякаш цялата си желание и всичко останало просто изгаря?
	Ето за това се сещам и така съм погълната от мислите си, че изобщо вече не съм в час по биология и не чувам как Кели дъвче дъвка и чурулика за стичащата се между краката й кръв.
	Аз съм с Иви, седим плътно една до друга и тя се кани да ми каже нещо, да ми каже всичко, всичко, което знае, всичко, което е научила, тайното познание, добито за седмица и половина и потулено в дълбини с тъмни проблясъци.
	Наистина я виждам, наистина е тук, кани се да ми каже, устата й се отваря, зъбите, езикът й…
	— Иви — прошепвам аз, но без думи, трясък на пода, удрям главата си, бучи силно, ще събуди целия свят.


	Не казвам нищо на госпожа Милър и на сестра Станг. Обяснявам, че ми се е завил свят, питат ме дали съм закусила, отговарям, че не съм. Не бях и вечеряла — освен кутията желирани бонбони, които излапах бързо-бързо в стаята си. Усещах възгорчивия им вкус цяла нощ.


	На следващата вечер господин Вървър излиза в двора с шест бири, провиснали от пластмасовите кръгчета на опаковката.
	Взел си е отпуск. По цял ден обикаля с полицаите, с доброволците, с всеки, който помага в търсенето. Тършуват по цял ден.
	Той ми маха и потупва стола до себе си.
	Казва, че иска да ми покаже нещо, разстила голяма карта на тревата, карта на областта, и на съседната, чак догоре, до Онтарио.
	— Ето тук някъде — посочва той с разперена ръка смачкания горен ъгъл. — Жена му казва, че искал да купи къщичка там. Мечтаел си за лятна вила.
	Слушам и разглеждам картата, цялата е маркирана с кръгчета, черти и звездички. Толкова са много, че на някои места от размазаното мастило и лъкатушещите линии не се вижда почти нищо.
	— Казала на ФБР, че той имал приятел от колежа някъде там, Джим някой си. Полицията не може да го открие. Но обикалят от град на град, всяко място в района, където дават или продават вили под наем.
	Той се вглежда в картата, а после в мен.
	— Преглеждат и видеозаписите на граничните пунктове. А това отнема доста време. Работят с канадците, което изисква още по-активно участие от страна на щатските и федералните власти.
	После ми показва местата, които е обиколил в нашия щат и в съседния. Местата, където са били полицаите. Всички евентуални възможности. И светът ми изглежда толкова огромен, сякаш нищо и никъде в него не може да бъде намерено.
	Госпожа Вървър се появява и за пръв път след изчезването на Иви я виждам толкова отблизо. Лицето й е като изтрито. Косата й, винаги гладка и златиста досущ като лимонов коктейл с натрошен лед, изглежда странно — провиснала е като на стара кукла.
	Застава зад нас с чаша студен чай в ръка, мълчи, господин Вървър протяга длан, за да докосне ръката й, но е твърде далеч, а тя не се навежда.
	Аз бих се навела.
	Тя също се взира в зелените дървета в далечния край на двора, там, където се взираме и ние. И не защото очакваме Иви да се появи зад тях, както твърди мама, а защото столовете ни са обърнати натам.
	Ако столовете бяха обърнати един към друг, надали щях да мога да гледам господин Вървър в очите.
	Понякога се измъчвам, когато го гледам.
	Госпожа Вървър стои при нас само миг и по-късно се питам дали изобщо беше идвала, дали не беше призрак.
	Иви я няма от дванайсет дни, но е тук повече от всякога.
	Странно, но Дъсти никога не излиза вечер. Обикновено сядаше тук, кръстосваше дългите си крака и се смееше закачливо и звънко. Ала това беше преди.
	Той за пръв път има огромна нужда от нея. И тя трябва да е с него сега много повече, отколкото преди.
	Една лятна вечер преди първата ни година в прогимназията с Иви седяхме в нашия двор. Беше доста късно, ядяхме бонбони и се хилехме без глас, така че да не ни чуят.
	Дъсти и господин Вървър седяха в двора, радиото беше на прозореца и когато чу една стара песен, той започна да припява, сякаш се подиграваше на себе си, но същевременно му беше и приятно. Той винаги звучеше така. Като че ли всеки миг ще се разсмее.
	А когато дойде припевът: „Че обичаш ме, недей ми казва, ала стой до мен, а ако си тръгнеш нявга, туй ще бъде тъжен ден“, Дъсти също запя с нежния си като звънче глас. Така се стараеше, че двамата наистина се забавляваха, запъвайки се в търсене на думите, и така повториха припева толкова много пъти, че и ние го запомнихме.
	Знаех, че Иви иска да се присъедини към дуета им. И аз исках. Но някак не вървеше. Все едно отваряш тежките врати на църквата посред служба, всички се обръщат назад в тихото, свято и благоуханно място и казват без глас: не, не, недей.
	Недей.
	Дъсти не идва в двора, не излиза навън, но понякога, ако се обърна, я зървам да минава покрай кухненския прозорец и мяркам златния ореол на косата й.


>	12

	Следващата вечер е балът. Тед върти врат в стегнатата яка на смокинга. Ще ходи с Минди Фибс, щуравата Минди с дебелия глас, която треньорът изхвърли от отбора по хокей на трева, защото намери в гардеробчето й бутилка боровинков коняк. В лимузината са с един по-малко, защото Дъсти няма да ходи на бала, няма да ходи със сигурност.
	— Том можеше да покани някое друго момиче. Не знам защо изобщо си губи времето с Дъсти. Аз поне си загубих само четири дни с нея.
	Брат ми се гледа във високото огледало в стаята на мама. Сякаш е от телевизионна реклама, като онзи тъмнокос мъж, който завърта жената на бляскавия покрив, след като й дава голям диамант. Тед се мръщи и се почесва по врата.
	— Тя е имала много гаджета — казвам аз, макар да знам, че не е точно така. Не и в смисъла, който влага той.
	Около Дъсти винаги има момчета, различни момчета, понякога само едно, но тя никога не се възхищава от тях. Единственият, който се позадържа, беше Джо Ричмънд — през лятото, преди да отиде в колеж. Той идваше у тях и играеше баскетбол с господин Вървър, който го биеше всеки път.
	— Момчетата обичат Дъсти — повишавам тон аз, докато разтривам раните на коленете си.
	— Обичат да я гледат. Но колко дълго можеш само да гледаш?
	Прозорец към друг свят, света на момчетата, потни чорапи, дънещи уредби, откъснати снимки от списания с пищни загорели гърди, бели едри зъби и руси лъскави коси — тези момичета винаги позират наведени или на колене, или с неща в устата и между краката.
	Чудя се какво ли би искало едно момче от Дъсти, след като тя не е като тях.
	След като огледах Дъсти през очите на Тед, се чувствам особено, някак освободено и стоя в стаята на мама дълго след него. А тя, радостна и възбудена, го следва из цялата къща и го снима, ахкайки и охкайки.
	Изведнъж се чувствам като Дъсти, с ръце, притиснати към тялото, притеснена и отегчена от сръгващите я, побутващи момчешки лакти, момчета, които искат да я развържат, разопаковат и извадят от нея самата. И за какво й е всичко това? Тези смотани момчетии, които непрекъснато искат някакви неща, без да знаят какво означават и какъв е смисълът им.
	В царствения и строг поглед на Дъсти личи, че тя знае много повече от тях, те никога не могат да я смаят и тогава защо да им дарява своята необуздана магия, да не би да са я заслужили?
	И така, лежа на леглото на мама и се опитвам да си обясня всичко, лежа на виолетовата кувертюра, която тя купи след развода, тогава купи и възглавниците, сто различни размера, и леглото й заприлича на планина — нямаше местенце, където да можеш да седнеш.
	Възглавниците вече ги няма, заминаха в хола с телевизора и по другите стаи.
	Когато лежиш на леглото, се виждаш в голямото огледало, пред което стоеше брат ми. Опитвам се да не си представям мама и доктор Ейкън в огледалото, наведено така, че наднича под полата ми.
	Колко ли пъти е бил в това легло и какво ли прави докторът тук, какво ли казва на мама и дали тя му вярва?


	— Не иска да отиде — казва господин Вървър. — Искахме да я накараме да отиде, но тя заяви, че не може. Не е лесно да пропуснеш такова събитие. Баловете не се забравят.
	— Така е — съгласявам се аз.
	Спомням си как преди месец купихме роклята на Дъсти — дълга, лъскава, червена, като изплезен език.
	— Затворила се е в стаята си от часове — продължава господин Вървър и повдига вежди така, както прави винаги когато му показваме раните си или му съобщаваме за лоша бележка.
	Представям си Дъсти на красивото розово легло, лежи завита, тъжна и объркана.
	Представям си я в стаята й и се питам какво ли мисли за Иви. За онова, което се случи, и как изведнъж трябва да отложат всичко, тъй като целият свят се е сгромолясал.
	Как да разговарям с нея за Иви, да разбера какво мисли, че й се е случило, след като е така недостъпна — такава е и за момчетата на задните седалки, принцеса във висока кула, а аз съм толкова далеч, долу, на земята, докъдето стигат само завитите краища на косата й.
	— Спомням си, че когато бяхме малки, Дъсти обичаше да облича старите рокли на госпожа Вървър, особено роклята от бала й — казвам аз.
	Беше облачен летен ден, седяхме с банските и чакахме дъжда да спре, за да поплуваме в басейна, но той валеше ли, валеше. Госпожа Вървър измъкна няколко големи кутии от гардероба. Балната й рокля беше дълга, от тънък като газ жълт плат, с широки ръкави и тюлени дипли — рокля на принцеса. Не можех да повярвам, че госпожа Вървър някога я е носила, но Дъсти, само на десетина години, успя да я навлече върху банския и закрачи като манекенка, а после облече и булчинската рокля с буфан ръкави.
	Госпожа Вървър… Бях забравила, че тя правеше такива неща, но то беше преди време, когато господин Вървър пътуваше често по работа и тя не се затваряше през цялото време в стаята си и не заравяше глава в книгата. Бавно отшелничество, което продължаваше вече години.
	Тогава тя беше различна. Онзи ден госпожа Вървър извади фотоапарата и снима Дъсти как се клатушка в цялото си обаяние със слабички загорели крачета с обувки на висок ток и разпусната буйна коса.
	По-късно, когато господин Вървър се прибра, Дъсти беше толкова радостна, че отново облече роклята.
	Господин Вървър й каза, че прилича на майка си, че били като две капки вода, но Дъсти се разплака и се затвори в стаята си. А той трябваше да приложи целия си чар и часове наред да я убеждава да излезе.
	С Иви решихме да се правим на Дъсти и засукахме хавлиите около раменете и тъничките си кръстчета и с издадени като за целувка устни, закрачихме като модели на шоу.
	— Спомням си тези снимки — кимва господин Вървър и се усмихва, а лицето му засиява.
	— Лизи, имам нужда от теб.
	Сякаш нещо ме пробожда.
	— Да, господин Вървър?
	— Трябва да ми помогнеш — казва той, но това не е същото и аз се смущавам.
	— Добре.
	— Искаш ли да участваш в нещо наистина специално? — В погледа му има нещо закачливо. Прилича на предишния господин Вървър.
	— Да, искам.
	— Тогава ела с мен. — Той протяга ръка, аз я хващам с две ръце, желязна и гореща ръка.


	В сутерена сме и господин Вървър изважда кутия след кутия с празнични украшения и голямата купа за пунш, която госпожа Вървър пълнеше със севън ъп и шербет на детските ни тържества.
	— Какво ще правим? — питам аз и едва не подскачам.
	— Ще организираме галавечерта на сезона — отговаря той и навива ръкави. — А по-нисшата класа ще отиде на някакъв нещастен ученически бал. На някакво елементарно забавление.
	Изваждам нанизаните червени хартиени фенери от „лятната“ кутия, които господин Вървър завърза на дърветата за миналогодишното тържество на Четвърти юли. Има няколко балона, сребристи ленти и топка с огледалца за тавана.
	Спомням си как, когато бяхме малки, Иви каза, че иска да види горяща колиба като в книгата „Малка къща в прерията“, която четеше. Господин Вървър купи на градинска разпродажба една стара къща за кукли, натъпка я с вестници и я запали. О, как пищяхме, когато пламъците обгърнаха комина и покривът поддаде. Госпожа Вървър се развика, но ние, а и той не й обърнахме никакво внимание.
	Господин Вървър ми се усмихва, сякаш и той си го спомня, и провесва мигащи коледни лампички на бара. Пуснал е музика, стари песни, които аз не знам, но той знае всичките думи и тихичко припява, щастливо, като че ли сме извън времето.
	— Ами ако не иска да дойде — подмятам аз.
	— Ще дойде.

	* * *

	Той е в стаята й вече половин час, а аз правя пунш. Няма шербет, затова слагам щедро орехов сладолед и разбърквам златистата смес. Искам да топна пръсти, но се въздържам и се вслушвам да чуя какво става горе. Пропълзявам като мишка до средата на стълбите, но чувам само тихия убеждаващ глас на господин Вървър и хленч на пресекулки — вероятно на Дъсти.
	Част от мен не иска да я види. Помня какво ми каза или почти ми каза. Мислеше, че лъжа за фасовете. Обзема ме гняв, преди да си спомня, че е права.
	Част от мен си казва, че ако не дойде, тази вечер ще бъде моя, само за мен.
	След малко я чувам да говори и най-после да се смее — за пръв път от седмици. Тичам надолу по стълбите, за малко да падна, и грабвам купата за пунш.
	Той слиза пръв и съобщава, че почетната гостенка ще дойде всеки миг.
	Усмихваме се до уши и чакаме, а над главата му виси стар плакат с надпис „ЧЕСТИТО“.


	Това, което трябва да види, когато слезе по застланите с мокет стъпала, е божествено прелестно — червени и бели светлинки, трогателни цветя от градината, кремаво златист пунш в купата. Музиката вибрира в тръбите и колоните. Лицето на господин Вървър грее както обикновено, с джинси и фланелка е и леко наведен напред.
	Сигурно ще види първо мен и ще се подразни.
	Но тя изобщо не ме забелязва. Все едно ме няма.
	Изненадва се.
	С роклята е, дългата пурпурночервена рокля. Убедил я е да я облече. Боса е и червеният лак на ноктите на краката й се вижда.
	Докосва с пръсти косата си, събрана на кок с голяма фиба в средата, и слиза внимателно от последното стъпало.
	Забелязвам изражението й, сдържано и колебливо, и осъзнавам колко се радвам, че е тук. Поглеждам господин Вървър, как само я гледа, целият в очакване, и си казвам: _Моля те, Дъсти, моля те_.
	Само след секунда тя дава воля на чувствата си и всичко е изписано на лицето й, сякаш озарено от празнични фойерверки. За пръв път я виждам такава, за пръв път показва чувствата си. Показва всичко.
	Поглеждам го, очите му се присвиват засмени, напомняйки за предишния господин Вървър. Колко много се е променил. Бях забравила какъв беше преди.
	Мислех, че всичко това е за нея, но когато го виждам да я прегръща и да я прави толкова щастлива, разбирам, че е всъщност за него.


	Господин Вървър танцува с нея, а аз бъркам пунша, приплъзвайки черпака в пенливи осморки. Песента е онази, за лунната пътека, интересно кога я е намерил и дали я е търсил с часове, за да ми я пусне.
	Освен ако не я е пуснал за нея. Ами да, сигурно е за нея. _А аз нея ли заслужавам повече?_
	Странна песен, отекваща, загадъчна.
	Дъсти се завърта, той я навежда назад, косата й се изплъзва под фибата и краищата й помитат плочките на пода.
	Двамата са истински вълшебници и никой не споменава Иви.
	Нея просто я няма.


>	13

	Осмокласниците завършват, говори се, че ще отменят тържеството, но не го правят.
	Предишния ден след анонимно обаждане петстотин доброволци претършуваха гората зад училището. И нищо, никаква следа. Изоставени лагерни огньове, използвани презервативи, мъртви котки.
	Тара ми казва, че полицаите работят извънредно и проверяват по цели дни информация от „откачалници“. Понякога не могат да преценят дали са наистина от откачалници — например твърдението на мъжа от конференцията, че бил видял Шоу да се мотае с объркан вид из храсталаците зад хотела им.
	Днес всички се опитват да забравят. Мнозина като че ли наистина са забравили. Мама и Тед седят, докато си вземам дипломата, тя е много щастлива и е с роклята, която наричаме „Хубава жена“, лилавата, с розички вместо копчета. Усмихва се през цялото време, а зъбите й блестят. Не спира да се усмихва.
	Новата ми рокля пари от слънцето, розите ме драскат, притискам ръка към плата и имам чувството, че ще ме жигоса.
	Потните ми ръце стискат дипломата и не знам защо, но се оглеждам за семейство Вървър, макар да знам, че е абсурдно да са тук. Обзема ме страх. Питам се какво ли може да стори на Иви любовта на Шоу. А и какво ли вече е сторила?
	Стоя тук сред церемонията, а какво ли става с Иви и как ли я опустошава тази опустошителна любов?
	Не искам да го мисля, не искам да е толкова красиво.
	Ами ако наистина е?
	Ако го погледнем с крайчеца на очите си или от някое друго място, а не от центъра на главите си, няма ли в това някаква страшна красота?


	Тази нощ и следващата, и следващата стоя с часове с господин Вървър и в тях има нещо мистично, свръхестествено. Не знам защо, но звуците на щурчетата, скърцането на градинските столове и ехото на гласовете ни правят всичко да изглежда някак по-добре, някак по-различно и по-сигурно.
	Дори онова място под крушата не е вече негово, не е вече на господин Шоу. Усещам вълшебна промяна в пространството, всичко се оттегля и изчезва. Господин Вървър се чувства свободен само в тези часове, а аз мога да го накарам да забрави, мога. Или мога да му помогна да си спомни по начин, който няма да го съсипе.
	А госпожа Вървър, госпожа Вървър е съсипана. Става все по-зле и все по-зле, споделя той. Не може да спи и това я подлудява. Подлудява ме, така му казвала тя.
	Седи на прозореца на спалнята с часове като моряшка съпруга в очакване на кораба. Една вечер обърнала наопаки стаята на Иви, защото решила, че полицаите може да са пропуснали някаква улика.
	— Всъщност знаеше, че няма какво да намери — добави той. — Може би трябваше да се обади на госпожа Шоу. Може би трябваше да й звънне.
	Прозвуча ми страшно и си представих разговора — госпожа Вървър оставя съобщение с дрезгав глас: _Знам, че той я е отвлякъл. Знам, че е той. Къде я е замъкнал, какво е направил…_ Госпожа Шоу е затиснала уши в ъгъла на стаята и се моли да спре да говори.
	Всички мислят, че това никога няма да свърши.
	И всички копнеят да свърши.
	— Тя просто смята, че трябва да прави нещо — продължава той. — Както всички ние. Аз не мога да правя нищо друго.
	Сменям темата.
	Заговорвам за песните, за които ми е разказвал, и как ги слушам.
	И как брат ми скъса с приятелката си на другия ден след бала, а тя ритнала вратата на гардеробчето му в училище и писала с неизтриваем маркер гадни неща за него на огледалото в банята на момичетата.
	Казвам му и че помня, когато като малка се хлъзнах боса на коридора пред стаята на Иви и в крака ми влезе треска от дъските.
	— Но вие ми помогнахте — казвам аз. — Сложихте ме да седна на тоалетката в банята и петнайсет минути вадихте треската с пинцети и обгорен връх на игла.
	Още помня или така ми се стори, докато му разказвах, лекото докосване на ръката му. А сега седя омаяна и слушам как на петнайсет години се е научил да свири на йоника, повтаряйки безброй пъти припева на „Лейла“ — искал да се хареса на Елинър Типтън, която му заявила с вирнат нос, че си пада само по барабанисти и предпочита „Лед Цепелин“ пред Ерик Клептън, който така или иначе бил надценяван.
	— Разказвал ли съм ти за това? — усмихва се той. — Не си спомням.
	— Да.
	— Елинър Типтън. — Усмивката му е широка, безгрижна. — Мислех, че ще ми се пръсне сърцето. Мислех, че никога повече няма да мога да обичам.
	— А можахте.
	— Стотици пъти — намигва той. — Преди да стана на осемнайсет.


	Прибирам се вкъщи към единайсет, преди новините, а мама е много доволна от мен. Казва, че съм станала добро и послушно момиче. Новият й копринен халат в стил кимоно е пристегнат с колан. Направила е кифлички с канела както някога, когато бях малка, от онези със захарната глазура.
	Сяда с мен на масата и знам, че чака да й разкажа какво става е разследването и как е господин Вървър. Но на мен не ми се говори. Не знам как да й обясня, че да ме разбере.
	Навежда се напред, подпряла брадичка на дланите си, и мълчаливо ме притегля към себе си.
	Иска да споделя и тогава и тя ще сподели.
	О, как ли се дразни, че седя, мълча и облизвам глазурата от всичките си пръсти, един по един.
	Поглеждам я, отхапвам, ръката ми потъва в меката хрупкава кифличка.
	Гледам, гледам, гледам и лицето ми не й казва нищо.
	Не й казва нищо.


	След полунощ е, седя на предната веранда и знам, че това я вбесява. Ала не мога да заспя, климатикът боботеше и се почувствах като затворничка. Навън е все още гореща юнска нощ, но въздухът започва да се размърдва, движи се.
	Наблюдавам нещо. Аз винаги наблюдавам.
	Пред дома на Вървър е спряла самотна синя кола.
	Веднага я познавам. Боби Торнхил. Боби Торнхил пак е тук. Всички други — съседите, пощаджията, дори раздавача на черковни брошури, — всички изчезнаха след случилото се. Всички пазят дистанция, не искат да досаждат, да се намесват, да любопитстват, да се натрапват.
	Не и Боби Торнхил и това някак ми стопля сърцето. Благодарна съм. Въпреки всичко _това_ съществува. _Това_ все още е живо, диша, стене и се вълнува. Не се променя. Не спира.
	Боби Торнхил паркира колата до осветения бордюр, изключва фаровете и с приведени рамене и протегнат врат се взира в къщата на Вървър.
	Боби Торнхил все така гледа с копнеж прозореца на Дъсти, прозореца, от който струи надежда и покана, скрита зад пердетата.
	— Но колко дълго можеш само да гледаш? — беше попитал брат ми.
	И кое ли момче беше наистина прегърнало Дъсти, бе опряло език в зъбите й и ухото с перлена обица, търсейки път към нея, и беше намерило обещаното в изписаните й усмихнати устни и красивото й лице? Може и да се беше случило, но аз не го знаех. Дори не можех да си го представя.
	— На Дъсти й подхождат студенти — подхвърли веднъж господин Вървър, излегнат на възглавницата в скута й.
	С Иви наострихме уши, за да чуем какво имаше предвид, какво знаеше за Дъсти и за онова, което й подхожда.
	— Студенти от университета, които носят очила с телени рамки и пият уиски. На поетичните сбирки рецитират оди за нея, творят песни на строшени китари и й обещават да я отведат далеч от този затънтен край.
	Дъсти завъртя отегчено очи, престори се, че хърка, и дръпна баща си за черната коса, увивайки я на кичур с фините си пръсти.
	Сигурно имаше момчета, които караха сърцето й да бие силно, но аз не бях забелязала.
	_Боби Торнхил, колко се радвам, че си тук. Напомняш ми за „преди“, тъкмо когато „преди“ като че ли изчезна завинаги._
	Примъквам се по уличката между къщите и се надявам да видя нещо в колата на Боби. Нещо, което ми се иска да видя, може би как главата му се поклаща, а очите му искрят, омагьосани от представата за Дъсти, излетната пред него, отпусната, заровила пръсти в буйните си къдрици.
	Приближавам колата и изведнъж вратата се отваря, а аз скачам назад, на тротоара. Боби ме поглежда стреснато.
	— Какво правиш тук?
	— Нищо — отговарям аз.
	На седалката до него има шест бири в изпотена опаковка, половината изпити. Той лъха на бира.
	— Да не извикаш ченгетата? Или баща й?
	— Няма.
	— Той е готин. Всички казват, че е готин. Кофти ми е за тях.
	Кимвам, не знам какво да кажа.
	— Тя слезе преди две вечери. Може би не вярваш. Ти си още дете. Наистина дойде.
	Не знам дали му вярвам. Но защо да ме лъже?
	Тя вече не слиза в двора при господин Вървър. Може би както за мен, така и за нея мъката му е твърде голяма, за да я понесе и да му помогне.
	Тя е горе в розовата си обител, неспокойна и отегчена. Според мен не знае какво да прави със себе си. Не знае какво да прави, ако не е сред неговите ярки светлини.
	— Дойде и застана ето тук. — Боби показва мястото, където стоя. Поглеждам надолу към възлестите си крака и смачкани кецове.
	Попитала го какво иска, а той не знаел какво да отговори. Поканил я да седне в колата и не могъл да повярва, че се съгласила. Невероятно, да седне до него в колата.
	Опитал се да я целуне. И пак, и пак. Най-после му позволила, дори взела и сложила ръцете му на тялото си, една минута, две минути. Представих си ги, ръцете му върху нея, върху недостъпната й чистота. Дали се бе предала, дали се бе разкрила пред него?
	Не, не. Това беше невъзможно. Не знам защо, но не можех да си го представя. Замъглените й, напълно отдадени на желанието очи. Не го виждах, не по този начин.
	— Сякаш ми даваше шанс — продължи Боби. — Да види какво ще направя.
	Той ме гледа с тъжни, безпомощни очи.
	— Не знаех какво да… Не знаех… Опитах се…
	Ето как си ги представях: той, разпален, с устни на бузата й, в ъгълчето на устните, на шията. Опитва се да съживи Дъсти, за да изпита взаимност, а и да й покаже какво означава за него.
	Всъщност защо е решил, че може да я докосва — дори пръстите му да бяха най-деликатни и нежни, а не тези жалки, обсебващи лапи?
	Боби поглежда зад полуразвързаната ми конска опашка нагоре към прозореца й и промълвя:
	— Не допусках, че ще дойде тук.


>	14

	Прибирам се вкъщи през вратата на верандата и в главата ми се щурат какви ли не мисли за случилото се с Боби Торнхил. В кухнята цари пълен мрак, влача крака по линолеума, спъвам се, залитам и се подпирам в нещо меко като купчина пране. Съзирам блясък от очила. Доктор Ейкън. Ризата му виси над панталона.
	За малко да изпищя, но запушвам уста с длан.
	— Лизи — високо прошепва той и продължава да ме държи да не падна.
	— Не ви познавам — казвам аз, а очилата му блестят и не виждам очите му.
	— Приятел съм на майка ти. Тъкмо си тръгвах…
	Лампата в коридора светва и мама се появява зад ъгъла, загръщайки халата си.
	— Лизи — възкликва тя и погледът й шари между отворената врата на верандата и позеленелите ми крака. — Какво си правила навън? — Тя впива пръсти в китката ми. — Защо си излизала? Сама, навън, след всичко, което се случи?
	Стиска ме здраво, вбесена е, но аз вдигам брадичка и заявявам:
	— Мога да правя каквото си искам — като теб.
	В този миг тя вдига ръка, зашлевява ме и плесницата отеква в ушите ми.
	— Даян — намесва се доктор Ейкън, — тя не е излизала. Аз отворих вратата. Сигурно е чула шум и е слязла в кухнята. Аз я стреснах и тя ме стресна.
	Поглеждам го с горяща буза. Измъква ме от ситуацията, но единственото, което виждам, са бляскавите му очила. Не казвам нито дума.


	На закуска мама се чуди как да ме заговори. Тед започна да работи както всяко лято на голф игрището и сме само двете. Мълчим. През нощта не сънувах и се събудих, когато чух мама да шепне жаловито — само веднъж извиси глас — по телефона. Повтаряше: „Не знам какво да кажа. Не знам какво да кажа.“
	Стържа ядовито изгорялото на печената филийка. Тя се опитва да подхване разговор. Говори насила, смутено, без да казва нищо съществено.
	Колебае се, ръцете й треперят, няма и следа от огъня и възбудата, които я владеят след неговите посещения. Никаква следа. Потропва с кокалчетата на пръстите по вестника, въздиша, премята кърпата за бърсане на чинии и снове шумно из кухнята.
	Най-сетне и тя отива на работа.
	Обикалям къщата и се спирам пред вратата на нейната стая. Не влизам, не мога, но гледам неоправеното легло и едва ли не усещам топлината на вдлъбнатината в средата.
	Дали си мисли, че след снощи докторът няма да се върне?
	Той идва късно нощем, домът му е наблизо, а ноктите на жена му са забити в него. Тук намира убежище, спокойствие, смях и разтуха, толкова е прекрасно, толкова е уютно и забавно — кой не би желал такава радост?
	И изведнъж — прорез. Шевовете се разпорват и той съзира цялата мъка, която е мислел, че е оставил вкъщи, о, да, тя цари и тук.
	Тази взривена мъка, която може да те задуши.


	След около час шляене из къщи усещам как понякога времето наистина спира.
	Не мога да си представя безкрайните летни дни без Иви.
	Не мога да си представя лятото без Иви. Всяко лято сме заедно.
	Отгоре на всичкото вали като из ведро. По обед виждам господин Вървър и инспектор Тернстром. Господин Вървър е бял като платно. По-блед човек не съм виждала.
	Залепвам ухо до мрежата на прозореца, но не чувам нищо.
	С ръка на кръста господин Вървър кима и клати глава, загледан в тротоара. Вир-вода е, инспекторът протяга чадъра си над него, но той не забелязва и стои настрани.
	Стомахът ми се свива и не забелязвам как изхвърчавам навън и тръгвам към тях.
	Обръщат се и ме поглеждат. Нищо не мога да подразбера от лицето на господин Вървър, което блести от дъжда. То е като безизразен колаж от чертите му.
	Изведнъж проумявам, просто разбирам всичко.
	Благодарение на лицето му — лице без цвят, без живот и без чувства.
	Дъждът все така го удря, удря силно като по старинна статуя, която скоро ще отнесе.
	Пръстите на Иви се изплъзват от моите и тя пропада вдън земя.
	_Как не го усетих, та само аз я познавам така, и река ли да докосна лицето, тялото, шията и сърцето си, знам, че това е тя, как така можах да не го усетя? Изплъзна се от мен, докато аз…_
	— Лизи — казва господин Вървър, инспектор Тернстром ме гледа, а дъждът се стича от черния му чадър.
	— Какво е станало? — питам аз, мокрите дрехи ми натежават и кецовете ми се пълнят с вода.
	Полицаят се приближава.
	— Решихме, че сме я намерили. Но не беше тя.
	— Намерили сте я…
	— Намерили са тяло, Лизи — казва господин Вървър и ме прегръща през раменете, ръцете му са мокри и тежки и ми се струва, че потъвам. — Обадиха се преди няколко часа да ми кажат, че са намерили тяло на момиче в Престън Холоу. Помислихме, че е тя.
	Той отпуска ръце върху раменете ми с длани, обърнати нагоре, и добавя:
	— Не е тя. Не е тя.
	Инспекторът навежда чадъра, за да ме пази от дъжда. Капките трополят по черния плат.
	— Засега всичко е постарому. Същото положение — пояснява той.
	Само че не е така. Защото през тази една минута, която е била часове за господин Вървър, всичко се е променило завинаги.
	През тази една минута аз усетих Иви мъртва и сега знам, че тя може да е мъртва.


	Господин Вървър пие бира от зелена бутилка. В сутерена сме. Три следобед е и все така вали. Тук сме вече няколко часа.
	Знам, че трябва да съм вкъщи, че мама е звъняла да ме провери, но в никакъв случай няма да се прибера. И през ум не ми минава. Тук сме часове наред и слушаме дъжда — тик, тик, тик… Ядохме чипс, играхме на стрелички и на табла.
	С фланелка и панталонки на Иви съм. Господин Вървър не каза, че са на Иви, когато ми ги даде, но аз знам, че са нейни. Десетки пъти съм носила нейни дрехи, дори тази синя фланелка, мека, със сплъстени топченца и с мирис на Иви, мирис на охлювчета от току-що подострен молив, на футболни обувки и шампоан. Панталонките са ми малко тесни на бедрата. Моите дрехи се въртят в боботещата сушилня, аз съм се вкопчила в Ивините и това е толкова странно, че се натъжавам и спирам да мисля за него.
	Дъсти е при баба си и дядо си с госпожа Вървър. От вчера са там. Когато се обадили от полицията в шест сутринта, господин Вървър бил сам. Сам-самичък стоял и чакал с часове. Той не би им се обадил.
	— Никога няма да им кажа — казва той. — Надявам се никога да не чуят за това.
	_Поел е целия свят на плещите си заради тях. А те дали изобщо знаят?_
	Току-що го бяха изоставили. Дори Дъсти, неговото слънчице, неговата съучастничка. „Преданата“ дъщеря го беше зарязала.
	Аз обаче съм тук.
	Двамата знаем тази тайна и тя ни свързва.
	Иви умря за двама ни — за секунда, за минута, за часове. За двама ни тя беше мъртва и това бреме в ръцете ни промени всичко.
	И още нещо — за мен поне, — аз я пуснах. Пуснах я. Бях я сграбчила здраво за ръката, но пръстите ми се разхлабиха и аз я пуснах.
	Мразя се затова.
	_Дали и той го е почувствал?_
	На пода са разпръснати стари винилови плочи. Господин Вървър си спомня за времето, когато е бил на моята възраст. Всеки албум има история. Грамофон отдавна няма, той ми показва обложките.
	Изведнъж се сеща за нещо и преравя стаята с пералнята. Намира стар грамофон в кутия с надпис „Неща на татко“. Помагам му двайсетина минути, режа тиксо, подавам това-онова, за да съедини и свърже жиците към колоните.
	Плочата замърква, врънка и скърца незнайни за мен мелодии и е чудесно. Усмихваме се един на друг и тържествуваме.
	Плочите са спомени за него, много стари спомени, по-стари от мен, по-стари от Иви. Спомени за баща му и за някогашните му приятелки, за приятелите, с които е пътувал, за онези големи концерти по цял ден на открито и емоциите, които остават в душата ти за цял живот.
	Седи и прокарва ръка по обложката на албума в скута си.
	Гледам износените му мокасини, големи и меки, и ми се иска да ги докосна, да ги стисна, толкова меки ми изглеждат. Мисля си, че ако го направя, той не би казал нищо. Нито дума.
	Слушаме албум на баща му с кънтри музика, тъжна и бавна. Обложката е омачкана и окъсана, с разръфан лепкав етикет с цената. Аз я докосвам и се чувствам безпомощна и съкрушена. Песните ме трогват.
	Иви не е мъртвото момиче, което са намерили на пътя в Престън Холоу. Мъртвото момиче е също на тринайсет години, бутнала го е кола и колелото го е прерязало на две.
	Иви не е мъртвото момиче, а можеше да е.
	Как не знаех всичко това?
	Господин Вървър прокарва ръка по наболата си брада.
	Седя до него на кръглото килимче и стискам обложката до гърдите си.
	Мълчим, а след малко той пита:
	— Лизи, ти говориш ли често с баща си?
	Поглеждам го и имам чувството, че е забил пръст в душата ми.
	— Разбира се — отговарям аз и подпирам брадичка на острия картонен ръб на обложката.
	Никой не пита вече за него. Никой не питаше за него и преди развода. Обядвахме всички заедно в неделя, караше ме до училище в най-студените дни. Нищо за разказване. А сега още по-малко.
	Той не ме гледа. Гледа някъде другаде, в нещо невидимо, блещукащо в тъмната стая с пералнята.
	— Лизи, искам да ти кажа какво означава да си баща…
	Поглеждам го и чакам.
	— Това е най-страхотното нещо на света — довършва той и ме поглежда. Мига и чака реакцията ми.
	Не знам какво да кажа и само кимам. Кимам, кимам, кимам.
	Той се усмихва с непроницаем тъжен поглед.
	Музиката се лее и за малко да се разплача истерично заедно с песента. Не защото съм тъжна, а защото много ми се струпа, без дори да разбирам защо.
	Господин Вървър си изпива бирата с една голяма последна пенеста глътка.
	Чета лицето му. Той казва: _Ти ми даде всичко, което знам. Не можеш ли да ми дадеш още?_ Не го казва, ала аз го чувам, и то отеква в мен. _Дай ми още, Лизи._


	Телефонът звъни и господин Вървър тича по стълбите. Отново се обаждат от полицията. Знам, че разговарят с познати на Шоу, с които не са разговаряли преди, и господин Вървър прекарва дълго време на телефона и си записва това, което му съобщават.
	Махам му за довиждане, но той не ме вижда.
	— Дъсти! — стряскам се аз на кухненската врата.
	Тя носи торба на рамо, в другата е училищната й чанта, а буйното руно на косата й е прибрано на върха на главата.
	— Здрасти. Уплаши ме — заявява тя.
	Ала не изглежда уплашена. Тя стои и чака да я пусна да влезе.
	— Върна се — казвам аз, тъй като нищо друго не ми идва наум.
	Гледам я и в главата ми е хаос, виждам я как се качва в колата на Боби Торнхил и се опитва да го накара да й покаже какво означава да…
	Тя минава покрай мен и влиза в кухнята.
	— Да, върнах се — отговаря тя и вижда баща си с телефона, чува как казва: „Аха, да, аха, мислите ли, че това би… мислите ли, че ние бихме могли… ами ако той… добре, добре… Ами съмненията за Айрън Ривър?“
	Тя го гледа една секунда.
	После се навежда, за да вдигне чантата с книгите от пода.
	— Искаш ли да ти помогна?
	— Че ти все това правиш — казва тя. — Нали така?
	Чантата ме удря по протегнатите ръце. Вземам я и се чудя какво да правя с нея.
	— А майка ти? — питам аз.
	— Тя ще остане още малко. С баба и дядо. — Дъсти дърпа ластика от косата си и тя се разстила на вълни. — Не може да стои тук сега.
	— Ужасно е… Да не знаеш… — продумвам аз.
	Тя си вее с ръка и повдига влажната коса на врата си.
	— Ти си все тук напоследък — подхвърля Дъсти и увива дълъг кичур около пръста си.
	— Ами не знам — прошепвам аз, крепейки тежката чанта под брадичката си.
	Тази Дъсти, все тя, все тя. С Иви си шепнехме за нея, обменяхме идеи, представяхме си разни неща. Подслушвахме я през стените, от горния етаж, от долния етаж. Но сега вече не е така. Кой я подслушва сега?
	— Какво би правил той без теб? Какво бихме правили всички ние?
	Гласът й звучи с онази рязкост, която винаги ме разтреперва. Дали няма да ме попита за цигарите в отвора за мляко? _А има толкова други места, където можеш да криеш неща…_
	Дъсти се е вторачила в мен и имам чувството, че вижда всяка една моя лъжа, дори и онова, което не е лъжа.
	— Вече не излизаш на двора — бързо казвам аз, преди да избухна. — Свикнала съм да те виждам там, с баща ти.
	Тя знае какво искам да й кажа. Знае, че й казвам: _Ти го изостави, но аз няма да го изоставя._
	Поглежда ме с оня поглед с присвитите очи. Настръхвам и се вцепенявам. Ако бяхме на игрището, щях да тръгна срещу нея, без да се замисля.
	Най-накрая заявява:
	— Защо не се прибереш? — Опъва ластика на косата си и той изплющява. — Мисля, че майка ти те вика.


	През нощта нещо се надига в мен, сякаш кръв нахлува в лицето ми, в гърдите ми, сякаш във вените и сърцето ми се влива метал.
	Заради този ден с господин Вървър и нещата, които искаше от мен, макар и без думи и без дори да съзнава какво точно иска от мен. Дъсти. Дъсти ме наблюдава изкъсо, тя знае някои неща, а времето тече.
	Всичко това бушува в главата ми.
	Лежа в леглото с дрехите.
	Чакам къщата да утихне.
	Доктор Ейкън не идва тази вечер, не съм и мислила, че ще дойде. Мама си прави маргарита от стара концентрирана смес в кухненския шкаф.
	По-късно я чувам да говори по телефона, мисля, че се е обадила на татко и не искам да знам какво си приказват.
	Пускам радиото на най-силно. Искам да имам грамофон и онази плоча на господин Вървър за луната, в която се казва как картите не могат да ти вещаят зло.
	Искам нещо да се случи, нещо да се счупи, да спре напрежението, това тегнещо напрежение, което ме кара да се чувствам напълно загубена, с олово в гърдите.
	Иви е почти изличена от мен. Усетих го два пъти през деня. Когато ги видях в уличката с наведения чадър и после с Дъсти, думите, които каза, и как почти им повярвах.
	Тя е почти изличена от мен.


>	15

	Опирам ръце на перваза на прозореца. Опипвам къщата от всички страни. Като лечител или вещица от приказките.
	Стоя на пръсти и чувствам жуженето й под пръстите си. Изскърцване на пода, вода в тръбите.
	След полунощ е и се каня да вляза в къщата на Шоу. Ще вляза.
	_Къде си? Къде си? В някоя дървена вила в Канада или тук, в града, под носа ни? На дъното на езерото или в далечни горски дебри? И където и да си, дали Иви, дали твоята спяща принцеса лежи на ръката ти? Дали я има изобщо?_
	Нещо се надига в мен, не мога да дишам. Почти забивам нокти в стената с надеждата да обърна къщата отвътре навън, та да няма скрито-покрито и да видя всичко. Готова съм да видя всичко.
	(Ами ако няма нищо за виждане? Минава ми и това през ум. Ако няма нищо. Ако вече знам всичко и останалото е загубено завинаги? Не искам да мисля за това. Не мога.)
	Ако спят, няма да ме чуят. Не могат да ме чуят. Откъде идва тази налудничава увереност, не знам.
	Уверявам се, че къщата е безжизнена, че няма ни светлинка, ни движение зад плътно спуснатите завеси, изваждам малкото ножче и разрязвам мрежата на прозореца колкото да мога да се провра.
	Става много бързо, сякаш цял живот съм го правила.
	Стъпвам на мокета и съм вътре.
	Не се замислям, че това е лудост.
	Част от мен сякаш сънува: _Аз съм тук, в тази къща. Изобщо не ме е страх. Защото трябва да съм тук._
	Тъмно е. В хола съм и виждам лампата на верандата да се отразява в сивия екран на телевизора.
	Правя крачка и почти падам, подхлъзвам се на нещо меко, гланцирана корица на списание. Оглеждам с фенерчето на ключодържателя — рафтове с книги, цяла поредица за Гражданската война, малка лъскава масичка, нищо интересно…
	Струва ми се, че прекарвам часове в безшумно обикаляне на първия етаж: кухненски кърпи, лампиони, пластмасова прахосмукачка, нощна лампичка до банята във формата на чайниче.
	Връщам се в хола и поглеждам заканително към горния етаж. Смея ли? Не. Не мога да го направя.
	Какво ли бяха пропуснали полицаите… Защото те бяха пропуснали някои неща, нали?
	Тази нощ, преди да вляза в къщата, отвън, на тъмната морава, се почувствах като малко момиченце, скрито в диплите на пердетата или в гънките на полата на майка си, стоях мъничка и неразумна, а цялата мъдрост на света се простираше ето там, отвъд ключалката и рамката на вратата, зад щорите.
	И ето ме вътре. Вътре съм. Къде е трудно достигнатата мъдрост? Къде са разкритите тайни?
	Уви, нищо. Къща като всички други. Като нашата. Като къщата на Вървър.
	Несправедливостта почти ме побеждава.
	Не може да няма нищо. В къщата съм и трябва да има _нещо_.
	Погледът ми шари из стаята, затиснала съм фенерчето с брадичка, въртя се насам-натам, следвайки кръгчето светлина.
	Как ли се чувстват крадците, като в една къща има толкова много неща, възможно ли е да изровиш ценностите й за пет минути или дори пет часа? Но крадците си знаят работата. Веднъж гледах по телевизията бивш крадец — той показа местата, където хората крият ценни вещи: нощното шкафче, под килима, в чекмеджето на бюрото, между бельото и в чорапите.
	Така и не знам какво търся, главата ми бучи и не мога да спра шеметните си мисли — те съскат, цвърчат и пукат в ушите ми.
	Къщата на господин Шоу, къщата на господин Шоу. Холът му, трапезарията му, кабинетът му. Някак не му подхождат. Къщата отвън прилича повече на него — скрита покрита, цялата във фронтони.
	_Не се качвай_, почти прошепвам аз. Макар и трудно, успявам да се насиля и сядам на един стол. Успокоявам мислите си.
	Потъвам във високото дълбоко кожено кресло, опирам лице на облегалката, подгъвам крака, смалявам се колкото мога с наведена глава, пъхам пръсти между възглавничката и дръжката, свивам се на кравай и имам чувството, че съм стигнала края на света, но не съм намерила нищо.
	Искам да се съсредоточа и успокоя.
	Дишам дълбоко и се взирам в полицата над камината.
	Осветявам с фенерчето семейните снимки — госпожа Шоу с блуза на ярки райета и лодка деколте, джинсова пола с широки джобове и същата бейзболна шапка като на Пит Шоу, който държи бухалка, сякаш е динамит, подхвърлен от коварен враг.
	На една стара снимка господин Шоу е още с буйна черна коса, а лицето му е полускрито зад гирлянд, който окачва на коледно дърво.
	Отзад наднича друга снимка на господин Шоу до някакво езеро, заобиколено с трева. Веднага познавам, че е Грийн Холоу. Господин Шоу е коленичил до Пит, който е на около седем и стиска надуваеми ръкави под слабичките си мишници.
	Зад тях се виждат хора във водата и голям жълт дюшек. Цари спокойствие. Нещо трепва в мен и аз се размърдвам в стола, вглеждам се и, да, това е моят стар дюшек, а на него съм аз, с червени бузки, стискам здраво дебелото бяло въже, а брат ми ме дърпа.
	Едва се сдържам да не се засмея, затискам уста с ръка, но устните ми издават смешен звук.
	Ето ме с господин Шоу.
	Смъквам се назад в стола, вие ми се свят, въртя фенерчето между пръсти и дишам учестено.
	Имам чувството, че съм заловена. Заловена в света на господин Шоу, мрачен и обитаван от любов свят, затиснати сме, приклещени сме под стъкло, ала и двамата не го знаем.
	Така както сега той седи някъде с Иви — знам, че е така, — аз седя в стола му, ръцете ми на неговите неща, ръцете му на моите.
	Наляга ме такава тъга, че нямам сили да измъкна подгънатите си крака.
	И тогава чувам гласа му, покашляне, чувам, но не го виждам.
	Светва лампа.
	Сърцето ми прескача.
	Трябва да се обърна, обръщам се с един крак все още на стола.
	Ток пронизва гърдите ми, пари и гори.
	Обръщам се и го виждам.
	С разрошена коса, гледа ме, чеше гърди с дълги вретеновидни пръсти през фланелка с щампа на огромен кламер.
	Пит Шоу стои на мокета сред хола.
	Гледа ме и е толкова висок, истински дългуч. Не знам какво да кажа и слагам ръка на гърдите си.
	— И преди съм те виждал тук. Но тогава беше отвън — казва той.
	Усещам как кожата на ръцете ми настръхва. _Синът на господин Шоу. Синът на господин Шоу._
	— Надявах се, че ще дойдеш пак. — Очите му се разсънват и той клати глава. — Чаках те да се върнеш.
	Спускам и другия крак и се опитвам да се изправя.
	— Искам да ти покажа нещо — казва той и сочи към горния етаж, а очите му блестят трескаво.
	Не знам какво да мисля. Като сън е — в съня си хората казват неща, които инак не биха казали, и правят неща, които не биха правили.
	— Не се бой, тя няма да чуе — казва той и пристъпва към мен.
	Поглеждам към мрака на стълбите.
	— С приспивателните, които взема, ще пропусне края на света. Не спира да дрънка с шишенцата с хапчета, докато гледа новините в единайсет. Налива си вода по три пъти.
	Гледам го и не знам какво да правя, толкова е възбуден. Пит Шоу. Обзелото ме чувство, че сънувам, ме кара да мисля, че няма правила. Но дали е така?
	Подава ми ръка, но е далеч от мен.
	— Само искам да ти покажа нещо. — Момче е, на шестнайсет години е и е с дрехите, с които спи, както и аз, затова усещам сърцето си да бие силно, но не ме е страх, не изпитвам страх.
	Казвам си: _Това е синът на господин Шоу и аз съм в неговия свят, и това не е свят на сънищата, а истински свят и сега имам шанс, и… и… и…_
	Нещо потрепва в гърдите ми, сещам се за господин Вървър, навел глава над грамофона с тъжна усмивка, потропващ с пръсти в такт с песента.
	— Първо — подхващам аз с хрипкав глас, който дразни ушите ми, — тя добре ли е? Иви. Какво прави той с нея? Мислиш ли… дали е добре?
	Той отмята глава и впива зъби в устните си. Очите му потъват в мрак.
	— Не знам.
	Казва го така, сякаш съжалява. Но това не помага.


	Следвам го по стълбите, приковала поглед в избелялата му червена фланелка.
	Приближаваме стаята му и стомахът ми се свива, все едно съм в обитавана от призраци къща, която ми е позната, и това е най-страшното.
	Гнетящо чувство.
	Струва ми се, че мога да чуя как госпожа Шоу спи, потънала в дълбок сън — избавление за всяка тъжна майка.
	Влизаме в стаята му и всичко се променя. Лилавият мрак и зловещата тишина в коридора изчезват.
	Стаята жужи от електроника. Червени мигащи лампички, оранжеви, зелени, като огромно контролно табло. Стерео, компютър, конзоли, гигантски черни колони, какво ли не. Брат ми е друг тип момче. В стаята на Тед всичко е застояло, потно, а тук стаята е жива, бръмчаща, дишаща.
	Пит ми подава стол на колелца и аз сядам.
	Гледам го, навел глава под сребристия модел на висящ самолет, и изведнъж се сещам, че под фланелката нямам нищо, фланелката на Иви, която господин Вървър ми даде.
	Минава ми налудничавата мисъл, че Пит е побъркан и че е убил няколко момичета и родителите си и труповете са в мазето.
	После го поглеждам, лампичките блещукат, като че ли е Коледа, святкат и загасват на равни импулси в тон с дишането му и аз постепенно започвам да ги усещам в мен.
	Най-сетне той ме поглежда и сякаш събира сили, сгорещен и смутен, толкова много има да ми каже. Чувствам как се измъчва и търси начин да ми обясни.
	Когато заговаря, разбирам, че това е било в главата му през целия ден и през нощта, че е мислел само за него.
	— Често излизаше нощем. Баща ми. С колата. Казваше: „Излизам да се поразходя“, но ние не знаехме къде ходи. Не обръщахме внимание. Уж живееше тук, а като че ли не присъстваше. Беше като някаква сянка. На челно място на масата. На стола пред телевизора, докато гледа новини или мач… Ти беше Лизи, нали?
	Въпросът ме сепва и аз почти подскачам в стола.
	— Да.
	— Лизи — продължава той, кляка пред мен, близо до мен, и аз настръхвам. Усещам дъха му, краката ми се разтреперват, но не ме е страх, не ме е страх. Той само, само… — Как всичко се промени! Хората все питат, психологът в училище, всички — как съм, добре ли съм. Но той никога не е бил тук. Само аз и тя. Понякога не забелязвах, че е у дома. През целия ми живот той беше като призрак.
	Поглеждам го, усещам кожата си под фланелката, той е опрял ръце на облегалките на стола ми, говори сериозно, лампичките блещукат. Лицето ми запламтява, а очите му, тъмни и влажни, не се откъсват от мен и аз не мога да мисля.
	— Изчезна и помете всичко. Никога нищо не й даде, а сега я остави с това.
	Изведнъж сграбчва краката ми, бедрата ми и си казвам: _Какво наистина става, какво, толкова много се струпа наведнъж._
	— Лизи, надявах се, че ще се върнеш, защото исках да ти кажа. Видях те, когато обикаляше отвън предишния път, и само на теб мога да кажа. — Кокалчетата на пръстите му побеляват, вените на врата му изпъкват.
	— Видял си… ме… и преди?
	Той кимва. Гледал ме е от прозореца. Какво е видял — някакво таралежче, нещо, което рови в двора с клонки в косата и с позеленели от тревата крака?
	— Чух, че си намерила цигарите. Как може полицаите да не са ги видели?
	Гледам го с пресъхнала уста.
	— Не се бой. Няма да кажа на никого. Радвам се, че ги намери. Ти промени всичко. Ти ми помогна да разбера.
	— Какво? — промълвявам аз.
	— Той й се обажда — казва Пит и замълчава, за да ми даде възможност да го осмисля.
	Шокирана съм.
	— Изведнъж, след двайсет години, той е отново жив и иска да говори с нея. Иска да й разкаже и тя да го разбере. Защото се нуждае от помощта й.
	Всичко в мен е обтегнато като жица, мъча се да не помръдна. Ще науча нещо, той ще ми каже нещо, _о, да, ще ми каже_.
	— Той знае, че подслушват телефона ни. Сигурно го подслушват. Надявам се, че е така. Затова й се обажда в центъра за стари хора, където е доброволка. И тя не казва на полицаите. Лъже ги. Тия истории за Канада са измишльотина. Изпраща ги да търсят на какви ли не места…
	Стискам дръжката на стола. Всеки миг ще чуя нещо. Той е изчаквал с пинсета, забита в сърцето. Знам това чувство, познато ми е.
	И ето. Поразяващото разкритие. Завива ми се свят, лошо ми е.
	— Тя дойде вчера — казва той и най-после пуска краката ми. Но аз продължавам да чувствам горещите му впити пръсти. — Попита колко спестени пари имам.
	Пит сочи шкафа. Поглеждам и зървам нещо стъклено с цвят на зелена бутилка. Дъното на едновремешна спестовна касичка, от онези на разпродажбите в църквата.
	— Цяла година събирам за една стара кола. Имах осемстотин трийсет и пет долара.
	Поглежда ме с отпуснати ръце. Горещо е, лампата над бюрото му грее безмилостно. Фланелката ми лепне.
	— Но това не е най-важното. Има друго. Стоеше на вратата и говореше, аз седях и мълчах, а тя приказваше ли, приказваше, сякаш никога нямаше да спре.
	Тръпки лазят по врата ми, не смея да се обърна, защото имам чувството, че ще я видя на вратата. Госпожа Шоу, която никога не бях чувала да говори, за която никога не се сещах и която само бях зървала в колата, прехвърчавайки на колелото покрай нея. Конската й опашка, искрящо белите й обувки за тенис, лицето й — всичко е съсипано, както са съсипани всички лица наоколо и лицето на господин Вървър, в шок, съкрушено.
	Тя не означаваше нищо за мен преди месец, преди минута, но сега след чутото госпожа Шоу не излиза от главата ми.
	— Не можела да тегли пари от банката. Щатската и федералната полиция наблюдавали всичко.
	Той взема зеленото стъкло и то заблестява.
	Майка му вдигнала касичката и я ударила в земята.
	Не се счупила. Със стиснати зъби тя се навела, ударила я с всички сили в металния ръб на бюрото, касичката станала на парчета в окървавените й ръце и навсякъде захвърчали зелени парченца стъкло.
	— Посипаха лицето й като конфети.
	Седя и усещам призрачното скърцане на стъкълцата под краката ми.
	Той диша дълбоко, преди да заговори отново.
	— Каза, че трябва да я закарам. Защото я следели. Бил съм единственият му шанс.
	Накарала го да я закара до Хънтс Ууд, на шейсетина километра от тук, и да му прати запис. Нахлупил си бейзболната шапка като крадец в банка и пратил парите от малък магазин. Минали по второстепенните шосета, пътували два часа в едната посока.
	— Пратих му парите, както поиска тя.
	Не знам какво да кажа и разбирам, че не трябва да казвам нищо. Прехапвам устни и се взирам изпитателно в него.
	— Той я помолил — добавя Пит.
	Гледа ме, аз вдигам очи и виждам, че стиска зеленото стъкло толкова силно, че кожата му побелява и още малко ще потече кръв. Но той не го осъзнава. Почти черна, кръвта потича на струйки между пръстите му.
	Трябва да попитам. Трябва да попитам. Той някак потъва и се изгубва в цялото това нещастие и сега е единственият ми шанс.
	— Пит — започвам аз, напрегната като струна, — той би ли й направил нещо лошо? Направил ли й е нещо лошо?
	Пит отпуска ръце и стиска пръсти. Гледа към вратата, към тъмния коридор.
	— Той е лош към всички.
	Нещо се надига в него, ала не отговаря на въпроса ми.
	_Направил ли й е нещо лошо? Мислиш ли, че й е направил нещо лошо?_
	Той се отърсва от вцепенението и ме поглежда.
	— Не знам — бързо изрича Пит, сякаш това не му е минавало през ум. Резкостта на гласа му ми напомня за Дъсти.
	Той поклаща глава и извърта очи.
	— Мразя я — повишава тон Пит.
	— Мразиш я — повтарям аз, защото знам, че иска да го повторя. Тези две думи успокояват, обезболяват, утешават и всъщност означават: _Обичам я, обичам я, обичам я, а той унищожи всички ни_.


	Измъчвам се от пронизващото го отчаяние. Дали да не го докосна, но не, това е невъзможно. Той като че ли никога не може да бъде докоснат.
	И въпреки това го докосвам по горещата вътрешна страна на ръката. Пръстите ми усещат ребрата му, усещат потреперването.
	— Мразя я, мразя я — шепне той пак и пак, а аз си казвам, че е невъзможно да достигнем и надникнем в мрака на друга душа.
	— Къде изпрати парите? — пошепвам аз и го докосвам с връхчетата на пръстите си.
	Гласът му се издига треперливо, аз не отдръпвам ръце и той ми казва, предава се и ми казва.
	Съзирам обсебващата го мъка, но не знам откъде идва и не знам как да я спра. Дори не осъзнавам, че искам да я спра, защото познавам тази болка, а копнежът по изгубеното е най-прекрасното чувство на света.


>	16

	„Иви се обади“, казвам аз. „Обади ми се.“
	Репетирам, повтарям думите една след друга. Чак до сутринта, облечена в леглото, в очакване на зората.
	Имам отговора, знам начина как да свърши всичко. Трябва само да измисля как точно да постъпя. Дали да му помогна и дали той иска да му помогна.
	Решавам да му помогна.
	В минутите, в половината час, след като ми подари разказа си, аз му дадох каквото можах и не съжалявам.
	Само с ръце, опит за изцеление чрез докосване.
	Стонът в гърлото му, краткият вопъл, ръцете ми там, аз му дадох нещо, нали?
	Знаех, че не мога да го изцеля — раната, разкъсваща тялото му, щеше да зее винаги, вечно, но поне опитах. А може би опитах поради други причини.
	Каквото и да е, направих го и не съжалявам.


	Мама отиде на работа и аз съм пред вратата им. Господин Вървър я държи отворена, за да вляза. Казва „добро утро“ с чаша кафе в ръка, а на кафявата му фланелка има картинка на залез и надпис, който ще запомня: „Раят е твой“.
	Отварям уста.
	Огромна лъжа, но не се колебая.
	— Иви се обади. Обади ми се.
	В стаята ми, във възглавницата, в банята, пред огледалото звучеше сериозно и истински. Сега прозвуча като трептяща жица, като момичешко бръщолевене.
	Но това няма значение. Няма значение, защото той чува само думите. А думите са вълшебни.
	Гледа ме и не казва нищо.
	Усещам, че се треса, земята се тресе. Тресе се и ми се струва, че ще пропадна.
	В миг ръцете му се простират към мен и като на кино, наистина като на кино, чашата полита, пада и се разбива с трясък на цимента, той ме хваща за ръцете, а на лицето му е изписана цялата обич на света с всичката й значимост.
	Чувствам се толкова силна, като бог с гръмотевица в ръката.
	Моят гръм улучи.


>	17

	Седим на дивана в хола, но аз все така чувствам прегръдката на вратата, лицето ми до фланелката му и ръката, която притиска врата ми. Сякаш е забравил, че съм момиче и че може да ме смачка, като ме прегръща толкова силно.
	Мирисът на фланелката му, неговият мирис. Винаги ухае на току-що окосена топла трева, на свеж въздух, на лимони и на коледно утро — всичко заедно. Трябва да се съсредоточа, трябва, но не мога.
	— Веднага след като мама отиде на работа. Телефонът звънна, вдигнах и тя каза: „Лизи, Иви е. Можеш ли да ми помогнеш?“ Едва я чувах. Чух само мотел „Пет диаманта“. И затвори.
	_Не се увличай_, повтарям си аз. _Говори кратко и ясно._
	Той за малко не запалва колата, но решава да намери мотела в телефонния указател, който изтърва няколко пъти. Търси, търси, страниците едва ли не се късат под пръстите му, но не спира да ги обръща.
	— Сигурна ли си, че беше тя?
	— Как звучеше?
	— Каза ли дали е сама?
	— Беше ли уплашена?
	Колебае се няколко минути, преди да звънне в полицията — сигурно защото иска сам да тръгне да я търси.
	Притеснена съм. Пит Шоу ми каза, че пратил записа в „Пет диаманта“ преди два дни, но това не означава, че са още там.
	Ами ако са?
	Сигурна съм, че са.
	Представям си как чукам на големия прозорец на мотела, на тъмното кафяво стъкло. Чукам и се взирам, взирам се през спуснатите и прихлупващи се пердета. Пуснете ме, пуснете ме. О, Иви, колко си близо, сякаш сме на шест и играем на гоненица и аз тичам след теб с туптящо сърце, и ти си толкова близо, и аз протягам ръка и докосвам краищата на черната ти коса. Гъделичкат пръстите ми.
	О, Иви, няма те толкова дълго, почти си изчезнала, не разбираш ли? Ще те върна…


	Полицаите са строги. Задават по-смислени въпроси и слушат с по-трезви глави. Питат пак и пак какво съм чула и какво не съм чула, какво съм казала и най-вече защо според мен се е обадила на мен, а не на семейството си?
	Отговарям, че не знам.
	Владея се отлично, напълно неуязвима съм.
	Опасявам се за миг от телефонни записи. Дали не подслушваха телефона ни? Дали знаеха? По телевизията изглежда, че знаят всичко. _Лизи, нямаме такъв запис._ Отхвърлям опасението си. Нямам избор.
	Госпожа Вървър се появява, върнала се е от посещението при родителите си, косата й е прошарена в корените, сякаш е остаряла за няколко седмици. Няма следа от летния й загар, кожата й е опъната на скулите, върви като училищната библиотекарка, която тътри крака, докато търси книгите, и плюнчи пръсти, когато обръща страниците.
	Този път заговаря. Повтаря безкрай:
	— Как може да сме сигурни? Как може да сме сигурни, че не е шега? Децата в училище са толкова жестоки. Децата са толкова жестоки.
	Един от полицаите се опитва да я успокои, защото господин Вървър не е на себе си и се суети сред тях като футболна звезда преди решаващ мач.
	Инспекторът Тернстром казва, че са намерили мотел „Пет диаманта“, на около четирийсет километра от тук, в Индиан Ууд. Изпратил е хора, тръгва и той.
	Господин Вървър заявява, че ще отиде с тях и никой не може да го спре.
	— Дали и Лизи не трябва да дойде? — пита той, протяга ръка и ме гушва. — Обадила се е на нея, може би и тя трябва да дойде?
	Свила съм се под ръката му, слушам ги, че разговарят оживено, дори повишават тон, стомахът ми пърха, но не са съгласни да отида. Не са съгласни.
	— Трябва да дойде. Ще седи в колата, но нека дойде — настоява той така упорито, както никога досега.
	Госпожа Вървър е на вратата с чанта през рамо и дори не ни поглежда, а аз се питам къде ли е Дъсти и знае ли някой къде е тя.
	— Трябва да дойде — повтаря господин Вървър. — Настоявам да дойде.


	Диамантът е огромен, върти се и сигурно свети нощем. Вижда се от шосето, голям, метален, много по-голям и по-красив от мотела, който прилича на сплескана кутия за обувки.
	Полицаите се обадиха на мама, но преди да се съгласи да отида, тя поиска и аз да участвам в разговора. Трябваше да й обещаят, че няма да излизам от колата и че до мен винаги ще има полицай.
	Разговорът се проточи и когато тръгнахме, господин Вървър с госпожа Вървър и двама униформени бяха на километри пред нас.
	Сега са на рецепцията, а аз седя в колата с двама полицаи. Единият е с къса ярко бяла коса и си тананика песен за момиче с очи като диаманти.
	На паркинга сме. Колата е под табелата „Безплатна кабелна телевизия и вана с масаж“, белокосият си тананика, после играем на „Виждам нещо“ по мое предложение, макар да съм голяма за такава игра. Не ме свърта.
	— Имам добро предчувствие — казва белокосият на колегата си, сякаш съм глуха. — Ако не успеем да го хванем, ще проверим в телефонната компания обажданията у тях — кимва той към мен. — Ще намерим номера, от който се е обадило момичето.
	Гледам да не мисля какво ще стане, ако проверят обажданията. И разберат, че никой не се е обаждал.
	_Иви. Иви. Иви._ Дали си на няколко метра от мен, зад някоя от тези червени врати с несиметрични черни диаманти с блещукаща на слънцето шпионка в средата? Дали си там?
	Защото, искрено казано, Иви, никога не съм те чувствала така нежива.


	Приближават се към нас, госпожа Вървър е облегната на господин Вървър. Вцепенявам се.
	— Ти стой тук — казва полицаят и излиза от колата.
	Всички мъже подкрепят госпожа Вървър, чието лице е бяло като чувал с брашно.
	Настаняват я в другата кола. Сгъват я, сякаш няма кости.
	Господин Вървър сяда от другата страна до нея.
	Полицаят се връща. Разговаря с колегата си през целия път до къщи, а мен все едно ме няма.
	Управителят на мотела погледнал снимката на господин Шоу и казал, че това е господин Къртис.
	Господин Къртис бил с дъщеря си в стая 202 от около седмица.
	Дъщерята изглеждала на тринайсет, но косата й била руса, а не тъмнокестенява. Вгледал се в снимката на Иви и казал, че може и да е тя. Знаел за изчезналото момиче и ако тя била с тъмна коса, щял веднага да се обади в полицията.
	Управителят се изненадал, че колата им — да, тъмночервен скайларк — я няма, а в стаята им има само няколко останали кутийки „Д-р Пепър“.
	Сигурно се е наложило бързо да напуснат, казал управителят. Но не можел да си обясни защо, тъй като предишната вечер господин Къртис уредил сметката и платил в аванс.
	О, имало и още нещо. Господин Къртис получил запис. Не, не му поискал документ за самоличност, обикновено не го правел, но казал на господин Къртис, че трябва да чака четирийсет и осем часа, за да си вземе парите. Правилата в мотела били такива. Господин Къртис се притеснил.
	Според управителя господин Къртис бил симпатичен. Грижел се много за дъщеря си. Всяка вечер ходел в града, за да й купи пица.


	Почти сме стигнали, когато казвам да спрат колата. Излизам и повръщам, повръщам, а белокосият ме държи през кръста.
	Забелязвам как полицаите се споглеждат.
	Седя свита, притиснала лице с ръце, докато пристигнем.

	* * *

	Господин Вървър прекарва целия следобед в участъка. Мама се прибира по-рано от работа. Иска да й разкажа всичко два пъти, три пъти. Не мърда от вратата на стаята, макар да се завивам презглава с чаршафа.
	Не искам да говоря. Не знам какво чувствам.
	Мама повтаря, че това са добри новини и че трябва да мисля положително. Иви е жива и полицаите са по горещите им следи. Горещи следи, така казва мама.
	Мълча. Отварям и затварям уста под чаршафа и изтънялото платно влиза между устните ми.
	Чакам с нетърпение да ме остави на мира. Най-после казва, че отива да види госпожа Вървър.
	— Самичка е. Както винаги — добавя мама.


	Следобеда прекарвам в леглото, ту спя, ту изпадам в пълно отчаяние, когато телефонът звъни.
	— Лизи? — обажда се Пит Шоу с гневен глас.
	Гласът му в ухото ми посред бял ден и след всичко станало ме стряска.
	(Какво само изпитах на паркинга, докато чаках? Да знам, че е била там може би преди минути, била е там толкова близо, че можеш да я почувстваш, да чуеш скърцането на кецовете й на изтривалката и да помиришеш меката й като на бебе коса. Били са там, били са зад някоя от червените врати и са правели разни неща… и вече ги няма. Всяка вечер е ходел да й взема храна и дали я е заключвал — дали я е заключвал? И как е могъл? А ако си беше тръгнал, би ли го чакала, би ли чакала вечерята си, би ли го чакала да й донесе храна — тъмничар без ключове, без ключалки, без затворник.)
	— Ти си им казала! — заявява той и аз усещам буца в гърлото.
	— Аз… аз…
	— Полицаите току-що си тръгнаха.
	— Пит — подхващам аз и си мисля: _Та нали ти искаше да им кажа, нали това искаше, едва ли не ме молеше да им кажа_.
	— Лизи, трябваше да я видиш, когато й заявих какво съм направил — говори той високо и възбудено.
	Изведнъж разбирам, че говори за майка си.
	— О, значи й каза…
	Смее се дрезгаво и аз се опитвам да го разбера. Мисля, че разбирам, но съм объркана.
	— Тя приготвяше закуска — шепне той с устни в слушалката, сякаш споделя тайна. — Обясни, че се чувства ужасно за парите. Правеше любимите ми палачинки. И много странно, но беше облякла коледния си халат. Червения с белите къдри — като на Госпожа Коледа.
	Слушам и бавно мачкам чаршафа на топка.
	— Бъркаше тестото, когато заявих: „Мамо, познай какво направих снощи. Никога няма да познаеш.“
	— Пит — прекъсвам го аз, но веднага млъквам.
	Той е толкова далеч от мен. Както и всичко останало.
	— Тя продължи да бърка, без да ме поглежда. — Звучи едва ли не развеселен, което е странно. — Казах на един човек за това, което направихме. За телефонните обаждания, за паричния запис, за мотела.
	— Каза ли й за мен?
	Обзема ме ужас. Ами ако господин Вървър разбере? Ако разбере всичко, ако разбере и за ръцете ми върху настръхналата кожа на Пит?
	— Не, не трябваше да уточнявам на кого съм казал. Нея това не я интересува. Стоеше и не помръдваше, а тиганът пушеше. Казах й също, че съм сложил край на всичко през нощта. — Пит говори на пресекулки, но продължава: — Сложих край на миналото и тя повече нищо не може да направи.
	_Нищо не може да направи._
	— Но тя все пак направи нещо, нали? — казвам аз и изведнъж проумявам какво беше станало.
	— Тя, тя… — заеква той. — Тя отиде до обществения телефон на паркинга пред черквата. Обади му се. Предупреди го. Но това беше по-късно. Първо…
	— Пит — започвам аз, а в главата ми проблясват светкавици.
	— Лизи, ти трябваше да я видиш — прошепва Пит. — Стоим насред кухнята. Тя не ме поглежда. Пушек навсякъде. Продължава да бърка, а лицето й… Съжалявам, Лизи. Съжалявам.
	— Разбирам.
	Естествено, че разбирам. _Но не можа ли да почакаш_, това искам да му кажа, ала мълча. _Не можа ли да почакаш един ден, няколко часа? Можехме да ги намерим, Пит. Можехме да ги намерим навреме._
	— Лизи — изрича той с треперещ глас, — гледах я до горещата печка, лицето й пламтеше, сякаш се беше запалила. Не можеше дума да каже, Лизи.
	Слагам ръка на слушалката и си поемам дъх. Три пъти. Той говори. Продължава да говори. Но повече не мога да слушам.


>	18

	Девет часът вечерта на най-дългия ден в живота ми. Само дванайсет часа ли са минали, откакто застанах пред вратата на семейство Вървър и изрекох епохалната лъжа…
	Дочувам музика, призрачна музика, струва ми се, че сънувам.
	Има и ехо, все едно сме в музей или в голямата библиотека в центъра на града, където долавям сливащи се, тънещи и възвисяващи се гласове.
	Нещо като онази история, която четохме в училище за сирените, които пеят омайни песни и привличат моряците към скалистия бряг.
	Бързо слизам долу и излизам на верандата.
	Сърцето ми затуптява, когато го виждам. Господин Вървър нагласява струйника на градинския маркуч и полива изсъхналите цветя и залиняващите кафяви храсти. До краката му има бутилка бира с пяна на гърлото, а две празни се мъдрят на перваза до малка колонка, от която се леят тъжни притчи за изгубена любов и самота.
	Той се обръща и ме вижда.
	Сякаш съзирам всичките най-прекрасни неща на света.
	Оплитам крака в маркуча и за малко да падна върху него. Той ме хваща и се усмихва, ала не съвсем…
	_Не трябва да правиш това за мен. Не трябва да се усмихваш или да правиш каквото и да е само защото и аз се чувствам така. Ужасът от нещо, което постепенно се изплъзва…_ Не знам точно какво означава, но го изпитвам.
	Казва ми, че полицаите били сигурни, че ще ги намерят, и то скоро. ФБР изпратили още хора и колата със сигурност щяла да бъде забелязана. Щели да сложат нещо, което се казвало „прехващане и проследяване“ на нашия телефон, в случай че Иви пак се обади. И как сега, когато господин Шоу нямал пари, а жена му също може да бъде обвинена…
	— Сигурни са, че ще ги намерят. Защо ще го казват, ако не е така — заявява той, а водата се лее върху невенчетата.
	— Така е — съгласявам се аз.
	Поглеждаме се.
	— Какво щях да правя без теб, Лизи — казва господин Вървър, а погледът му обръща всичко вътре в мен.
	Сяда и отваря нова бира. Питам го дали мога да пийна глътка, а той категорично ми отказва.
	— Ама и аз съм един домакин — добавя той и посочва към хладилната чанта на верандата. — Вземи си нещо безалкохолно.
	Обръщам се и усещам как ме полива за секунда с маркуча.
	Стряскам се, почти извиквам, а той едва се сдържа да не прихне.
	Аз се засмивам, толкова високо, че гърлото ме заболява.
	— Дъсти мрази това — опитва се да говори сериозно той. — Развалял съм й прическата.
	Усмихвам се щастливо и сядам.
	Фланелката ми е мокра, капчиците ме гъделичкат. Придърпвам я, за да ги поотърся, и когато я пускам, тя залепва за гърдите ми. Поглеждам надолу — прозира. Всичко се вижда. Господин Вървър улавя погледа ми и извърта очи.
	Поглеждам нагоре към прозореца на Иви и виждам някой зад него. Не се учудвам, още съм малко замаяна, докато не съзирам златния ореол на Дъсти. Стои и ни гледа.
	Премигвам и нея я няма, виждам само футболната топка на Иви, която виси от тавана и се поклаща от вечерния бриз.
	Започва нова песен, тъжна е, но не ме натъжава. Чувството на изоставеност е по-силно, нещо като последния ден в училище — пълен хаос, безлюдие, разхвърляни стари учебници, празни стаи, гардеробчета със зеещи врати, мирис на фойерверки и стаена заплаха.
	Какво да правя с това чувство…
	Радвам се, когато песента свършва и започва нова — весели цигулки и припев като пумпал, който те завърта.
	Господин Вървър се навежда към колонката и очите му блясват.
	— Бях забравил тази песен — казва той, потропвайки по металните дръжки на стола.
	Когато започва припевът, скача на крака.
	Толкова много се вълнувам.
	— О, Лизи, това не го бях чувал от памтивека, ти не си била родена тогава… Слушай, Лизи.
	Слушам. Една от многото негови песни, които никога не съм чувала и които са за него отминали светове и златни думи, които той лъска, за да заблещукат пред мен.
	За мен песента е само далечни звуци, всичките му песни са такива, тъй като чувствата не ми позволяват да се съсредоточа. Ала той променя всичко. Простира магията си и изведнъж разбирам, че която и песен да е, тя е идеалната за такива нощи и такива чувства.
	И без да очаквам — макар че съм жадувала за това цял живот или поне откакто помнех семейство Вървър, още от онзи великденски парад, където четиригодишна протягах ръчичка към него, — той ми подава ръка.
	Протяга я към мен.
	Лицето му е толкова отчаяно, долавям бирения дъх, тъгата и самотата му. Разбирам, че това означава много за него. А че означава много и за мен, е балсам за душата му.
	— Може ли един танц, мила Лизи?
	Бих умряла за такава покана.
	Дълбоко, подсъзнателно.
	Ръцете ми се плъзгат в неговите и краката ми се подкосяват.
	Това не е песен за танцуване, не и така, ръка в ръка, а другата на гърба, но какво от това?
	Едната му ръка обвива кръста ми, другата държи моята високо, опираме длани, а сърцето ми подскача като лудо.
	_Дано никога не свърши тази песен_, казвам си аз. _Дано останем така завинаги._
	Босите ми крака стържат по верандата, после потъват в меката трева, не мога да го погледна и отклонявам поглед към телените ромбове на оградата.
	Той говори, бронзовото му лице е цялото в усмивка, аз също се засмивам, после ме завърта, бутам бутилката и топлата пенеста бира залива крака ми.
	— Тромчо такъв — смее се господин Вървър и ме завърта още по-бързо. Държи ме здраво и аз се крепя със сетни сили, затаила дъх. Още малко и ще припадна, ще загубя свяст и ще се строполя в краката му.
	А ако песента свърши?
	И тя наистина свършва с барабанен гръм, издишвам всичкия си въздух, господин Вървър потъва отново в стола, сядам и аз.
	Колко бързо свърши песента и тъгата отново ни налегна, всичко отмина и аз може би никога вече няма да танцувам с него.
	Празнотата дълбоко в мен — ново чувство, неизпитвано досега.
	Отивам до тоалетната, вървя замаяна и изведнъж чувам името си. Дъсти. Познавам съскащия глас, с който произнася името ми и още от четиригодишна винаги ме стряска.
	Стои и ме гледа, с мокра потна фланелка. Вече не седи вечер на верандата с баща си, а тича наоколо като обезумяла.
	Диша тежко, бузите й са червени, от нея лъхат горещи вълни, които пулсират във въздуха между нас. Усещам ги под клепачите си.
	— Ти изобщо стоиш ли си вкъщи? — пита тя с вирната брадичка.
	— Ами… аз… баща ти… — мънкам смутено и отстъпвам към вратата на банята.
	Изведнъж тя ме сграбчва за ръката толкова силно, че ми секва дъхът.
	Както съм замаяна, Дъсти ме помъква нагоре към стаята си.
	Блъска ме вътре и затръшва вратата.
	Прекрасната й стая с пухкави розови къдрички и финтифлюшки.
	Пуска ме, залитам към бюрото, краката ми потъват в мекия зелен мокет.
	Запазвам равновесие. Разтривам изтръпналата си ръка.
	— Значи тя ти се обади — казва Дъсти. — Сестра ми ти се обади.
	— Да — отговарям рязко, като гледам да не обръщам внимание на трептенето в гърдите ми. Историята с обаждането мина по-лесно с господин Вървър, та дори и с полицията.
	— Как така все ти си в центъра на всичко? — пита тя по-спокойно, сдържайки възбуденото си дишане.
	Говори по-бавно. За пръв път я виждам да полага усилие да се владее. За пръв път осъзнавам колко й е трудно да го прави.
	Това ме кара да се чувствам по-силна.
	— Обади ми се — заявявам аз и също вирвам брадичка.
	Тя мълчи, въздиша дълбоко, отегчено, съблича потната фланелка и я хвърля в краката ми. Само с един замах. Жълтият й сутиен е с къдрички, на карета. Зървам заоблените й гърди, тя грабва перленорозовата фланелка, метната върху стола до бюрото, облича я и всичко това става за секунди.
	Не мога да повярвам, че има такива големи гърди. Чувствам се като седемгодишна, като момче. Разсейвам се за миг, забравям за обземащия ме страх, но ето че той се връща.
	Дъсти сяда на леглото, опряна на лакти. Виждам драскотините й — отново тренира и хокейният стик е оставил следи по ръцете й. Гледа ме така, сякаш е готова отново да ме атакува.
	— Значи случайно ти се обади, а? — казва тя, завърта се и обляга лакти на възглавниците. — Както случайно намери цигарите. И случайно си спомни за колата. И за цигарите под дървото.
	— Само помагам — обяснявам аз и макар да знам, че е истина, имам чувството, че лъжа.
	Лъжата обаче не е в думите ми. Тя е другаде и не искам да я търся. Внезапно проумявам, че всъщност само лъжа.
	Тя ме гледа подигравателно. По онзи неин начин, когато пропускаме пас или бавим топката.
	— А _ти_ какво правиш? — нападам я аз. Както казва Иви, единственият начин да парираш Дъсти, е да й се опънеш. Да й противоречиш с всички сили. Друг начин няма. — Нищо не правиш. Дори не помагаш на баща си.
	Страх ме, че ще скочи срещу мен, но тя не помръдва. Само ме гледа. Това спокойствие ме вбесява. Не знам какво да правя.
	— Ако мислиш, че лъжа, защо си мълчиш? — питам аз, като се опитвам да се владея. — Защо не кажеш на родителите си, че лъжа? — Не мога да повярвам, че го изрекох. Мисълта, че може да накара господин Вървър да се съмнява в мен, е непоносима.
	— Лизи — подхваща тя бавно и невъзмутимо, — ти нищо не знаеш. Нищо не знаеш за Иви. И за него.
	И в този миг онова нещо, което непрестанно ме безпокои и тревожи мислите ми, се избистря.
	Преди седмици, когато говорех с Дъсти за господин Шоу, тя каза: „Винаги си била умна. Бях сигурна, че ти знаеш.“
	— Какво искаш да кажеш?
	— Искам да кажа — отговаря Дъсти с напевен глас като отегчена учителка, — че тя знаеше, че той я гледа. Разбра ли сега? Тя _знаеше_.
	Все едно да намериш в мазето смачкан кашон и в него е онази стара книга със златно гръбче, чорлавата кукла с нарисувани лунички и още много други неща, които си мислела за забравени, но изведнъж си спомняш и тутакси те обзема странна болка, без да знаеш защо…
	— Това не е истина. Измисляш си — пелтеча аз.
	— Не си измислям — спокойно отговаря тя. — И двете го виждахме. И Иви, и аз. Под дървото, нощем, със запалена цигара. Стоеше и гледаше към прозореца й. Непрекъснато идваше.
	Зъбите ми затракват. Ами Иви всъщност ми го беше казала, когато ми посочи фасовете в тревата.
	_Понякога нощем идва тук._
	Дъсти въздъхва и събува едната си обувка с крак, тя изхвърчава и пада на пода до мен.
	Причернява ми от това пренебрежение. А и от самоуверения начин, по който се излежава като царица.
	— Ами ти защо не каза? — почти изкрещявам аз. — Като си знаела, че идва в двора, защо не каза!
	Тя поклаща бавно глава като навита кукла, сякаш иска да ми каже, че съм глупава да питам такива неща и твърде глупава, за да ми отговори.
	— А ти защо не каза? Нали ти е споделила? Защо не каза?
	— Защото не знаех — прошепвам аз. — Знаех само малко.
	Тя ме поглежда с присвити очи.
	Напрежението в стаята ме задушава. Мирише на дъвка, на сладникав розов парфюм, на облаци пудра, завива ми се свят и си мисля за кутийките „Д-р Пепър“, които бях изпила с господин Вървър в двора, както и за дебелия мокет под краката ми.
	Защо не казах? _Понякога нощем идва тук._ Това го бях премълчала. Не бях и помислила да го казвам. Пазех го само за себе си.
	— Искаш да кажеш, че тя е знаела, че той я гледа? — Как можах да го кажа на глас, не знам. — Но тя не би допуснала, че той ще я отведе със себе си. Че ще я вземе от всички нас.
	Дъсти не отлепя очи от мен и зелените й очи ме пробождат, пробождат кожата ми.
	О, тя знае повече. Знае много повече. И защо не е проговорила? Защо?
	— Не разбираш, така ли? Все още ли не разбираш? — Дъсти говори тихо, шепти.
	— Какво да разбера? — питам аз с треперещ глас и с безпомощно увиснали ръце.
	Усещам надмощието й. Чувствам близостта на истината, която е толкова мъчителна, че само премигвам и затварям очи.
	Тя отмята бавно глава.
	— О, Лизи, тя знаеше. Знаеше, че той идва заради нея. Знаеше.
	— Само предполагаш — казвам аз. Дъсти няма откъде да знае за това.
	Но тя изобщо не ме слуша. Тя е някъде другаде, изражението й е примирено и ми напомня времето, когато все още губеше игри и гледаше по същия начин, когато усетеше, че няма да спечели.
	— Отвратително — заявява Дъсти. — Всичко, което става, което чувстваме, нищо вече няма да е същото. И само заради нея. Голяма егоистка е.
	Стаята ме притиска, отвсякъде ме душат пудри и тежки аромати, давят ме топчета памук и се питам дали и Дъсти се чувства така.
	— Мисли си, че може да прави каквото иска — продължава тя. — Да има каквото иска. От къде на къде ще има всичко, което поиска?
	Това не е така. Не, не е. Как може да говори такива неща за Иви? Но в този миг Дъсти не е точно Дъсти и не може да й се вярва.
	— Виж какво направи с него — казва тя и решавам, че има предвид господин Шоу. Всъщност говори за баща си. Личи от гласа й, който се извисява и леко писука. Клати глава напред-назад. И не спира. — Нали разбираш защо не мога да кажа. Защо не мога да му кажа. Как постъпи дъщеря му с него. Как постъпи с всички нас. Как разруши всичко. Не мога нищо да му кажа.
	Дъхът ми спира. Разбирам какво казва: _Иви може да разбие сърцето му, но аз няма да го направя_.
	— Не искаш ли да я спасиш? — питам аз.
	— Лизи — казва Дъсти и вдига очи към мен, — защо мислиш, че тя иска да бъде спасена?

	* * *

	Седя на задната веранда и не мога да подредя мислите си.
	Аз знаех почти всичко за нещата, които Дъсти спомена, и въпреки това в главата ми избухна бомба. Съвсем различно е да знаеш нещо, което се е прокрадвало в трескавите ти мисли, и да го чуеш директно и недвусмислено от устата на Дъсти.
	_Понякога нощем идва тук._ Каза го на мен. Но аз не казах на никого. Защо ли?
	И какво ли толкова имаше за казване? Иви смяташе, че сигурно е било сън…
	А и някак не вървеше да го казвам на други хора.
	Това беше нещо, което Иви ми сподели, а сега, след като знам как господин Шоу я е обичал тайно и силно, разбирам защо Иви се е трогнала. Защо да се страхува? Не ми се вижда странно, че е знаела, но не е разказвала. Пазела е в тайна тези най-лични чувства. Иви, около която не се въртяха рояци момчета. И на която не се случваше кой знае какво.
	Но мисълта, че нощ след нощ двете сестри са го виждали… И са говорели за това. Иви е споделяла с Дъсти, а не с мен. Дъсти, която винаги се държеше на разстояние. Споделяла е с нея, а не с мен.
	Мисля си за всичко, което Дъсти ми каза, и всъщност не съм учудена. Дали ще има още изненади?


	Преди да заспя, чувам доктор Ейкън да говори тихо в хола. Не чувам думите, но гласът му ми действа успокоително, като приспивателно. Приятно ми е да го слушам. Не искам да спира да говори. И той не спира. Заспивам унесена от звука на гласа му.

	* * *

	В съня ми телефонът звъни.
	— Лизи. — Гласът гъделичка ухото ми.
	Иви е, знам, че е тя, макар че, както се случва в сънищата, този писклив треперлив глас на говореща кукла изобщо не е нейният глас.
	— Не знам къде съм — казва тя, — тече ми много кръв.
	— Иви — шептя аз, сякаш споделяме обща тайна, — къде си? Кажи ми. Кажи ми.
	— Не знам — отговаря тя и едва я чувам, както когато я изпитват по алгебра на дъската.
	— Къде си? Далече ли си? — Ушите ми бучат.
	— Лизи, не мога да спра кръвта. Използвах три хавлиени кърпи…
	— Иви, моля те, къде си?
	— Не знам — казва тя и диша все по-учестено. — Как да разбера?
	— Далече ли си, Иви? Далече ли си?
	Най-неочаквано усещам онзи лекичък гъдел по врата, онова свръхестествено докосване, което означава, че тя е тук, тук.
	— Близо ли си? Иви, _виждаш ли ме_?
	— Лизи — тихо казва тя, а шепотът й пари ухото ми, — какво направи? Какво направи?


	Четири или пет сутринта е. Не виждам светещия циферблат на часовника, но усещам, че някакъв шнур се е оплел в крака ми. Съборила съм часовника в леглото, откачила съм го от контакта и циферблатът е тъмен и безнадежден.
	Не знам какво ме събуди, но чувам скърцането на врата и се взирам през прозореца.
	Протягам врат и виждам, че предната врата на семейство Вървър е широко отворена.
	Хуквам по стълбите, спирам за миг.
	_Какво направи, какво направи_, гласът на Иви от съня е още в ухото ми.
	Мускулът под окото ми затреперва. Точно преди вика. Силен вик, писък, виене, като че ли колела подмятат животно, попаднало между тях. Най-страшният звук, който някога съм чувала.
	Изхвърчавам през вратата и виждам госпожа Вървър пред тях — затиска уста с ръце. Гледа към улицата и аз проследявам погледа й.
	Зловещо е, мъгла преди зазоряване, улични лампи с мушички и нощни пеперуди, очите ми се лутат и ми убягва онова, което госпожа Вървър вижда и заради което пищи, докато изведнъж съзирам…
	Призракът куцука под една от лампите.
	Призракът с бледи бели крачета, с провиснали яркозелени футболни шорти.
	Тичам, заякналите ми през лятото крака туптят по блещукащия асфалт, сякаш играем на онази игра…
	Като че ли чувам броенето: _десет часът, единайсет, дванайсет, ПОЛУНОЩ! Кърваво убийство!_
	Искам да крещя, викът ще разкъса гърдите ми. _Тук, Иви! Тук! Ето — вратата, тревата, тротоарът. Не бой се! Тук!_
	Чувам вика си.
	Викам и не мога да спра.
	Тичам с всички сили.
	Почти стигам до осветения от лампата кръг, когато някой ме бута. Госпожа Вървър ме изблъсква.
	Почти падам.
	С ръка на гърдите гледам как прегръща призрачното създание.
	Виждам и безизразното му лице.
	Безизразността ме шокира.
	_Но това не е Иви, това е сън, това е призрак, фантом. Магия._
	Не е сън. Но не може да е Иви.
	Гледам светлорусата коса, която виси на кичури като лъскави тестени ивици.
	Някаква сива мека фланелка, разнищена на китките.
	Госпожа Вървър плаче на колене, прегърнала момичето през кръста, а то гледа стреснато и объркано. Момичето се обръща и ме поглежда, а главата му се поклаща като на кукла.
	Тя ме гледа и аз я гледам.
	А очите, очите са като дъждовна локва с лъскави капки.
	Тези очи, които познавам по-добре от своите. И които винаги ме фиксират и проникват дълбоко.
	_О, Иви._
	Облива ме топлина.
	Усмихвам се.
	Докосвам лицето и страните си, усмихвам се.
	Това е вероятно най-странната усмивка на света, но тя не слиза от лицето ми, клатя глава и не мога да спра да се усмихвам.
	Лицето й помръдва в опит за усмивка и аз не мога да се въздържа — протягам ръка и докосвам посъживеното й лице.
	— Иви — промълвявам аз. — Иви.


	Госпожа Вървър вдига Иви, макар да не е много по-висока от нея. Носи я, а господин Вървър тича към нас.
	Спирам и затварям очи.
	Не знам защо, но не мога да гледам.
	Когато ги отварям, господин Вървър е на няколко метра пред мен и носи Иви както някога, когато беше на шест и Дъсти я бутна от върха на катерушката.
	Той я носи, аз ги следвам отдалеч, а госпожа Вървър подтичва до тях. Хваща го за рамото, докосва странната руса коса.
	Спирам на тротоара пред къщата.
	Дъсти е на верандата, лицето й е скрито под буйните къдри.
	Не изпускам нищо.
	Поклащащата се руса глава, бледите провиснали крака, две тъжни вейки. Дъсти отстъпва назад и господин Вървър минава бързо покрай нея, не забелязва нищо, носи Иви като булка през прага на къщата.
	Потъват в мрака на коридора.
	Дъсти се обръща за миг с червено и съкрушено лице и затръшва вратата.
	Стоя безкрайно дълго, чакам сърцето ми да спре да бумти и да си поема дъх. Чакам и друго, но то не се случва.


	— Ще те заведа в болницата след няколко часа — казва мама. — Още е рано.
	Краката ми са мокри от росата. Не усещам, че не съм спала, чувствам се по-будна от всякога сред сутрешната мъгла.
	— Добре — съгласявам се аз, но нямам намерение да чакам. Щом се качи в банята и пусне душа, ще се метна на колелото и ще мина за нула време трите километра до болницата.
	— Лизи — продължава мама и слага ръка на рамото ми. — Аз… не вярвах, че ще си дойде. — Гласът й е мек и развълнуван.
	Стържа с крак по цимента и чувствам приятна топлина, която ме съживява.
	— Дълбоко в себе си не вярвах, че ще се върне — казва мама и ме прегръща през раменете.
	— Знам — кимам аз, но не признавам, че и аз не вярвах.
	— Кой знае защо — добавя мама някак в полуунес, сякаш никога не би изрекла подобно нещо, — но винаги съм мислела, че нещо такова ще се случи на семейство Вървър…
	— Какво искаш да кажеш? — прекъсвам я аз.
	— Не знам. В това семейство има нещо…
	Тя почти се изчервява, сякаш са я видели без дрехи. Не ме поглежда.
	— Като че ли нещо трябваше да се счупи. Като че ли беше въпрос на време кога ще се счупи.
	— Не виждам смисъл в думите ти — заявявам аз и потръпвам дълбоко. — Никакъв смисъл.


	Въртя педалите с всички сили, прелитам до болницата в един бездиханен миг, дробовете ми ще се пръснат от напрежение.
	Пред очите ми е сребристорусата Иви със стреснат, разбиращ поглед.
	А дали изобщо бе тя?
	Дали това беше Иви?
	Или съм го сънувала поради силния си копнеж? Тази странна празнина, тези пусти мокри улици и металният дъх на ранното утро ме карат да се чувствам забравена, откъсната от света.
	Влизам в болницата и си мисля, че може би никой няма да ме познае. Че ще мина по коридорите и покрай всички като невидима, плъзгаща се сянка.
	Но само след няколко секунди господин Вървър — угрижен, с формуляри и телефон в ръце и със суетящата се до него Дъсти, заплела пръсти в косата си, — само след секунди той ме вижда.
	Лицето му се озарява, едва ли не ослепително.
	Брадата му е набола, панталоните му са със следи от кал, целият пламти, но нищо няма значение, той е вече над всичко това.
	Отново е жив.
	Ние го съживихме, но какво значи „ние“. Това съм _аз, аз, аз_.
	— Ето я и Лизи — казва той и стиска с брадичка формулярите като щит пред гърдите си, а Дъсти ме поглежда както обикновено — с непроницаемо изражение.
	В главата ми нахлуват догадки за всичко, което сигурно чувства, но сега нямам време за тях. Нямам време.
	Втурвам се към господин Вървър, който протяга ръце и ме прегръща, а формулярите удрят главата ми.
	— О, Лизи, Лизи, тя си дойде. Дойде си и е добре.
	Май това каза, не съм сигурна. Минутите се сливат, той не спира да говори, казва ми, че госпожа Вървър не иска да се отдели от Иви, че правят изследвания, но всичко е наред, че Иви е добре.
	— Добре е — обажда се Дъсти. — Чувства се много добре и всичко свърши. Край на всичко. Тя се върна. Край.
	Изрича го бързо-бързо, както обикновено, когато говори с мен, с майка си, с всички, но не и с господин Вървър.
	Сега обаче не й обръщам внимание и мисля само за онова, което ми беше казала, за онова, което знаеше или мислеше, че знае.
	_О, Лизи, тя знаеше. Знаеше, че той идва заради нея._
	Господин Вървър оставя формулярите и телефона. Слага ръце на раменете на Дъсти.
	Прокарва пръсти през косата й.
	Тя го поглежда в очакване. Сигурно свива пръстите на краката си и очаква този дар от него, какъвто и да е дар, един от многото, които той раздава със замах.
	О, как й личи. Тя се надява, че той ще бъде пак същият, че всичко ще бъде както преди.
	Гледа го открито, само него гледа така, и аз чувствам, че трябва да си тръгна. Че видях нещо, което никой не трябваше да вижда. Усещам боцкащо чувство във врата, от което успявам да се отърся.
	Тя очаква отговора му, цялата на тръни.
	— Може би трябва да се прибереш — казва той.
	И прекрасното изражение на очакване изчезва от лицето й.
	Той ме поглежда за секунда и Дъсти го вижда.
	Щафетата премина от нейните ръце в моите, без да го иска, докато все още държеше пръсти в стиснат юмрук.
	Гледа ме с ястребовия си поглед и ми се струва, че вижда през дрехите и през кожата ми.
	Вижда вътре в мен. Не знам как, но вижда дълбоко в мен, в него, вижда неща, които аз все още не съзирам.
	— Ще ида у баба и дядо — промърморва тя и посяга към чантата си.
	— Дъс… — казва той и сбръчква чело. Ръката му е на врата й.
	— Недей — заявява тя и отстъпва рязко назад, като че ли се бори за надмощие на игрището.
	Дъсти вдига падналите формуляри и за секунда си мисля, че ще ги хвърли.
	Той прави крачка към нея.
	— Недей, недей, недей — повтаря тя и силно клати глава.
	Слисан, господин Вървър стои с вдигнати ръце като при обир.
	— Не искам да я видя — казва Дъсти. — Не искам да съм тук. Не мога да съм тук.
	Тя ми подава формулярите, завърта се и изчезва.
	Господин Вървър клати глава. И ме гледа.
	Държа формулярите и не знам какво да кажа.
	Той поглежда към тавана.
	— Преди не искаше да стои там повече от час.
	Разбирам, че говори за баба й и дядо й. Колко странно, че мисли за това къде иска Дъсти да отиде, а не за нещата, които току-що направи.
	— Не понася парфюма от рози и непрестанно бръмчащата прахосмукачка.
	Кимвам.
	— Дойде й много — продължава той. — Не е лесно.
	И все така ме гледа.
	Изглежда поразен. Искам да го спася.


	Инспектор Тернстром и господин Вървър разговарят в ъгъла. Навсякъде обикалят полицаи и като че ли всичко ври и кипи.
	Кой ще ми каже какво се беше случило? Как се е върнала? Къде е била? Къде е господин Шоу? Прокрадват се и мисли за това, че сега ще разкрият лъжите ми, всичките ми лъжи.
	— Сега не може да разговаря с никого — казва господин Вървър, след като Тернстром си тръгва. — Дали са й успокоителни. Но е добре. Добре е. О, Лизи, трябва да я видиш.
	_Та аз я видях, видях всичко._
	— А полицията… — опитвам се да разбера нещо аз.
	— Не знаят къде е той. Нали видя, че е боядисал косата й.
	Последните му думи увисват за секунда помежду ни. Засядат в гърдите ми.
	— Бил се отправил някъде надалеч — бързо добавя господин Вървър. — Най-вероятно е избягала от него. Сервитьорката в кафенето на Фолс Роуд видяла момиче да излиза от кола и да изчезва в гората. Успяла да избяга и се върнала пеша. Шест километра.
	Главата ми гъмжи от въпроси. Всичко е толкова странно и невероятно.
	— И не знаят къде е той?
	— Не — тутакси отговаря той, сякаш мисълта за господин Шоу е нетърпима. — Все още не. Но тя си дойде, Лизи. Успя да се върне у дома. Колкото и да е било трудно.
	Думите му звучат приповдигнато като филмови реплики, зад които искам да изчезна. А не бива. Така не бива. Пък и все още нищо не е свършило.


>	19

	Няма какво да правя в болницата, господин Вървър е при Иви и аз знам, че трябва да се прибера, но нещо ме човърка и аз не си тръгвам, а обикалям болничните коридори с катинара на колелото в ръка и зяпам тъжно флуоресцентните лампи и болните.
	Тръгвам по дълъг коридор с огромно табло, цялото осеяно с поздравителни картички, и изведнъж виждам, че един мъж ме гледа.
	Пред сестринската стая е и сякаш ме чака.
	Сигурно ще имам проблеми и затова забавям ход, а когато зървам няколко изтъркани стола, сядам, уж имам работа и чакам.
	Той тръгва към мен и аз се вцепенявам от страх, но след миг виждам, че е доктор Ейкън.
	Сещам се за спокойния му глас снощи и как ме приспа. У него има нещо спокойно или нещо, което успокоява мен. Въпреки прибежките му между храстите и промъкванията му през кухненската врата, той излъчва спокойствие. Предразположение.
	— Лизи, предполагах, че си тук — казва той.
	— Тук ли работите? — питам аз, защото мислех, че има частна практика.
	— Работя и тук — отговаря той.
	— О — казвам аз и забелязвам, че е с нови очила с тънички телени рамки, като онези, които мама купуваше на татко. — Дойдох да видя Иви.
	— Ще се оправи — загрижено казва той.
	— Какво й е? — питам аз с писукащ глас, сякаш всеки миг ще се разплача. — Той какво… тя…
	Думите ми напират, но нито една не звучи както трябва, нито една не може да изрази онова, което искам да кажа.
	— Ще се оправи. Не се тревожи — успокоява ме доктор Ейкън.
	Поглежда часовника на стената.
	— Мисля, че ще я пуснат днес — казва той и все така гледа часовника.
	Май се притеснява да ме погледне. Защото не знае какво да каже. Но забелязвам, че поради много причини му е и жал.


	Мама ме кара вкъщи, колелото е в багажника. Най-после се е събудила, не е полузаспала като по-рано тази сутрин и само мърмори. И защо ли, къде толкова можех да отида?
	— Видях приятеля ти — казвам аз.
	— Приятеля ми — повтаря тя и гледа напред.
	Чакам да каже още нещо, но не, мама мълчи, сякаш думата е залепила устата й и не може да я отлепи.
	Телефонът звъни, когато влизаме вкъщи. Тара Лийри, готова за размяна на информация. Предлага да се видим с Кели и Джоуни у Джоуни. Вече са там и тя знае всичко.
	— Не ми се идва — казвам аз, въпреки желанието да разбера какво се е случило. Не искам да го чуя от Тара, не искам нейните мелодраматични разяснения.
	— Иди, иди — насърчава ме мама. — Иди се разнообрази с приятелките си.
	Настоява да ме закара, макар че къщата на Джоуни е само на шест пресечки. И добавя:
	— Обади ми се да дойда да те взема, когато решиш да се прибираш. Приятно прекарване.
	Питам се какво ли изобщо знае тя.


	— Чухте ли… — нарежда Тара, преливаща от енергия. Седим плътно една до друга на големия диван в хола и пием със сламки студена оранжада. — Чухте ли, че я зарязал насред пътя.
	— Избягала е — възразявам аз. — Скочила е от колата.
	— Да, бе! — казва Тара. — Сервитьорката в „Сутрешни понички“ е видяла колата на паркинга. Седели десетина минути в колата и Иви слязла, а той отпрашил като крадец на банка.
	— Ами, ами — клатя аз глава, — защо ще я изоставя така след всичко помежду им?
	Замислям се за бляскавостта на първите няколко дни, когато Иви изчезна — дните, в които изведнъж прозрях сложността и красотата на любовта им. Такава любов като любовта на господин Шоу към Иви е огромна, обсебваща за него, а по-късно и за двама им.
	— Защото е взел каквото е могъл — пояснява Джоуни нетърпеливо. — Взел е всичко от нея. Използвал я е и толкова.
	— Не съм съгласна — противореча аз. — Не може току-така да приключат.
	Трите ме поглеждат. Гледат ме така, сякаш знаят всичко.
	— Да не смяташ, че е искал да се ожени за нея като сектантите, дето се женят за момиченца? — пита Джоуни.
	— Ромео и Жулиета — обажда се Кели.
	— Искат ли да знаете какво е станало, или не? — рипва Тара.
	Предчувствам какво ще каже, защото устните й блестят, а тялото й почти се тресе. Ще чуя онова, което очаквах в трескав ужас.
	— Прегледали са я отдолу — заявява Тара и се обляга на възглавницата, като ни наблюдава.
	Кели леко потръпва.
	— Направили са й всички изследвания — продължава Тара, все едно чете доклад. — За гонорея, сифилис, херпес и бременност. Сигурно и за СПИН.
	Като на плаката в кабинета по биология. С големите страшни червени букви: ВСЕКИ МОЖЕ ДА СЕ РАЗБОЛЕЕ ОТ СПИН. ПРЕДПАЗВАЙТЕ СЕ.
	Представям си Иви на бял чаршаф, а между краката й някакъв метален удар като щипка. Повдига ми се.
	Тара пие дълго оранжада и казва:
	— Изследванията са окей.
	Джоуни се отпуска на дивана.
	— Но, между нас казано, той й е направил всичко. Всичко — добавя Тара.
	— Какво е направил? — едва изричам аз със схваната брадичка.
	— Направо я е разкъсал — казва Тара и уверено отмята глава, а на мен ми иде да я ударя.
	— Разкъсал я… — повтаря Кели с тъничък гласец и зяпнала уста. — Разкъсал я…
	— По пет пъти на ден — продължава Тара. — Цялата е разкъсана долу.
	Тя се обляга назад, провесва пръсти пред корема си и ги поклаща. Кожата ми се вледенява.
	— Но Иви е добре — казвам аз и се чудя как така Тара знае всичко това. Възможно ли е?
	Тара върти очи.
	— Колко добре може да е? Та той я е разсипал.
	Думите й звучат някак старомодно, като от някогашна книга, от ония, дето баба ги чете, с разцъфнали рози и сребърни букви на твърдите корици, или като от черно-бял филм, в който жените говорят префърцунено и пианото отбелязва края на всяка сцена.
	Но те звучат и истински. Истински.


	Иви стои в болницата два дни. Повече, отколкото бяха казали.
	Мама предполага, че сигурно се налага заради „емоционалните травми“, а на мен ми се струва, че времето тече много бавно.
	Не трябва да излизам от къщи, макар все още да не е ясно дали трябва да се страхуваме от господин Шоу. Дали е опасен? На втория ден мама кара Тед да ме вземе със себе си в работата и аз седя до климатика в клуба и го гледам как реже клони навън в горещината.
	Обядваме заедно в служебния стол — сандвичи с риба тон, увити в лепкав найлон.
	Не ми се яде. Тед изяжда и двата сандвича, два банана и изпива всичкото мляко.
	Питам го защо според него все още държат Иви в болницата.
	Той свива рамене, после разперва загорелите си ръце. Надраскани са от клоните и приличат на ръцете на светец от картина.
	— Сигурно са я шили — казва Тед, докато гледа момичетата в басейна отвъд стъклената стена.
	Това лято всички носят бикини с тънки шнурчета отстрани и с мъниста на пискюлчетата — трак-трак-трак на всяка стъпка.
	Той гледа момичетата, а пред моите очи е Иви и една голяма игла като онази на сестра Станг. Но там, долу. Долу.
	— Шили са я — едва чуто прошепвам аз.
	— Да — кимва Тед и ме поглежда. Взема част от мазната найлонова обвивка и я опъва.
	— Дръж така — подава ми найлона той.
	Стискам го между пръстите си.
	— Ето какво става — казва Тед и пробива с пръст страшна дупка в средата. После маха полепналите късчета от ръката си и добавя: — Трябва й време да оздравее. И после ще бъде добре.


	Всички те грешат, нали? Не може да е точно така. Знам аз. Дъсти също го каза, макар да не разбира.
	Господин Шоу е чакал, надявал се е, мечтаел е за нея, докато е гледал нощем към стаята й, как може да й стори толкова зло…
	Нощ след нощ Иви е стояла на прозореца, притисната до мрежата, и не е отлепяла очи от крушата, светеща в зелено сред мрака. И той е бил там.
	Иви е почувствала любовта на господин Шоу и кое момиче в крайна сметка не би се поддало на такава любов и на романтичните й обещания? А той, три пъти по-възрастен от нея, мъж, опознал света, на когото всичко е ясно, е решил, че тя е най-прекрасната от всички момичета. Че тя е всичко за него и че би зачеркнал предишния си живот заради нея. Би го зачеркнал, защото само един неин поглед би го изцелил и спасил. Тя има тази власт. Кое момиче не би искало тази власт?


	Седем вечерта е и семейство Вървър най-после се прибират. Господин Вървър се обажда на мама и казва, че ще се радва, ако отида да видя Иви.
	Мама ме кара да почакам, защото пече тава със сладки от пакета с готова смес, който стои на хладилника още от Хелоуин.
	Нося ги в тежката тава за печене. Госпожа Вървър отваря вратата и я държи с крак, за да вляза.
	— Здрасти, Лизи — глухо казва тя.
	Тъй като обикновено стои в стаята си, не знам какво да й кажа.
	— Здравейте — изричам аз и й подавам сладките.
	Взема ги с кокалестите си пръсти и двете поглеждаме към сладките с напукани като олющена боя връхчета.
	— Как е… — подхващам аз и млъквам.
	Поглеждам към покритата с пухкав син мокет стълба, която познавам толкова добре. Иви е на две врати от тук.
	Обръщам се и виждам, че госпожа Вървър е вече по средата на коридора към кухнята.
	Струва ми се, че казва: „Благодарни сме ти“, с глас, който глъхне в тишината на къщата.
	На първото стъпало съм. Къщата тъне в тишина. Чувам само изтракването на тавата със сладките, когато госпожа Вървър я оставя на кухненския плот.
	Господин Вървър го няма, може би е отново с полицаите.
	Поемам си дъх и се изкачвам бавно.
	Всички врати са затворени. Заставам пред стаята на Иви.
	Стоя, пръстите ми стърчат от джапанките и се ровят в мокета. Стоя, стоя, стоя, а сърцето ми ще се пръсне. Туптенето му клати стените. Ще събори къщата.
	Почуквам.
	— Влез — чувам глас и, Боже мой, всичко е както преди и не е както преди.
	Сега изобщо не знам какво да правя. Ако се забавя, няма да мога да вляза, толкова съм погълната от този миг, най-страшния миг в моя живот.
	Отварям вратата.
	В главата ми нахлуват какви ли не картини, едва ли не очаквам да видя илюстрациите в книга, описваща истинско престъпление. Може би Иви лежи сред кървави чаршафи, термометри, превръзки и памук, сред зловоние и разложение.
	Стаята си е същата подредена стая, футболната топка виси и се полюлява от вятъра, леглото е с идеално опънати завивки, подвижната настолна лампа е надвесена над бюрото.
	И Иви.
	Не е призрак, не е илюзия.
	Иви се е навела над бюрото, пише и розовата гумичка на молива се поклаща.
	Все едно нищо не се е случило, като изключим странната й коса с цвят на житен клас, събрана на конска опашка на върха на главата.
	— Изостанах в училище — казва тя и ме поглежда. Със старите си джинси е и с една от спортните фланелки на Дъсти, която й стига до коленете. — Ако взема годишните изпити, май ще мога да завърша годината. Кога стигнахме до полиномите?
	Питам се дали аз съм се побъркала, или тя…
	Изведнъж нещо в мен прещраква и аз потулям всички важни мисли и чувства, които напират. Така иска тя, така вече искам и аз.
	— Ами не знам — отговарям и сядам на леглото й, за да бъде като всеки друг път, когато Иви е отсъствала от училище поради грип или стомашни болки.
	— Трудно ми е да се съсредоточа — казва Иви и търка с гумичката долната си устна. — Заради хапчетата.
	— Боли ли те? — питам аз с поглед върху бледожълтите петна по врата й.
	Тя върти молива.
	— Нищо не ме боли. — Поглежда ме някак сепнато. Дано продължим да говорим.
	— Добре изглеждаш. За болен човек.
	Иви се усмихва и аз й се усмихвам. Усещам, че се отпускам, че започвам да се чувствам както преди.
	— Сигурно си хапваш каквото поискаш. И гледаш телевизия цяла нощ.
	Тя кимва с усмивка.
	— Страх ги е да не ме уплашат. Никакви домакински задачи, никакво училище, нищо. Сякаш съм тежко заразноболна.
	— Целуни ме тогава — казвам аз и побутвам с пета крака й, — че да се заразя и да се моткам по цял ден като теб.
	Иви стиска молива, докато кокалчетата й побеляват, и прошепва:
	— Искам да умра. Искам да умра.


	Лежим на леглото й и гледаме тавана.
	Щурчетата скрибуцат толкова силно, че все едно са в стаята, до нас, но аз знам, че на нея й е приятно да ги слуша.
	— Ще спиш тук, нали? — пита тя и аз казвам „да“.
	Хваща ръката ми и силно преплитаме пръсти.
	Чакам да ми разкаже.
	Чакам, чакам.
	Но Иви мълчи, диша на пресекулки, помръдва нервно крака и не продумва.


	Събуждам се рано, а нея я няма.
	За части от секундата си мисля, че е изчезнала завинаги.
	Лежа, гледам футболната топка, пукнатината в ъгъла на тавана и ми се струва, че съм се превъплътила в Иви и ако погледна в огледалото, ще видя безизразното й лице.
	Но чувам течаща вода и женски гласове. Излизам от стаята и тръгвам по коридора.
	През парата, която излиза от полуотворената врата на банята, виждам госпожа Вървър с лъскави бежови кухненски ръкавици и отворена кутия боя за коса на пода до нея.
	Иви е на колене, наведена над ваната, а светлата й коса виси пред лицето като брезова кора.
	Стоя тихо, с ръка на стената, и гледам. Госпожа Вървър коленичи и излива кафявата боя върху косата на Иви, а тя е покрила лицето си с ръце.
	Тялото на госпожа Вървър се тресе и аз не виждам лицето й, но знам, че плаче. Навела се е зад гърба на Иви и плаче.
	Водата тече, тече, Иви се обръща и ме вижда.
	Лицето й е уморено. Лице на човек, който е преживял сто години само за няколко седмици, който е видял всичко и нищо не може да го изненада.
	На лицето й са изписани думи и аз ги прочитам: _Накарай я да спре. Накарай я да спре. Защо не спира?_


>	20

	С Иви прекарваме целия ден заедно, аз и тя. Сплитам косата й на дълги плитки. Косата й е кафява, но не е нейното кафяво, на пипане е мека и лъскава като на кукла. С плитки вече прилича на Иви и започва да се чувства като Иви.
	Господин Вървър ще ни заведе на басейна. Казва, че не бивало да ходим там, че трябвало да идат с Иви при доктора, но пък сме имали нужда от почивка, нали така. Двете кимваме едновременно.
	Той кара и не спира да говори, а Иви му се усмихва, дори зъбите й се виждат. Той като че ли не вярва, че това е тя, все я поглежда, сякаш проверява там ли е. Усмивката й е твърде голяма, чак лицето ме заболява, като я гледам. Знам тази усмивка — дежурната усмивка за училищните и спортните снимки. И знам, че господин Вървър го забелязва.
	Той казва, че ще бъде по-добре да нарушим правилата и да не вземаме душ в женската съблекалня, а направо да идем на басейна.
	Прав е. И без това достатъчно хора около басейна са ни зяпнали. Не всички, защото не е възможно всички да я познават. Но чувството ми е такова…
	Нас обаче това не ни интересува. Мятаме се и се носим на надутите дюшеци, косите и телата ни лъхат на хлор. Заравям лице в мокрите гънки на дюшека. Придърпвам надолу лъскавия си зелен бански, а кожата ми лепне.
	Поглеждам Иви, която се е скрила зад огромни очила с рамки в черно и бяло. Устните й са полуотворени. Белият й бански от две части блести. Лежи по корем и се носи на дюшека. Не знам гледа ли ме, или спи, или просто мисли.
	От време на време поглеждам господин Вървър, който седи на шезлонг и не отделя очи от нас, дори не поглежда вестника в ръцете си.
	Наблюдава ни и сигурно мисли, че си говорим. Че Иви ми споделя разни неща. Но тя не казва нищо.
	Искам да знае, че може да ми каже всичко. Че може да ми каже всичко и аз ще я разбера. Но предложиш ли такова нещо, то някак не звучи истински.
	Само след около час трябва да си ходим. Господин Вървър говори по телефона и повтаря: „Знам, знам. Тръгваме. Аз само…“
	_Мама_, изрича Иви с устни.
	После пита баща си дали може да идем на душовете в съблекалнята. Той я гледа дълго и му се иска да каже „не“, но казва „да“.
	Заставаме под големите душове за няколко души и пенливият шампоан потича по банските и плува в сандалите ни.
	Все още сме с тъмните очила, защото се харесваме с тях — всичко придобива розов оттенък.
	Стоим мълчаливо и водата ни облива. Иви въздиша, загледана в кафявите струйки боя, които се стичат в краката й. Не отлепя поглед от краката си, очилата я крият и аз не мога да разбера какво мисли.


	Седим отзад в колата, а господин Вървър отново говори, без да спре. За идващото лято, за съседите, които боядисват къщите си в розов цвят, за състезанията по хокей на трева. Не спира да говори.
	Заболяват ме ушите.
	Най-неочаквано Иви се навежда напред и опира брадичка в бузата му.
	— Татко, съжалявам — казва тя смутено. — Съжалявам.
	— Иви, аз… — Той понечва да се обърне, но светофарът става зелен, отзад свиркат и той отново подкарва колата.
	— Съжалявам — повтаря тя така, както когато някой иска да ти каже нещо, но не може да го обясни, нито пък да го назове.
	— Иви — прошепва той, протяга ръка назад към нея и колата изведнъж се смалява.
	С ръка на устата обръщам глава, облягам се на прозореца и се опитвам да не чувам.


	— Лизи, ще останеш ли и тази вечер? — пита Иви.
	Съгласявам се. Мама казва по телефона: „Добре, само още една вечер.“
	А аз се питам как бих могла да откажа?
	Ще стоя, ще стоя, ще стоя, докато ми разкаже всичко. Трябва да ми разкаже.
	Нощем прозорците са затворени, климатикът бръмчи, детекторите писукат всеки път, когато минеш покрай тях, като че ли сме изолирани и бронирани във висока, недостижима кула.
	Цял ден инсталираха алармена система, пробиваха дупки, пробваха я със сирени и лампи.
	Дъсти е още при баба си и дядо си. Искам да попитам Иви за нея, преди все я оплювахме и си представяхме какви ли не щуротии. Но не мога. Вероятно Иви чувстваше преливащия гняв на Дъсти и й беше много мъчно.
	Иви гледа през прозореца, а на стъклото е залепена лъскавата емблема на фирмата за аларми.
	Какво ли си мисли?
	_Като че ли аларма би го спряла. И какво ли би могло да спре такава силна любов. Ако ме поиска обратно, нищо не би го спряло._
	Но това е само предположение. Тя се обръща и ме поглежда. Сфинкс.


	В леглото пиша думи по гърба й — така си играехме като малки. Понякога се чувстваме много малки, толкова малки, че можем да се скрием в джобче.
	Първо ЛЯТО.
	После АЛЕКС, момчето, което Иви обичаше в шести клас и което имаше отварачка за бутилки на колана.
	После ШО…, а когато изписвам и У, дъхът й секва.
	— Не, Лизи, не.
	— Можеш да ми кажеш всичко — изричам аз. Никога не го бях казвала преди. Казваш го, но някак не звучи истински.
	Поглеждам към прозореца и си мисля за господин Шоу. За всичките тези нощи, които е стоял отвън, дори когато съм била тук с Иви и сме се смеели, гъделичкали, обсъждали момчетата, разресвали и сплитали косите си. Господин Шоу. _О, Иви, просто ми кажи. Кажи ми, за да си говорим. За да ти покажа, че разбирам._
	— Иви, аз знам, че той те обича — не се въздържам и казвам аз. — Той те обича.
	— Но си мисли, че сега вече съм друга, нали? — Иви почуква с пръсти ръката ми.
	Объркана съм. И изведнъж разбирам, че тя говори за господин Вървър.
	— Не — смотолевям аз. — Не мисли, че си друга. Толкова е щастлив. Беше напълно отчаян. Иска само да е сигурен, че си добре.
	Слушам се и знам като каква говоря. Като шпионка. Информаторка. И май наистина съм. Искам да предам всичко на баща й. Желанието ме измъчва. Но не бих го направила, не бих му казала нищо, което тя не би искала той да знае. Нищо, което не бих искала той да чуе.
	_А не съм ли аз тази, която най-много иска да знае? Защо не иска да сподели? Аз ще разбера. Ще разбера всичко._
	— Мислиш си за господин Шоу в двора ли? — питам, надявайки се да проговори.
	Идиотски въпрос, но го задавам.
	— Не — отговаря Иви и цялата се стяга. — Защо ме питаш това?
	— Не знам. Извинявай.
	_Няма за какво да се срамуваш. Няма за какво да се срамуваш, че си позволила да те обича и може би и ти си го обичала, малко._
	— Лизи, той няма да се върне. — Говори толкова бързо, че дори зъбите й тракат. — Няма да се върне. Защо изобщо питаш? Няма да се върне.
	— Добре, добре — прекъсвам я аз и докосвам ръката й. Кожата й е настръхнала.
	— Иска ми се да мога да ти обясня — клати глава Иви.
	— Не се притеснявай — успокоявам я аз, но нещо в мен потрепва — лицето й е толкова напрегнато, а очите й са като връхчета на топлийки.
	Прегръщам я, опитвам се да я прегърна така, както мама ме гушкаше в скута си като много мъничка, с ръце в косите ми.
	— Всичко свърши — казвам аз. — И всичко ще бъде както преди.

	* * *

	Понякога любовта е толкова голяма, че може да те прекърши, това са нейните думи, макар да не ги изрича и макар да не мога да я накарам да ги каже.
	Какво представляват момчетата в сравнение с неговата огромна любов, която обсебва сърцето?
	Какво значение имат те, с техните шеги и бандажи, мазни чела и разкрачени под чиновете крака? С големи издути адамови ябълки и мутиращи гласове, само се бутат и удрят в коридора, пускат ти лед в блузата и пъхат ръце под нея. Можеш ли да намериш изобщо място за сравнение с голямата, съкрушителна, изгаряща любов на този мъж с неукротимо сърце? Чието сърце се пръска да бие за теб всяка нощ?
	Това ми казва тя, нали?
	Мисля, че да. Чувствам го. Сигурно и тя го чувства.


	Най-после Иви заспива. Чувам господин Вървър в сутерена. През вентилационните отвори дочувам грамофона.
	Измъквам се под преметнатия крак на Иви и бързо слизам по стълбите.
	Песента е бавна, с нежни звуци на китара и припяващи гласове.
	Заставам на площадката и кой знае защо притеснена, прошепвам:
	— Господин Вървър?
	Той поглежда, лицето му е замислено. Държи зелена бутилка бира. Хем се изненадва, хем не. Усмихва се и ми махва да сляза.
	Изведнъж се сещам, че съм по къса нощница и с чорапки, но слизам. Той прави смешни знаци „тихо, тихо“ и двамата се усмихваме.
	Сядам на пода и нареждам албумите в полукръг, все едно са карти на покер.
	— Не можеш да заспиш ли?
	— Не.
	— Аларми, полицаи наоколо и все пак не мога да си позволя да я изпусна от поглед — казва той и потропва с пръсти по масата.
	— Знам.
	— Ще се почувствам по-добре, когато каже… поне нещо. И психотерапевтът се опитва… Не ти е казала още нищо, нали? За това, което… е направил.
	— Не — заявявам аз и забелязвам разочарованието му.
	Толкова искам Иви да проговори, за да подбера какво да му кажа и да го успокоя, че тя е добре, че се върна, наистина се върна и повече нищо лошо няма да й се случи.
	— Кажи ми онова, което искам да чуя — казва той, — дай ми онова, от което се нуждая, Лизи.
	— Все още мълчи — повтарям аз. — Но е много щастлива, че е вкъщи. Чувства се много спокойна и щастлива.
	Усмивката му, макар и леко скептична, грее, лицето ми се стопля и ми се иска да се облегна на него.
	Мълчим, господин Вървър сменя плочите, пие бира и все така не ми разрешава дори да я опитам.
	— Късно е, време е за Сънчо.
	Кимвам, той продължава да говори, аз ставам от пода и сядам на стола до него. Започва нова песен, по-весела, по-ритмична, и аз я усещам с цялото си същество.
	— О, Лизи, мила Лизи, чуваш ли баса? Чуваш ли го? Това няма да чуеш на касета. Дори и на компактдиск! Звукът е страхотен и не може да се „компактва“. Усеща се в гърдите, нали?
	Слушам, но ми е трудно да оценя всичко, защото певецът говори за различни момичета, които правят различни неща. Има и ругатни сред бавния и протяжен ритъм, но господин Вървър, изглежда, не забелязва текста. В миг обаче се сепва, защото певецът обяснява как черните момичета обичат да ги чукат цяла нощ.
	Господин Вървър ме поглежда, а аз пламтя от неудобство.
	Засмива се, вдига студената бутилка бира от пода и тя докосва крака ми. Подскачам от допира и също се засмивам. Гледаме се и се смеем, странен смях, от който ми става горещо и нервно.
	Смеем се толкова силно, че столът под мен скърца, и изведнъж слагам ръка на китката на господин Вървър — пръстите ми са върху пулса му. Чувствам го как тупти. Бързо. Като сърцето ми…
	Гледам пръстите си.
	Ръката му е на облегалката на стола, а пръстите ми стискат китката му.
	Той също поглежда.
	За части от секундата не мога да дишам.
	Той потупва ръката ми, усмихва се и усмивката му променя всичко — заради мен. Променя го в нещо случайно и незначително.
	Песента свършва, започва нова и господин Вървър казва, че сигурно скоро ще започна да ходя на танци и момчетата ще се въртят около мен.
	— Не знам — отговарям аз. — В училище няма никой, с който бих искала да танцувам.
	Той се засмива и ми разказва за първия си танц. Чудел се как да събере кураж и да покани Миранда Мортън — била много красива, с опъната като на балерина коса. Не се престрашил, приятелят му Тоби я поканил и тя казала „да“.
	Умирал от ревност, докато ги гледал да танцуват под въртящите се прожектори и си представял как Миранда е в неговите прегръдки и как държи изваяната й като от стъкло ръка.
	Гледал и си представял как животът му се върти на кинолента, така каза той — „на кинолента“ — и направи кръг с ръце, един прекрасен живот с Миранда Мортън, живот, изпълнен с красота, топлина и блаженство.
	В един миг забелязал приятелите й да хихикат в ъгъла и видял, че тя върти отегчено очи над рамото на Тоби.
	— Никога няма да го забравя — възмущава се той и ме бодва с пръст в ребрата. — Женската жестокост.
	Боцването му ме кара да се смея неловко.
	— Затова, Лизи, трябва да танцуваш с нещастните момчета. Нямаш представа колко важни са тези танци. Ще трябва да компенсираш за всички Миранди в този свят.
	— Добре — съгласявам се охотно аз, без да разбирам защо.
	— Танцуваш с тях и те си мислят за това седмици, месеци, години, десетилетия. Безброй пъти ще си спомнят трескаво за танца с теб. — Той ме поглежда. — Ти не го ли искаш?
	— Да. Да.
	— Лизи, трябва да знаеш, че ти ще разбиеш много сърца, сигурно колкото са пръстите на ръцете и краката ти. — Казва го така мило, че ме облива топлина от главата до петите.
	Побутва петата ми с крак, полазват ме тръпки и не мога да дишам.
	— Само помни, че аз пръв ти го казах. Пръв.
	Думите ме пронизват дълбоко. Как бих забравила? Как бих го забравила?
	— Вие, момичетата, не знаете колко е трудно — продължава той с усмивка. — Цялото това ухажване и настояване.
	Говори ми като на малко момиченце, което реди мозайки на пода.
	Не се сдържам и заявявам:
	— Аз знам някои неща за момчетата.
	— Сигурно.
	— Знам някои неща — повтарям аз и ми иде да се скрия под стола.
	— Предполагам, че сега е различно, че не е, както беше по мое време. — Говори бавно, като че ли иска да проумее думите ми.
	Мълчим.
	— Говоря като стар човек — засмива се господин Вървър някак насила и усещам, че се опитва да смени темата.
	— Не сте стар — казвам твърде високо аз. — А това за момчетата, дето го казах, всъщност не знам нищо за тях. Нито за мъжете. Изобщо нищо.
	Той се усмихва и се обръща встрани от мен.
	— Знаеш повече, отколкото си мислиш.
	А изражението му… изражението му…
	Потръпвам цялата и сподавям сълзите си.
	Седим, седим, става много късно, музиката поглъща всичко и на мен ми е добре.


	_Часове по-късно вниквам в това изражение._
	_То таеше всичката мъка на света, то преливаше от мъка и съжаление и аз се мразех, че го бях накарала да се чувства така._
	_Имаше нещо, в което не биваше да надниквам и да се вглеждам, ала аз го сторих и накарах и него да го направи. Той го направи и…_
	_Нещо си отиде безвъзвратно и аз чувствам липсата му. Това ме опустошава._


	Когато си лягам, Иви се размърдва и клепачите й потрепват.
	Лунната светлина ни огрява. Очите на Иви са безцветни и толкова огромни, че сякаш ме белязват.
	— О, Лизи, искам да ти разкажа, искам, но не мога.
	— Защо?
	Тя се подпира на лакти и ме поглежда.
	— Не знам — отговаря Иви, мига бавно и ме гледа с тия огромни очи. — Ти не си същата Лизи.
	— Какво искаш да кажеш? — Усещам устата си пресъхнала.
	Не ми отговаря.
	— Аз съм си. Защо не можеш да ми разкажеш?
	— Нещата са други вече. Не че наистина са се променили. Просто преди не съм забелязвала всичко. Детайлите се пренаредиха.
	— Какво имаш предвид? — отново питам аз.
	Пред очите ми се нижат сцени — господин Вървър и аз на верандата, смеем се и погледът му ме топли, поглеждам нагоре към тъмния прозорец на Иви и виждам сянката на висящата футболна топка, която не се олюлява, и там вместо Иви е Дъсти.
	В мен запълзява чувство на вина. Пренебрегвам го. Не, нямам основание за такова чувство.
	— Не знам какво имам предвид — казва тя и вплита пръсти в косата ми. — Не знам.
	Не казвам нищо и не мога да кажа нищо.
	Иви ме гледа, все едно съм призрак.


>	21

	Сънят ми беше непробуден, без сънища, сякаш бях пропаднала в бездънна дупка. Бях благодарна за този сън.
	И изведнъж — трясък като от фойерверк.
	Светещият циферблат показва пет и четирийсет.
	Иви скача и тича на прозореца.
	Ахва, но аз не знам какво вижда, още не съм се разсънила и чаршафът се е усукал около крака ми.
	Ставам, залитам, отивам до прозореца и се опитвам да фокусирам погледа си.
	_Сигурно е куче или боклукчийска кофа. Но какво е онова тъмното?_
	Блъскаме лакти, докато вдигаме тежкия прозорец, и залепяме нос на мрежата.
	Вече виждам.
	Човек е.
	Мъж под дървото.
	— Иви, Иви — шепна аз.
	_Ето, той дойде да вземе своята принцеса._
	_Върна се от тъмните доби, за да я вземе, досущ като безстрашен рицар, който спасява принцесата във високата кула._
	Изхвърчавам от стаята и ми се струва, че чувам бързото й дишане зад мен. Но само ми се струва.
	Пързалям се по кухненския под, отварям със замах страничната врата и алармата запищява пронизително.
	Тичам по росната трева на двора и се взирам в тъмната фигура под дървото. Спирам на три метра.
	Притискам ръце към туптящите си гърди.
	Той лежи с разперени ръце — както когато правим снежни ангели. Държи нещо тъмно, малко, пистолет.
	Гледам, гледам и не мога да отместя очи.
	Поглеждам господин Шоу, очите му са широко отворени, а устата е зяпнала като разръфана черна дупка.
	Като че ли вътре в него е избухнало нещо черно — лявата половина на лицето му е цялата в сажди.
	Сякаш онова нещо в него, онова тъмно и безнадеждно нещо, е пораснало толкова голямо, че вече не е имало място, където да го крие.
	Очите му гледат клоните на крушата, а аз съм сигурна, че все така искат да виждат нея, на прозореца, завинаги, безкрай.
	Но къде е Иви? Трябваше да е тук, на колене, да вие и да вика името му като във филмите, на забавен каданс, с драматична музика.
	_Защото той те чака, Иви, не виждаш ли?_
	Оглеждам се. Тя е на прозореца. Не е мръднала. Гледа ме. Искам да видя ужаса на лицето й, страшната болка и мъка. Искам да ги видя. Искам да ги покаже на мен, на него.
	Но лицето й е безизразно. Каменно, с празен поглед, стара восъчна кукла, подпряна на прозореца.
	Къде са чувствата ти, Иви? Къде са?
	Гледам те и не виждам нищо.
	Тази безизразност ме ужасява.
	Какво стана, Иви, че не чувстваш нищо? Какво се случи?
	Усещам как господин Вървър ме хваща през кръста и ме завърта назад.
	Опитва се да ме отдалечи от господин Шоу, но аз не се давам.
	Господин Вървър ме държи здраво, ала аз съм по-силна и се изплъзвам.
	Господин Шоу гледа с широко отворени очи. Аз така и не можах да видя влюбения му копнеещ поглед. Замечтано учудени, очите му остават все така зеещи…
	Толкова много дни се опитвах да го доближа, да стигна някак до него. Ето че сега е пред мен.
	Искам да го гледам безкрай.
	Сядам на тревата и се взирам, усещам мирис на барут, пот и на някакви незнайни неща, навеждам се още, почти до влажната пръст на сантиметри от лицето му.
	Лицето му.
	Не виждам ужас. Нито пистолета в разперените пръсти. Нито кръвта върху ствола на крушата.
	Дори не виждам черния тунел в средата на лицето му.
	Този черен тунел ме вика да се впусна в него, за да ме погълне и да видя къде води и какви тайни крие, тайните, които Иви пази и не издава.
	Тя ги държи дълбоко в себе си, потулени зад маската на лицето й. Но той не би могъл да ги скрие. Той ще ми каже.
	Господин Вървър ме дърпа под мишниците, но аз не помръдвам.
	Тези ококорени очи, втренчени в мен.
	За пръв път гледат право в мен, за пръв път гледат в моето черно сърце.
	Моето сърце.
	Залитам, господин Вървър слага ръце на лицето ми, на очите ми. Краката ми се огъват и ми причернява за секунда.
	Няма значение. Секундата отминава.
	Сега знам какво е чувствала Иви. Поглеждала е очите му и си е казвала: „О, той знае толкова много неща, в него има бляскави откровения, безумни страхове и тежки угризения, които надали някога ще проумеем.“ Той е носил цялата тази мъдрост и болката по изгубеното, носил ги е за нея, за да й ги даде, да ги отпечата върху нея като емблема на собствения му живот, като щампа на тъгата му. А това пред мен го беше направил и го беше направил точно тук, защото искаше тя да чувства отпечатъка завинаги върху собствената си кожа. Така и ще бъде. Аз също ще го чувствам.


>	22

	Минават часове, безкрайни часове. Какъв ли щеше да бъде домът на семейство Вървър в бъдеще — без полицаи на всеки метър, които приказват по разни пукащи радиоустройства, и без криминолози, които ту свалят, ту слагат латексови ръкавици. Действат делово и очите им не мигат.
	— Хайде да си ходим — казва мама, — хайде.
	Вече е почти обед.
	Преди час надникнах в спалнята и видях госпожа Вървър и Иви да лежат под куп завивки, унесени от успокоителните хапчета. Иви беше потънала в отчаяната прегръдка на майка си.
	Лицето на господин Вървър беше някак просветнало, той стискаше ръце в юмруци и говореше високо и отчетливо. Мисля, че се чувстваше като победител — похитителят на дъщеря му си беше отишъл завинаги.
	Не знам какво да мисля.
	Нищо не мога да мисля.
	А вкъщи се питам какво ще правя до края на деня, какво ще правя следващите седмици и по-следващите…
	Как би могло всичко да стане отново спокойно и безгрижно?

	* * *

	„Заподозреният похитител на тринайсетгодишното момиче се самоуби в двора му. Харолд. К. Шоу е починал от изстрел с пистолет, причинен от него самия, и е бил намерен призори във вторник от семейството на момичето в задния им двор.
	Шоу беше издирван във връзка с предполагаеми обвинения за отвличане и сексуално посегателство над дете. Според полицейските източници Шоу е отвлякъл момичето пред училището й на 28 май и се е крил три седмици.
	Прощално писмо не е намерено.“


	Прочетох статията пет, десет пъти. В нея няма нищо. Нищо.
	Отново я преглеждам. И все така напразно. Представям си Иви в мотелските стаи, как седи на протърканите завивки срещу господин Шоу, и се чудя дали е виждала в него нещо толкова красиво или толкова грозно, че не е можела да свали поглед, без значение какво й е направил или иска да й направи…
	Как се е чувствала като пленница на сянката му и когато се е навеждал над нея в леглото?
	Когато отваряше широко уста или налапваше голям залък, понякога челюстта на Иви прищракваше. Дали е прищраквала като барабан на пистолет и когато го е целувала? Отваряла ли я е широко за него, както правят животните, и дали се е чувало „щрак“ като от предпазител на пистолет?
	Осем часът вечерта на другия ден. Седя на шезлонга и търкалям футболната топка нагоре-надолу по краката си. Господин Вървър ме вижда и се обляга на телената ограда.
	— Как си?
	Всички ми задават този въпрос, мама, личният лекар и психоложката в центъра, която мама настоява да посещавам. Аз отговарям, че всъщност не съм видяла кой знае какво. Че не съм травмирана. Непрекъснато го повтарям и вече не ми се вярва, че е истина.
	Но когато той ме пита, е съвсем различно. Само двамата сме. Притреперва ми и забравям всичко, спомням си само нашите неща — мириса на перилен препарат в сутерена, загорялото му лице, пръстите ми на китката му, пулс до пулс, туптене чак в петите. Как искам всичко да бъде същото.
	— Добре съм — отговарям аз и се приближавам до оградата. Гледам го и се питам какво ли си е мислил, когато ме дърпаше настрани от господин Шоу. — И аз не знам как съм.
	Той се усмихва вяло.
	— Аз пък знам. — Протяга ръка и завива кичурче около ухото ми.
	Докосването ми е приятно и ще го чувствам дни наред, винаги.
	— Ела да я видиш, Лизи. Тя иска да дойдеш.


	Отварям вратата на стаята й. Иви седи на леглото с кръстосани крака и гледа през прозореца.
	— Мама иска да я отрежем — казва тя и кимва към крушата, към хрущящите й лъскави листа и пищна несиметрична корона.
	Лицето й е безжизнено. Но аз знам, че тази липса на израз е номер. Тя все още не може да сподели с мен. Крие се зад маска. Убедена съм, че ще ми разкаже. И после ще говоря с него.
	— Иви — понечвам да я заговоря аз.
	— Всичко свърши — въздъхва тя. — Всичко свърши.

	* * *

	Вземаме спалните чували, за да ги постелем на бодливата трева в нашия двор.
	Вътре в къщата е студено като кутийка с разхладително, навън е много горещо, но Иви иска да излезем и изключва алармата, за да се измъкнем.
	Много неразумна и смела постъпка, но ние отваряме външната врата, тя изсъсква глухо и ето ни сред задушния нощен въздух, който засяда в гърлата ни.
	Макар че сме сред тегнещата жега и толкова близо до всичко станало, сърцата ни се опияняват от чувството за свобода.
	Какво може да се случи? Нищо, всичко вече се беше случило.
	Пред очите ми е тъмният тунел на устата му, зейналата пропаст, в която можеш да потънеш и никога да не стигнеш до блещукащия център.
	И през ум не ни минава да отидем в нейния заден двор при онова призрачно място до дървото. Промъкваме се по уличката между къщите и сме в нашия двор.
	По фланелки и бикини сме и лягаме върху чувалите. Иви отлепва косата си от влажния врат.
	Въздухът не помръдва. Свети като бял ден от новата лампа на верандата — огромна е, матовият й глобус е колкото луната.
	Цикадите цвърчат, светулките мигат и аз опъвам крака върху грапавия чувал.
	Опитвам се да проумея хладнокръвието на Иви. Пред очите ми е — восъчна кукла на прозореца.
	— Иви — осмелявам се аз, — помниш ли, когато ми показа фасовете?
	Заравям пръсти в тревата и хладната пръст.
	Тя отлепва фланелката от потните си гърди.
	— Да. Татко ми каза колко много си помогнала, като си казала на полицаите.
	— Значи ти е казал — промърморвам аз и горещото ми лице пламва още повече.
	Ще ми се да знам какво точно и как точно й го е казал. Какви ли думи е използвал и дали й го е съобщил като нещо много важно, както правеше понякога.
	— И за телефона. Казала си им, че съм ти се обадила. От мотела.
	Поглеждам я и тя ме поглежда. Дълъг миг. Предавам се преди нея.
	— Пит Шоу. Той ми каза къде си.
	Тя кимва бавно и преосмисля нещата. После продължава:
	— Според татко трябва да сме ти благодарни. — Усещам, че тялото й се стяга и гласът й притреперва. — Само на теб.
	Пръстите й докосват меката вътрешна страна на ръката ми.
	— Благодаря ти, Лизи — прошепва Иви толкова тихо, че го усещам като топъл дъх в ухото си.
	И това отново е тя. И пак изпитваме същите чувства една към друга.
	Прегръщаме се така, както се прегръщахме преди сто години на летния лагер, наплашени от среднощните разкази за ужаси, гръмотевици и момчета, които се криеха в храстите.


	Късно е, но е все така горещо. Обръщам се и я поглеждам. Очите й са затворени, ала знам, че не спи. И двете сме в онова пространство между съня и реалността.
	Иви на прозореца. Стои, гледа тялото на господин Шоу и не помръдва. Сигурно душата й е умирала. И жива ли е сега?
	А господин Вървър иска да се увери, че Иви е добре. Наистина добре и не таи нищо вътре в себе си. Нищо сломено, което да не може да поправи.
	Най-вече аз искам да ми разкаже всичко, да сподели всичко, да пусне тази лъскава перла в дланта ми.
	_Той те е обичал, Иви. Той умря за теб. Трябва да ми разкажеш._
	Нямам търпение, не мога да се въздържа и казвам:
	— Хайде, Иви, разкажи ми за господин Шоу и за теб.
	Тя поема дълбоко въздух и поклаща глава.
	— Лизи…
	— Ще кажеш ли на Дъсти? — Сама не знам защо задавам този въпрос.
	— Не. — Иви се размърдва и добавя: — Защо да й казвам?
	Чудя се защо я попитах. Дъсти е все още при баба си и дядо си, а откакто Иви се върна, не ги бях виждала дори в една стая. И изобщо заедно. Гледам да не мисля за това.
	— Ами нали двете сте го видели как стои под дървото — обяснявам аз с тъничък гласец, сякаш някаква панта скърца в мен.
	— Няма такова нещо — студено заявява тя. — Никога не сме били двете.
	Обърквам се. _Страхува се, страхува се да ми каже._
	— Дъсти смята, че ти си знаела, че той ще те вземе със себе си.
	— Какво? — Иви сяда рязко и се хваща за гърлото. Няколко потни кичурчета са залепнали на шията й.
	— Дори и да е така, няма на никого да кажа — бързо я успокоявам аз. — Досега и двете на никого не сме казали.
	— Лизи, не я слушай какво говори — навежда се Иви към мен и говори отчетливо, сякаш обяснява на дете: — Ти просто не разбираш.
	— Как така — засягам се аз. — Разбирам и още как.
	— Не си наясно с Дъсти. Тя… тя не разбира такива неща. — Иви дори не ме поглежда и аз се чувствам ужасно.
	— Аз обаче разбирам — заявявам аз със завидна мъдрост. — Разбирам как си го гледала нощ след нощ в двора и не си казала на никого.
	— Лизи, той не ме е отвлякъл.
	Помежду ни се възцарява пълна тишина. _Допусках това, допусках онова, знаех истината дълбоко в себе си._
	— Аз сама отидох. Исках да отида. Помолих го да ме вземе със себе си.
	В миг пъзелът се нареди. Потрепервам.
	Разбира се.
	Знаех, че е така.
	Това изобщо не беше отвличане.
	— Разбирам, Иви. — Опитвам се да говоря колкото се може по-спокойно, развълнувана от зашеметяващото признание, от което ме побиват тръпки. — Обичал те е толкова много. Нормално е и ти да го обичаш.
	Ето това беше голямата тайна, нали? Макар и не съвсем.
	_Ти го обичаш._
	_И можеш да ми го кажеш, за да споделяме отново такива интимни неща. Неща, които не можем да споделяме с другите._
	Тя обаче клати глава като стара жена и се усмихва тъжно.
	— Грешиш, Лизи. Грешиш за всичко.
	Обиждам се от думите й, боли ме.
	— Какво искаш да кажеш? — Лицето ми пламва. Аз съм като малко момиченце, отегчително с мненията си.
	Усмивката изчезва и Иви ме прегръща. Знам, че моментът е дошъл. Най-после ще ми разкаже. Но дали съм готова да я чуя?
	— Не помня кога започна… Но един ден изведнъж разбрах.
	— Че те гледа ли?
	— Не, разбрах всичко. Не знам как да ти го обясня. Усетих чувствата му и че не може да им устои.
	Иви приближава устни до ухото ми и говори в него:
	— Каза ми, че го усещал като кама в сърцето. Един ден ме видял и край. След това нищо друго нямало значение. Дупка в сърцето, толкова голяма, че можеш да пъхнеш пръст в нея. Как се живее така?
	Като във филм сме, носи се музика, устните на мъжа докосват ухото на жената и тръпки лазят по тялото ми. Бедрата ми се отпускат и пламтят. О, това е лудост. Лудост, на която се отдавам. Тя говори. Най-после. Все едно съм потопила пръста си в омагьосаното езеро от приказките.
	Чакам да чуя цялата магия.
	Виждала го в двора, на улицата, пред училище. Гледал я и мълчал. Това била нейната малка тайна. Имало нещо, което я привличало. Нещо в него и в това как непрекъснато я гледал. Чувствала се трогната.
	Знаела, че рано или късно ще се случи. Била сигурна.
	И в онзи ден, когато вървяхме и почуквахме с хокейните си стикове, видяла, че минава два пъти покрай нас. Цяла година виждала колата му всеки ден. И точно в този миг усетила, че ще се озове вътре в нея с него.
	Качила се и си казала: _Ето, започна се. Започна се и как ще свърши, не знам._
	Той карал и й разказвал как се чувства. Как я обичал и как се срамувал и натъжавал от тази любов. Всичко започнало миналото лято, дори преди това. Видял я как скача в басейна. И се сетил как преди десетина години паднала в езерото. Това бил най-важният момент в неговия живот.
	— Той ме измъкна — казва Иви. — Никой не беше видял, че съм паднала, само той.
	Затискам устни с ръка. Думите й навяват спомен, който обаче се изплъзва.
	Та когато я видял на басейна след всичките тези години, се сетил за езерото.
	И сърцето му забило силно.
	Думите й отекват в главата ми и предизвикват тревога. А дали биха променили живота ми? Мисля, че да.
	Обикаляли с колата часове, въртели се като в омагьосан кръг. Той не можел да вземе решение. Минали няколко пъти покрай мотела. Голямата табела с диаманти в ъглите, които се въртели.
	Най-сетне спрял колата. Седели един час, преди да отиде на рецепцията.
	Споменал как непрекъснато мислел да приключи всичко.
	Протегнал внимателно ръка, за да не я докосне, и отворил жабката.
	Посочил го. Малък пистолет, като играчка.
	Казал й, че изпитва нетърпим срам. Хиляди пъти решавал, че така не може да продължава. Но бил страхливец. Не можел да понесе мисълта, че повече никога няма да я види — няма да види дългите й крака, скоковете от трамплина в басейна, безбройните циганските колела.
	Затворил жабката и за пръв път я погледнал истински. Вероятно съзрял нещо в отговор, излязъл от колата и бързо се отправил с ръце в джобовете към рецепцията.
	— Стаята беше много малка, а над леглото имаше снимка на леопард. Той беше много нервен, аз не.
	Чакам. Чакам със свит стомах, пъхнала ръка между краката си.
	— Той седна на леглото, а аз на стола. Започна да ми разказва за живота си, говори дълго за това как за него всичко е приключило и нищо не го интересува.
	Сърцето ми ще изхвръкне, ще изхвръкне.
	— След доста време му казах да не се притеснява, защото всичко е наред. Така и беше.
	Иви не може да го каже, аз обаче знам какво има предвид. Той я обича, обича я и това е най-силното чувство, което тя познава. Тя е най-специалният човек за него в целия свят и кой на нейно място не би се чувствал прекрасно…
	Иви се размърдва, подпряна на лакти.
	— Тогава му казах, че може да го направи. И той го направи.
	Тя прескача някои неща. Премълчава ги.
	_По-бавно, по-бавно._
	Стискам силно очи.
	— Но се оказа, Лизи, че не беше наред. — Гласът й беше изпълнен с болка. — Не беше наред, но беше вече твърде късно.
	Лицето й е огряно от луната.
	— Той трябваше да разбере. И разбра. Но не можеше да спре.
	Клепачите ми мигат и не мога да ги спра.
	— Пареше като цигара. — Иви забива пръст в меката плът под мишницата си, все едно гаси цигара. — Нямаше край. Пареше, гореше, а после все едно ме разкъсваше. Трябваше да спре, а не можеше.
	Кимам и стискам зъби.
	— После в банята видях, че от мен тече нещо кърваво и лепкаво и мръднех ли, потичаше още и се лепеше по краката ми.
	Затискам уста с ръка — защо, защо ми го казва? Защо ме кара да се чувствам толкова ужасно? Защо?
	— Започна да чука на вратата на банята — продължава безмилостно Иви. — Повтаряше, че много съжалява. Нямал представа, че ще бъде така. Ето това ми каза. После се разплака. А аз го уверих, че всичко е наред. И така — всеки път.
	_Всеки път… Всеки път._
	— След първия път като че ли не можеше вече да спре. През всичките тези дни…
	Не мога повече да слушам. Не мога.
	— Лизи — прошепва тя и гласът й пронизва ухото ми като игла, — през тези деветнайсет дни той ме обичаше толкова много, че мислех, че ще умра.
	Затискам уши с всички сили.
	— Една нощ, беше много късно, той се разплака, след като го направи. Плака дълго. Отиде да вземе лед и като се върна, донесе пистолета от жабката. Опря го в брадичката си и заяви, че ако му кажа да го направи, ще се застреля.
	Седя, поклащам се с ръце на ушите и гледам да пропъдя образа на господин Шоу, но той е все пред очите ми.
	— Казах му да остави пистолета. Не е за вярване, нали? Но беше съвсем естествено. След всичко помежду ни. Ето как се бяха променили нещата. Той легна и плака като дете. И каза, че никога не би го направил, заради това, което съм му показала. Била съм го научила как да обича.
	Чаках да чуя тези думи. Ужасни думи. Искам да спре да говори.
	— Каза ми, че знаел, че ще ни намерят. А аз го уверих, че не съжалявам за стореното, макар да съжалявах.
	Иви ме поглежда. Иска да е сигурна, че не пропускам нищо. Как бих могла.
	— А може би така трябваше да бъде. Той ме беше спасил и аз му дадох това в замяна. Дори и да не трябваше да го вземе, аз не съжалявам, че му го дадох.
	_Той ме беше спасил._
	Тя прокарва пръсти в косата ми и придърпва главата ми.
	— Когато ме остави, каза следното…
	Стискам уши, но нищо не може да я спре.
	— Беше абсолютно спокоен — както никога. Бях отворила вратата на колата и го гледах — най-дългата минута на света. После той каза: „Никой никога няма да те обича така“, и аз знаех, че беше прав.


	Няма да казваш на никого, Лизи, никога.
	Няма, няма.
	По-късно, когато гласът ми се връща от дълбините, където беше пропаднал, казвам:
	— Иви, има още толкова много, което не споделяш. Нещо липсва. Защо отиде с него? Какво направи той, за да те убеди да тръгнеш с него? Ти как се реши? И защо в този ден?
	_Каза ми, че той те е спасил. Какво означава това?_
	Ала тя мълчи. Казала е всичко.


>	23

	Четвърти юли е и за пръв път не празнуваме със семейство Вървър.
	Няма бамбукови факли в двора им, няма американско знаме на уличния стълб пред нас. Няма от лимоновия кейк на госпожа Вървър, нито динен пунш.
	Дъсти не танцува с лятна рокля под гирляндите с лампички.
	Господин Вървър не отива в съседния щат да купи фойерверки от „Емпориъм“ — „римски свещи“ със сребристи опашки в небето, виещи се ракети в бутилки, страшни бомбички, които гърмят по три пъти, нито пък огромни конуси, които избухват като рояк пчели.
	Не и тази година.
	Привечер бащите в квартала се събират и пускат няколко ракети и димки, но не е същото, няма ги възбудата и вълнението в очакване на чудеса в небето, което почти се възпламеняваше и разтваряше. Господин Вървър можеше да го направи и да озари всички ни със светлина.
	Иви я няма, няма с кого да тичам с бенгалски пръчици и да паля вълшебните змии с осаждени пръсти. А може би бяхме пораснали и така или иначе тази година нямаше да го правим, както повечето момичета на нашата възраст, които бяха престанали с тези забавления.
	Горещо е, децата се смеят, на улицата има много хора, въргалят се бирени бутилки, асфалтът лепне от разтопени бонбони, но сякаш всичкото това не се случва.
	Семейство Вървър натовариха багажа си в колата и заминаха на север преди две седмици, няколко дни след смъртта на господин Шоу и всичко останало.
	Времето преди тези деветнайсет дни, когато животът беше прост и ясен, изпълнен със свобода и бъдеще, това време е изличено. Потулен камбанен звън, далечен тътен.
	Гледах от прозореца, когато заминаваха. Госпожа Вървър беше прегърнала Иви, докато я настаняваше в колата. Господин Вървър натовари куфарите и голяма чанта, от която се подаваше край на риза. Гледах Иви, тъжно облегнала глава на прозореца, и се питах дали цял живот ще бъде все така умислена? Нейното любопитно, нейното учудено лице — дали някога ще ги видя пак?
	Мислех за въпросите, на които никой не отговори, и не знаех дали бих ги задала. Защото осъзнавах, че ключът се беше превъртял, ключалката беше щракнала и край, това беше всичко.
	Повече нищо нямаше да разбера.
	Преди да се качи в колата, с хладилна чанта на бели и червени райета в ръце, господин Вървър погледна за миг нагоре, сякаш знаеше, че съм там. Не мога да опиша изражението му. Не мога. Беше и съкрушено, и спокойно.
	Дъсти излезе последна. Дори не знаех, че се е върнала от баба си. Застана до вратата на колата. Иви гледаше право пред себе си, сякаш вече бяха тръгнали. Дори не се обърна.
	Дъсти не отвори вратата до последния момент. Оглеждаше се във всички посоки, като че ли се чудеше как да не влезе. Изглеждаше някак самотна, но имаше и нещо друго…
	Така и не я видях да се качва. Мама каза нещо, обърнах се към нея и когато отново погледнах през прозореца, от Дъсти нямаше и следа. Нямаше я и колата.
	Мама ми каза, че заминали в планината, на няколко часа от тук. Инспектор Тернстром им препоръчал вила, в която бил отсядал. С алпийски покрив на брега на езеро.
	Представям си ги в лодки, с въдици, играят на „метни подкова“ и разни други семейни игри.
	Мисля за тях непрестанно.
	Особено тази вечер, Четвърти юли, докато съм се скрила от всички на задната веранда.
	Само си мисля, че съм се скрила, защото някой придърпва стол до мен. Сепвам се и когато се обръщам, виждам доктор Ейкън.
	Беше дошъл преди няколко часа с къси панталони на карета и нови очила. За пръв път се появяваше през деня, още преди четири следобед. Застана на вратата и ми подаде бяла кутия с червена панделка, като едва се усмихваше, сякаш не му се случваше често и не знаеше как да се държи.
	Мама се появи и като го видя, цялата поруменя. Хукна нагоре, за да свали фланелката и джинсите и да облече рокля на малки сини точки, която виждах за пръв път и в която се движеше бавно и грациозно.
	В кутията имаше великденски кифлички, от ония с кръстчето отгоре — съвсем неподходящи за Четвърти юли. Докторът сигурно забеляза учудването ми, защото каза, че искал да донесе оризови сладки, но в сладкарницата не ги правели.
	— В нищо не участваш — казва доктор Ейкън и сяда на стола. — Дори не танцуваш лимбо. — Подава ми хартиена чиния с кифличка с разтопена глазура. — Успях да спася една за теб.
	Почти се усмихвам, но се чувствам толкова далече, толкова далече от случващото се. Като че ли гледам през стъкло.
	— Всъщност май всичките са за теб — добавя той.
	— Сетих за една песен — казвам аз и се стряскам от собствения си глас.
	— Как беше? „Сладички сладки, по две за парица…“ — подхваща докторът.
	— „За вашите скъпи и мили дечица!“
	— То пък една песен — поклаща той глава.
	— Имате ли деца? — питам аз, а пръстите ми лепнат по чинията.
	— Не.
	Очилата се смъкват и виждам очите му.
	— Жена ми… бившата ми жена… искахме деца, но нямахме.
	Мълча. Той ме гледа внимателно. Пита се дали разбирам. _Бивша_ съпруга. И мама, издокарана в синята рокля.
	— Лизи, семейство Вървър обаждат ли се?
	— Не. Скоро се връщат.
	— Аз съм преглеждал много момичета — казва той и сяда до мен на стъпалото. — Счупени ръце, притиснати пръсти. Но се държат юнашки.
	— Така е — съгласявам се аз.
	— Преглеждах Дъсти в края на… май.
	Усещам напрежение във въздуха, но не знам защо. Той говори внимателно.
	— Родителите й я доведоха заради стомашни болки. Стрес. Сестра й беше изчезнала преди няколко дни.
	Изведнъж нещо ми проблясва. Сред стотиците мисли, които се щурат в главата ми през последните седмици, но аз все ги отблъсквах и пренебрегвах.
	Гневът на Дъсти, която сякаш нарежда: _Как може Иви да направи това, да го направи на всички нас?_
	— Помогнахте ли й? — питам аз.
	— Да. — Той сваля очилата си. Какво ли вижда, като вече е съвсем тъмно?
	— Не трябва да разказвате за това. Докторите трябва да пазят тайна, нали?
	— Да. Ала имаше нещо странно… — Той слага очилата си и се обръща към мен.
	— Какво? — едва промълвявам аз.
	— По тялото й имаше много драскотини.
	— От хокея на трева. От хокея.
	— И тя каза така. Големи драскотини на ръцете и на врата й.
	Погледът му ме задушава. Гърдите ми туптят силно.
	— От тренировките, от стиковете, от бутоните на обувките… — нареждам аз неуверено. Какво ли иска да ми каже? Какво ли означава това?
	— Виждал съм стотици наранявания от игра на хокей, знам как изглеждат. Нейните не изглеждаха така.
	Не отмества очи от мен.
	Мълчим дълго, напрежението е вече в главата ми и тупти ли, тупти.
	— Животът не е лесен, нали? — подмята той. — За вас, момичетата. Но вие сте смели бойци. С лъвски сърца.
	— Да, такива сме.


	Вечерта лягам и си мисля, че всичко, което беше толкова объркано и тревожно, което изглеждаше хаотично и страшно, всичко това вероятно означава нещо. Нещо много повече от един мъж, който се е борел с голямо страдание, докато накрая не се е предал. _Нещо много повече от това…_
	Толкова ми е трудно да мисля.
	Дъсти… Как стоеше на дистанция, далеч от нас, как поставяше бариера, така че да не можем да я докоснем — каквото и да кажеше и каквото и да направеше. Можеше да те удари със стика и все успяваше, честно или не, да постъпи, както тя реши. В нея гореше огън. И… и…
	Упоритостта и гневът на Дъсти, и увереността на Иви: „Никога не сме го виждали заедно. Никога.“
	Те не си споделяха. И в този смисъл не бяха като две сестри.
	Големи драскотини, бойни белези.
	Дъсти на стража. Дали не е стояла на пост? За да се опита да го спре. _Не отивай с него, Иви, не смей да тръгнеш._
	Нямам обяснение. Въртя се в омагьосан кръг и не виждам просветление.
	През последните седмици си припомних многократно всичко, което Дъсти и Иви бяха споделяли с мен, всичките им признания. Но все така не мога да стигна до върха — или до дъното — на нещата.


	— Върнаха се — казва мама. Гъделичка с пръсти лицето ми, а дългата й коса го докосва, докато шепти.
	Последната седмица на юли е, колата на семейство Вървър е паркирана отпред, а мама прави гофрети за пръв път от сто години.
	Лицето й сияе сякаш в мека позлата. Докосва всичко бързо и ефирно — столовете, голямата лъжица, русата щръкнала коса на Тед.
	Не мога да отлепя очи от прозореца. Къщата им е все така замряла, но се усеща някакъв повей и отново някакъв живец.
	— Мамо, пак ли откри някоя стара готова смес за гофрети? — шегува се Тед и измъква глава изпод ръката й.
	Той се смее и се надява и тя да се засмее, но сияйната позлата изчезва от лицето й. Без да иска, Тед разваля всичко.
	— Не е точно така — усмихва се тя и докато залива гофретите ни със сироп и ни подава изпотеното съдче с масло, позлатата отново засилва на страните й.
	Възможно ли е доктор Ейкън да притежава такава магия, да омагьосва мама и тя да заблестява като полиран бронз? Та в него няма нищичко чародейно. Нищичко вълшебно. Но е факт, мама свети.


	Всичко става бързо. Колата е на улицата, а с Иви още преди обед се мятаме на колелата и отиваме на басейна.
	Казва ми, че прекарали много хубаво, че нещата са наред. Пратили й дипломата по пощата и започваме училище заедно през септември.
	Разказва ми много други неща и така, полека-лека, като че ли всичко започва да бъде, както беше преди. Като че ли и двете си казваме: _Май вече е същото, можем да си говорим безкрай, можем да бъдем завинаги заедно._
	Ето такава е картината. С Иви размахваме ръце, говорим си както някога и може би, ако имитираме всичко добре, то ще се превърне в истина.
	Аз и сянката ми.
	Ала всяка нейна дума кънти кухо. И аз чукам на кухо на кухото й сърце.
	Свършено е.
	Но в тази свършеност има страхотна свобода. Изчаквам Дъсти, наблюдавам я и знам, че ще има момент на прояснение. Нещата, които знае. Нещата, които може да се е опитвала да предотврати. Драскотините по ръцете й. Изведнъж се сещам за шията на Иви, за онези жълтеникави следи, които бях забелязала първия път, когато дойде у дома. Все едно беше драскала с маркер по шията си.
	А и как изведнъж се бяха разделили след завръщането на Иви и никога не стояха заедно в една и съща стая, та дори и в къщата. Като озлобени боксьори, всеки в своя ъгъл.
	_Не отивай с него, Иви, не смей да тръгнеш._
	Трябва да науча още неща. Ако Иви не ми ги каже, ще се наложи да ги изкопча от Дъсти.


>	24

	Събуждам се с думите на езика си. Думите, които ще кажа на Дъсти.
	Тренировките са в осем, преди непоносимата августовска горещина.
	Иви няма да дойде.
	Заявява, че никога не е харесвала хокея. Предпочитала футбола. Когато ми го казва, гледа встрани, така че не виждам лицето й.
	Иви ходи с майка си на психотерапия два пъти седмично. След това обикалят магазините, ядат сладолед в „Пери“, ходят на кино. Има дни, в които почти не я виждам.
	И все гледа встрани, така че не мога да видя лицето й.


	Игрището е претъпкано с момичета от по-долния клас. Тръпнат от страх, защото Дъсти и другите капитани обикалят наоколо и изглеждат като гиганти, макар Дъсти да е под метър и шейсет и пет. Изглеждат грамадни. Най-вече тя — буйна златна коса, загорели, с цвят на орех крака и ръце, решителна походка, очи, скрити зад матови тъмни очила и непроницаемо лице.
	Тренираме контрол на топката, пасове, атака и пак, и пак. Дъсти е далеч от мен, почти не ме поглежда, ала гласът й тътне над игрището. В един миг се озовава до мен и аз осъзнавам, че моментът е настъпил.
	Топката е у мен, кръвта ми кипи, следва удар, стиковете ни се кръстосват като два меча и дъхът ми секва.
	Отнемане на топката по правилата и все пак ме обзема гняв, забивам рамо в гърдите й, лакътят ми удря челюстта й и чувам зловещо изпукване.
	Свирят по мен, чуват се викове, но спиране няма, усещам обувките й в лицето си, челото ми лепне и почти гълтам предпазителя на зъбите. Събарям я на земята, като пъхам крак между глезените й и тя се стоварва на тревата.
	Над нея съм, отмятам коса и я гледам право в лицето. Не мигам и я гледам като враг в уестърн.
	Без да ме поглежда, тя протяга нагоре ръка и гривната, разкървавила веждата ми, издрънчава.
	Хващам я над лакътя и я вдигам.


	Вървим по пустия училищен коридор, далеч от шумната съблекалня и възбудените момичешки гласове.
	Дъсти върви като царица на десет крачки пред мен, а по гърба й се вият дълги блестящи къдри.
	Не знам къде отиваме. Махам косата от лицето си и виждам, че в нея са се заплели няколко кичурчета от нейната коса, опръскани с кръв.
	— Да не си мислиш, че отиваме при сестрата — заявява тя.
	— Не, не си мисля.
	Най-после Дъсти спира в края на западния коридор, далеч от всичко и всички. Отключва гардеробчето си и ми подхвърля няколко марли. Зъбите й са в кръв — от удара в челюстта.
	Отиваме в банята и тя плюе кръв в мивката.
	Притискам марлята до цепнатата си вежда. В огледалото виждам и Дъсти.
	— Знаех си, че си такава — казва тя, хвърля ми поглед и обърсва уста с ръка. — Винаги си била по-бойна от нея.
	Поглеждам я учудено.


	Седим на пода в банята и оглеждаме наранените си тела, възхитени от кървавите петна.
	Смъквам чорапа си, въздухът боцка като коприва, а от раната се стичат пленителни червени струйки.
	— Ти ме излъга — нарушавам тишината аз. — Никога не си гледала господин Шоу заедно с Иви. Защо излъга?
	— Какво значение има? — Тя свива рамене. Задавам неправилен въпрос. Това не е болното й място, за да очаквам остра реакция. — Исках да направя така, че да ми вярваш за нея. Исках да знаеш какво е направила.
	Изстрелвам следващия въпрос. Какво вече би могло да ме спре?
	— Дъсти, защо, мислиш, Иви се е качила в колата?
	— Защото е отвратителна — тутакси отговаря тя. — Отвратително момиченце без задръжки.
	За малко да избухна, но се овладявам.
	— Ти беше ли там, Дъсти? Опита ли се да го спреш? Или да я спреш?
	Тя мълчи. Чувам бръмченето на климатика и далечно ръмжене на косачка за трева.
	— Това ли ти каза Иви? Че съм опитала да я спра? — Дъсти поклаща глава. — Не, не ти е казала такова нещо.
	— Нищо не ми е казала. Но ти си била там, нали? Когато Иви се е качила в колата…
	— Видях ги — отговаря тя след кратко мълчание.
	И изведнъж се отприщва.
	Говори, сякаш го е разказвала хиляди пъти, репетирала и повтаряла наум. Не че звучи неестествено или престорено — просто се е опитвала с месеци да подреди мислите в главата си.
	Лицето й руменее, слепоочията й пламтят, опитва се да говори ясно и максимално точно.
	Приказва, без да спре, така както никога не е правила, думите й се леят и аз виждам цялата картина. Пред мен.
	Дъсти го видяла в двора, кълбетата цигарен дим сред нощното жужукане на щурчетата, тайното местенце там, в средата на двора. Видяла го от задния прозорец на полуосветения от луната коридор.
	Гледала дълго, преди да го познае. Това бащата на Пит Шоу ли е? Господин Шоу?
	Помислила си, че е там заради нея. Нормално. Нали момчетата все я гледали отдалеч с тайни надежди. Защо не и мъжете? И нали баща й казвал, че е твърде изискана, за да се занимава с разни гимназисти, че на нея по й подхождат мъже.
	Една вечер го видяла от прозореца на сестра си. Показвала на Иви как да бинтова някаква рана след тренировка в задния двор. Пердетата не били спуснати.
	Като че ли първо усетила присъствието му — и имало защо. От него лъхал отвратителен зной, излъчвал и дъхтяща в ухото натрапчива първична нужда. Завило й се свят и й се доповръщало.
	В този миг уловила погледа на Иви. Мигновен поглед, но тя го забелязала. Иви искала да разбере дали го е видяла. И по-лошо, дали е видяла, че тя го е видяла.
	Дъсти има отлични рефлекси. Веднага й станало ясно, че това не било за пръв път и че Иви не смеела да й каже.
	Станало й много гадно. Нощем мислела само за това. Как така Иви не се отвращавала от този мъж, който можел да й е баща. Защо, вместо да я отблъсква, тя…
	Мъж, съпруг, баща, а да се държи като младо момче. Като безсрамно момче. Това би трябвало да я потриса.
	Но Иви не била потресена. Чудела се как така този възрастен мъж искал само нея. И като малко момиченце сама си вярвала, че любовта му е невинна, че само искал да я гледа отдалеч, слагайки сърцето си в нейните малки ръце.
	Всъщност знае ли човек какво си е мислела Иви. Тя винаги стояла встрани и се опитвала да се намеси, за да бъде чута… За да бъде в центъра. И ето че се оказала в центъра.
	За него тя била в центъра.
	Подвела се и се поддала.
	Дъсти искала да й говори като по-голяма сестра. Да я предупреди, че не знае какво прави, че го окуражава и че той е един стар мръсник.
	Искала да спре сестра си, но как? Ако й кажела: „Знам какво правиш, знам какво чувстваш и това е нередно“, всичко изведнъж ставало реалност, а не някакви неизказани, потулени недомлъвки.
	Трябвало да мисли за баща си. За баща си. Как да му съобщи за мръсотията, заливаща собствения му дом? Собствената му дъщеря, която дърпа пердетата, вдига щорите, всичко, което я скрива и пази, за този мъж. За това гнусно чудовище.
	И само след три дни…
	Дъсти пресичала футболното игрище, когато видяла Иви да седи със стик в ръка на една от каменните колонки пред училище. Гледала към улицата и люлеела крака, единия със смъкнат чорап.
	Дъсти се зачудила какво прави Иви там и защо не си е вкъщи.
	И тогава видяла колата на улицата. Тъмночервен скайларк.
	Забързала, почти тичала. Веднага се досетила кой е в колата. Господин Шоу. Иви _знаела_, че той е там, и точно заради това поклащала крака, привличайки вниманието му.
	_Виж ме, виж ме._ Предизвикателство и подканване.
	Дъсти не можела повече да гледа, стомахът й се преобърнал. Хукнала през цветята и застанала пред Иви.
	А тя за малко не паднала от изненада.
	Дъсти сграбчила Иви за крака, за тъничкото краче, което не било трудно да счупи, и я попитала какво мисли, че прави. С мъж, който би могъл да й е баща.
	Иви се обърнала, за да се измъкне, и паднала от колонката.
	Дъсти не се опитала да й помогне. Оставила я да падне. Иви си ударила главата в основата. Лицето й било бледо и уплашено.
	„Това е ненормално“, извикала Дъсти на Иви. И казала истината. О, Боже, да му се предлага така.
	„Това, което правиш, е ненормално. Той е извратен тип и ти си също извратена“, продължила тя.
	Иви я гледала като истукан, сякаш някой я бил разсякъл надве. Искала да покаже на Дъсти, че била невинна, че Дъсти била извратената и че развалила всичко. Как смеела да се държи така!
	Иви се надигнала, но Дъсти я бутнала към колонката.
	Притискала я силно, Иви напразно се мъчела да се измъкне и в яда си започнала да говори с пламнало лице.
	Със злобен и треперещ глас Иви изрекла всичко, отпушила бутилката на един цял живот и нищо не можело да я спре.
	Като че ли тринайсет години била чакала да каже на сестра си какво мисли за нея и за целия им щастлив дом, който всъщност бил затвор. Затвор. За нея, за Иви, там нямало място. Имало място само за двама. Благодарение на Дъсти. Само за двама.
	Дъсти заемала цялото пространство, всичкия въздух, била така обсебваща, че той…
	Не спряла да я напада: „Как смееш да обвиняваш мен, да ме съдиш, защо не погледнеш себе си, как го коткаш, как му се увърташ, усукваш, танцуваш и флиртуваш, да не мислиш, че не виждам, да не мислиш, че и мама не вижда. Знам какво чувстваш. Въобразяваш си, че можеш да го скриеш, ама не можеш. Кой е извратеният, а, кой…“
	Всичко се случило някак изневиделица. Стояли една срещу друга и Иви говорела ли, говорела, докато най-после затиснала уста с ръка, сякаш не можела да повярва, че е изприказвала всичко това. Сякаш думите били изгорили устните й.
	Дъсти бутнала Иви на земята с чувството, че сърцето й ще се пръсне. Иви се спънала в хокейния стик и паднала на цимента.
	Дъсти коленичила на тревата и хванала здраво краката на Иви.
	Обзела я такава ярост, че грабнала стика, завъртяла го и затиснала шията на Иви, която мятала глава с изхвръкнали очи.
	Нещо като детски бой заради подхвърлена лоша дума.
	„Върни си думите! Върни си думите!“ Искала да накара Иви да върне думите си назад.
	Натискала стика върху гърлото на Иви с всички сили, ръцете и тялото й се тресели, лицето на Иви ставало все по-червено, но Дъсти имала чувството, че е способна на всичко.
	_Ще натискам, ще натискам и думите ще се върнат обратно в гърлото й — заради татко, заради татко — и все едно че никога не ги е казвала._
	Лицето на Иви придобило доста странен цвят, а стикът едва ли не се огънал.
	_Способна съм да направя всичко, всичко._ Дъсти дори не забелязала, че Иви впива нокти и дращи по ръцете и гърдите й. Дълги и дълбоки драскотини.
	Дъсти чувствала как иска да сложи край на всичко, да запечата този миг завинаги, все едно нищо не се било случило, все едно тези думи не били казани. И никой да не да разбере. Да сложи край на всичко.
	Но нещо в нея трепнало, усетила колко малка и слаба е Иви, забелязала и погледа й — примирен, сякаш всичко вече е свършило и нищо не може да върне нещата назад.
	Изпитала ужас, отпуснала ръце и се отдръпнала.
	И тогава усетила силните му ръце, които я сграбчили под мишниците и за врата — като коте.
	Лицето на сестра й било виолетово.
	_Ръцете на господин Шоу. Изведнъж ги чувствам върху себе си._
	_И сега разбирам защо Иви ми каза: Той ме беше спасил и аз му дадох това в замяна._
	— Той те е спрял — казвам аз. — Господин Шоу.
	— Не, не, не. Аз вече бях спряла — на пресекулки изрича тя. — Вече бях спряла.
	— И тогава той я взе. Открадна я — заключавам аз, представяйки си господин Шоу с Иви на ръце. Истински спасител. Но само в началото.
	_О, господин Шоу, вие можехте да сте рицар, ако бяхте спрели дотук. Ако бяхте овладели болните си желания…_
	— А, не, не — тихо казва Дъсти. — Той ме дръпна настрани. Тя беше на земята и гърлото й издаваше страшни звуци. Не исках да гледам. Не исках. И двете едва си поемахме дъх, но нейното дишане беше като шум в раковина.
	— Той я взе, нали? — повтарям аз.
	— Не.
	Иви започнала да диша нормално, но изглеждала объркана, като в шок. Шията й била яркочервена от стика.
	Той тръгнал към колата, сякаш го било страх да стои близо до тях, сякаш някой можел да дойде и да го обвини…
	Дъсти се скрила от себе си, като сложила ръце на лицето си. Просто не можела да гледа. Скрила лице, за да изчезне, и така стояла цяла вечност.
	Чула Иви да става, да го вика, да вика името му. Да тича към него, все още с похъркващи гърди.
	Вратата на колата се затръшнала. Колата тръгнала. Колата се отдалечила.
	— Трябва да разбереш. Нещата, които каза тя, бяха ужасни — продължава Дъсти с извисяващ се, треперлив глас. — Неща, които никой никога и за никого не бива да казва.
	Докосва с пръсти съсирващата кръв на коляното си и продължава:
	— Лизи, думите й дълбаеха в мен като длето. Поглеждам се и ги виждам.
	— Какви думи? — питам, ала дълбоко в себе си знам.
	— Не мога да ги кажа. — Дъсти бързо ме поглежда и изражението й някак омеква. — Мислиш ли, че мога да ги кажа…
	— За теб ли? — промълвявам аз.
	— Иви попита: „И какво е по-различно от вас двамата — от теб и татко.“ Отговорих й, че това няма нищо общо и че аз не съм като нея.
	Тогава Иви заявила: „Да, така е. Ти не си като мен, Дъсти. Ти наистина не си като мен. В твоя случай ти си човекът на двора, отвън. Ти си под крушата нощ след нощ и искаш неща, които никога не можеш да имаш.“ Последните думи се забили като остри нокти в лицето на Дъсти.
	„Дъсти — добавила тъжно Иви, — ти може да го искаш цял живот, но татко никога няма да го направи.“
	Главата ми забучава. Не мога да кажа нищо.
	— Изкара го така, сякаш имах с татко някакви ненормални отношения — прошепва Дъсти. — Сякаш обичта ми към него е нечиста. Как може да обичаш баща си с нечиста любов?
	— Но защо не го е казвала преди, защо?
	— Тя не е такава.
	— Била е загрижена за теб — казвам аз и веднага разбирам, че в това няма смисъл. Те не бяха сестри като другите сестри. Те бяха отявлени съпернички, които се следяха и дебнеха.
	Имаше и обич, но обич с бодли.
	— Не, не е била загрижена за мен — клати Дъсти глава.
	Мисля си за Иви и за дълбоко потулените й тайни. Осъзнавам, че ги е криела не защото е искала да не споделя с мен.
	Барикадата на Иви е висока, така че той да не разбере. Никога да не види какво едната му дъщеря е направила на другата му дъщеря. Какво са направили и двете. Сещам се за Иви в колата, когато се връщахме от басейна. _Татко, съжалявам. Съжалявам._
	— И аз не му казах за нея — казва Дъсти, която чете мислите ми. — Представях си как ще отида при него и ще заявя, че вината е само нейна. Само нейна. Тя отиде при него. Тя избяга с него. Дори да не се бях намесила пред училището… тя щеше да го направи. Сигурна съм. Така или иначе, аз не можех да кажа на татко. Как ли щеше да ме погледне… Не, не бих могла да му кажа.
	Двете сестри говорят една за друга. _Тя може да ти разбие сърцето, но не и аз._
	— Аз също не бих могла да му кажа — изричам аз.
	Дъсти ме гледа измъчено, погледът й крие гняв и отчаяние, но и топлина, която забелязвам за пръв път.
	— Както като бяхме малки — усмихва се тя. — Кръвни сестри. Помниш ли, когато трите бяхме мънички, отзад, в двора, долепихме палци и…
	Споменът изплува в паметта ми. С Иви сме на пет-шест годинки и протягаме ръце към красивата Дъсти в очакване на боцване и смесване на кръвта ни.
	— Кръвни сестри — повтарям и кимвам.
	— В онзи ден пред училището не бях аз. Това не бях аз. — Дъсти клати глава в недоумение.
	А аз си я представям на хокейното игрище, яростно размахала стика като някакъв библейски герой с меч в ръка.
	— Човек така опознава себе си — прошепва тя.
	— Да — кимвам аз.
	Дъсти ме гледа.
	По лицето й минава сянка и тя отмества поглед.
	— Лизи, аз знам за теб и за него — шепне Дъсти. — Когато си у нас. Знам за вас.
	— Дъсти, аз…
	Ръцете й треперят в скута с дланите нагоре.
	— Знам как си се чувствала с него. Всичките тези вечери. Знам.
	— Но аз…
	— Сега вече всичко свърши — тихо и тъжно нарежда тя. — Свърши. Разбираш ли?
	Мълча.
	Тя се обръща, поглежда ме, а ръцете й докосват рамото ми — леки, като на Иви, ала аз долавям стоманеното им напрежение.
	— Аз и татко… Между вас двамата никога не би могло да е същото, както е между него и мен. При нас всичко е много дълбоко. Ти не би могла да изпиташ това. Не би могла.
	Не бих могла.
	Коя съм аз, че да си въобразявам…
	Усещам, че започва да ми се повдига. Повдига ми се.
	Дъсти се усмихва леко и продължава:
	— „Дъсти, трябва да знаеш, че ще разбиеш много сърца“, така ми каза той. „Само помни, че аз пръв ти го казах. Пръв.“ Трябва да оправдая тези думи, нали, Лизи?
	После докосва устни с пръсти, като че ли изведнъж се е сетила за нещо.
	— Аз никога… Той никога… Нещата не стоят така, както твърди Иви. Това е ненормалното в нея — да гледа на нещо толкова красиво като на нечисто и нередно. Сигурно не го разбира. Между мен и татко всичко е чисто, Лизи. Дори не съм се и замисляла. Това е просто едно чувство, което ме е съпътствало през целия ми живот.


>	25

	„Не претендирам да разбирам женските сърца“, подхвърли веднъж господин Вървър и се засмя. Каза го някак многозначително и Дъсти цялата засия. Мисля си за Дъсти и момчетата — защо ли никога не се поддаваше на ухажванията им? Господин Вървър й дава всичко и не иска нищо в замяна — освен всичко. Всичко. За другите не остава нищо, тя му дава всичко, вниманието му е съсредоточено върху нея, а отношението му към красотата й е толкова специално. Но изведнъж Иви изчезна, после се върна и през цялото време неговото внимание към Дъсти се изпари. О, да загуби това, да загуби това…
	Наближават Денят на труда и първият учебен ден. През кухненския прозорец долитат звуците, които съм чувала хиляди други вечери — трелите на Дъсти, гърленият смях на господин Вървър, приятният му глас, сякаш те бута с ръка на люлката, а краката ти политат нагоре към небето.
	Всичко е постарому. Постарому. Но е различно. Дори смеховете са различни. Подпряла съм се на страничната врата и гледам загорелите им лица, бляскави зъби и оживени погледи и цялата шумотевица около тях е някак не на място.
	_Сега всичко изглежда различно_, беше казала Иви. _Но всъщност не е различно. Просто преди не съм виждала всичко._
	Копнежът на лицето на Дъсти, как се старае, как се опитва с всички сили, а и той също… Отчаяни опити и вяра, че ще го направим, ще направим всичко да бъде както преди, една вълшебна приказка за красив цар и прекрасна принцеса, които наблюдават царството отвисоко…
	Мисля си дали Иви ги чува в стаята си, всъщност знам, че ги чува, и се питам какво направих… Какво направих. Върнах я обратно в къщата при Дъсти, при всичко, което я беше отблъсквало.
	Но все пак аз я спасих, нали? Навързах нишките, проследих трохичките по пътеката. Пускайки трохички. Не я ли спасих? От него?
	А можеше господин Шоу никога да не я докосне. Можеше цял живот да остане скрит в сянката. Да си остане само с няколкото разменени думи пред училището. Но тя се затича към него и тогава нищо повече не можа да го спре.
	Не я ли спасих от всичко това?
	Върнах я, възобнових я… обратно в къщата, в която сега лежи, а между нея и момичето, което й връхлетя и почти отне живота й, има само една тъничка стена…
	Трябва ли това да продължи? Трябва ли двете сестри да крият тези тъмни истории и дяволски тайни? Или трябва този омагьосан, ударен от мълния дом, да бъде обърнат надолу с главата, за да излязат наяве всичките му мистерии?
	Въвлечена в потока на събитията, аз прозрях истината. Прозрях тежкото бреме на решенията им.
	И двете сестри бяха направили избора си, нали? Нямаше да кажат какво точно се беше случило. Нито едната, нито другата.
	Бяха решили кое е важно за тях. Господин Вървър. Господин Вървър беше важният. Той самият и представата за него, а може би те бяха едно и също.
	Те бяха направили своя избор, бяха вдигнали моста и поставили висока ограда. Коя съм аз, че да давам мнение? От къде на къде полицаите ще твърдят, че разбират по-добре от тях? Че могат да нахлуят в дома на това щастливо семейство, да съзрат прояденото ядро и да заявят, че всичко им е ясно и че могат да разнищят красивата мечта?
	Тези две момичета не бяха всъщност принцеси, а дворцови пазачи, които жертваха всичко, за да съхранят благородния цар високо в кулата. Непристъпната кула със златни стени.


	Излизам на верандата и ги гледам. Той е на трона си, Дъсти седи плътно до него, с подгънати загорели крака.
	Стоя дълго, преди да ме види. Но той ме вижда.
	Става бързо и сърцето ми затупква.
	От лицето му струи топлина и сякаш всичко е както някога.
	Пристъпвам няколко крачки.
	Той вика името ми и протяга ръка, гледа ме открито и дружелюбно, кани ме.
	Дъсти, благородната победителка в боя, също се усмихва, а от еднаквите им усмивки струи такава радушност, че дъхът ми секва.
	Той протяга още повече ръка.
	_Хвани ръката ми, Лизи, о, Лизи, хвани я._


	Неделя сутрин е. Доктор Ейкън излезе за бадемови масленки. Отивам при мама, тя вдига ръце и казва както някога, когато бях мъничка:
	— Ела, легни до мен, момиченце малко.
	Мушвам се под пухкавата завивка с копринен бордюр, така приятен и успокояващ на пипане.
	Мога да лежа тук цял живот.
	— Другата седмица сме вече гимназистки, а? — усмихва се мама.
	— Да. — Гимназия, какво толкова — след всичко станало…
	— Госпожа Шоу и синът й са заминали чак в Пойнт Клиъри — подхвърля внимателно мама.
	Слепоочията ми затуптяват и аз ги притискам с пръсти.
	— А аз му бях толкова благодарна — казва мама.
	— Благодарна? На кого?
	— Ти сигурно не помниш. Беше много малка. Бяхме на езерото Грийн Холоу. С Иви носехте еднакви бански костюмчета. Иви беше с надуваеми ръкави под мишниците, а ти беше на дюшека. Баща ти го бутна във водата и всичко беше чудесно, докато една моторна лодка прехвърча и пляяяс…
	Мама разперва и размахва ръце, имитирайки вълни.
	— Ти падна от дюшека и Харолд Шоу тутакси те измъкна. Още помня ококорените ти очи. Стискаше го с всички сили.
	— Това беше господин Вървър — почти изкрещявам аз.
	_Господин Вървър ме вдигна като мокро кутре за врата, отръска ме и ме спаси._
	Мама клати глава и се усмихва.
	— Не. Той беше с Дъсти, караха водни ски. Харолд Шоу те измъкна и ти не го пускаше. Едва те откопчихме от него. Изглеждаше много развълнуван. Винаги ще помня този ден.
	Мълча.
	— Но сега е вече друго — добавя мама. — След всичко станало, споменът е друг.
	— Да — съгласявам се аз, но не я чувам какво говори. Озовавам се някъде далеч и изобщо не я слушам.
	_Стъпка встрани, назад, стъпка встрани, назад._
	Пред очите ми преминават картини: снимката в хола на Шоу — господин Шоу с Пит на езерото и аз отзад, на жълтия дюшек. Иви в спалния чувал шепне: „Видял ме да скачам в басейна. И се сетил как преди десетина години съм паднала в езерото. Това било най-важният момент в неговия живот.
	Като ме видял на басейна, се сетил за езерото. И разбрал какво значи любов. Най-важният момент в неговия живот.“
	Разменени спомени, заслепяваща измислица.
	_Аз и сянката ми._
	Когато желаеш нещо много силно, то се превръща в истина. Това важи и за него, и за мен. Странно, тайно чувство, което няма да споделя с никого.


	Изведнъж в главата ми изплува спомен:
	Господин Вървър и Дъсти се пекат на шезлонгите в двора. Дъсти е на четиринайсет, с розови слънчеви очила и с бански на точици от две части. Господин Вървър е с къси панталони и с тъмни очила.
	Може би за миг, само за миг заприличват на брат и сестра или на нещо друго…
	Горещо е, с Иви ритаме топка, а Дъсти се смее, защото господин Вървър проследява с пръст линията в средата на загорелия й, златист корем, без да я докосва.
	Подиграва се на тъничката ивичка златист мъх, спускаща се от къдричките на сутиена към къдричките на бикините.
	С Иви повдигаме фланелки, за да видим дали ще открием пътеката към съкровището.
P>
	така нарича господин Вървър тази ивичка
	проверяваме дали имаме такива пътеки
	Иви има и е бледокафява
	аз нямам или поне не я виждам
	но ако прокарам пръст усещам напипвам
	чувствам същото.
P$
