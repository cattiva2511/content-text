>	1.

	_Зоуи се затича по тясната лъкатушна пътека през потъналите в зеленина хълмове и спря едва когато стигна до развалините на каменната кула накрай скалите. Останала без дъх, опря ръце на кръста си, за да поуспокои бодежите в дробовете си, и се загледа в морето._
	_Слънцето тъкмо изгряваше и въздухът бе още прохладен, макар вече да се усещаше топлината, която щеше да донесе денят. Миришеше на сол и на дивите цветя, с които бе изпъстрена тревата околовръст, а мирисът й припомни колко пъти бе идвала тук с Джак. Това бе тайното им местенце за срещи, когато искаха да се уединят, и Зоуи се надяваше да го завари до скалите. Само че никъде не го видя и в гърдите й се надигна разочарование._
	_Къде ли беше? Трябваше да поговори спешно с него и го търси навсякъде. Но не го откри нито в пансиона, нито във фермата или другаде._
	— _Джак? — извика Зоуи с пълен глас и наостри слух, обаче не долови нищо, освен шума на вълните, които се разбиваха на плажа под нея._
	_Уморена, облегна гръб на каменния зид и се плъзна надолу. Беше толкова объркана, щастлива и същевременно нещастна, че направо щеше да се пръсне от напрежение, ако час по-скоро не намереше Джак и не му кажеше, че ще замине с него в Канада._
	_Отначало всичко изглеждаше като един от откачените му планове. Джак Галахър бе пълен с идеи, просто преливаше от тях — именно затова и Зоуи толкова го обичаше. Не витаеше обаче в облаците, а действаше енергично, осъществяваше замисленото, и сега бе твърдо решен да се измъкне от Корнуол, където му беше отесняло, и най-сетне да види свят. Вече беше събрал необходимите документи, както и достатъчно пари за първо време. Скоро щеше да потегли, след по-малко от две седмици, и искаше Зоуи да тръгне с него._
	_Джак, помисли си тя и усети как сърцето й се сви от копнеж, въпреки че се бяха видели едва преди броени часове. Той беше голямата й любов и Зоуи бе решена да се бори за него, тъй като трудно щеше да убеди баща си, че намеренията й са сериозни. Джордж Бивън нямаше високо мнение за Джак, в неговите очи едно фермерско момче не бе достатъчно добро за дъщеря му. От самото начало бе против връзката им и Зоуи отсега изтръпваше при мисълта за разправията с него, макар че след няколко дни щеше да навърши осемнайсет и тогава можеше да прави каквото си пожелае. Майка й вероятно нямаше да я подкрепи. Тя рядко противоречеше на мъжа си, но Зоуи се надяваше поне брат й да застане на нейна страна. Крис беше близък приятел на Джак и знаеше за чувствата й към него._
	_Само че снощи, когато потърси съвет от Крис, реакцията му беше съвсем неочаквана. Вместо да я окуражи, я упрекна, че е егоистка и не се замисля какво ще причини заминаването й на семейството. И каза, че животът невинаги се подрежда така, както искаш. Зоуи страшно се разочарова от думите му и преди да изхвърчи вбесена от стаята, му се разкрещя, че е страхливец и позволява на баща им да го води за носа и да предопределя живота и на двама им. Едва след като часове наред се въртя в леглото и умува над случилото се, Зоуи осъзна, че зад резервираната реакция на Крис със сигурност се криеше нещо друго. Обикновено не се държеше така и тя си обеща да поговори още веднъж с брат си и да разбере какво става с него. Първо обаче трябваше да намери Джак и да му съобщи решението си. Независимо от позицията на Крис и предстоящата бурна кавга с баща й, тя при всички положения…_
	_Зоуи вдигна глава, защото до ушите й долетя необичаен шум. Беше тих и едва се чуваше от бученето на вълните, но звучеше като глъчка от човешки гласове. Очевидно долу в залива имаше хора._
	_Обзета от любопитство, тя се изправи и измина краткото разстояние до ръба на скалите. Тук нямаше парапет, обезопасен беше само главният плаж отсреща, така че Зоуи се наведе предпазливо, за да види тясната, оградена от масивни скални късове пясъчна ивица. Приливът беше започнал и водата превземаше все повече от плажа, не след дълго щеше да го залее целия и да се отдръпне чак когато настъпеше отливът._
	_По това време, малко преди морето да погълне брега, долу обикновено нямаше жива душа. Сега обаче гъмжеше от хора, които, изглежда, бяха открили нещо близо до един от големите валуни. Зоуи се помъчи да различи какво е, а когато мозъкът й най-накрая осмисли картината, си пое шумно дъх._
	_На пясъка лежеше неподвижно тяло със странно изкривени ръце и крака. Около него се бяха скупчили десетина души. Сред тях имаше мъже в полицейски униформи, които се щураха напред-назад като мравки и си подвикваха нещо, което тя не можеше да разбере от мястото си. Ала си даваше сметка какво означава всичко това. Явно някой беше паднал от високо. Някой, обут в джинси. И облечен с тъмно кожено яке, което изглеждаше като якето на…_
	_Сърцето й се качи внезапно в гърлото и тя мигом се обърна, втурна се към тясната, стръмна пътечка, по която се стигаше до плажа. В края й в скалите бяха изсечени стъпала, които бяха толкова гладки, че Зоуи се хлъзна на няколко пъти и едва не падна. Най-сетне слезе на брега и хукна към хората, без наистина да ги вижда, но напредваше мъчително бавно, затъвайки в мокрия, лепкав пясък. Тук шумът от прибоя беше по-силен, както и гласовете на притеклите се на помощ мъже._
	— _Джак! — извика Зоуи._
	_Викаше името му отново и отново, а стомахът й се беше свил при мисълта, че може би именно той лежи на плажа. Моля те, дано да е някой друг, проплака беззвучно и затича още по-бързо._
	_Виковете й явно стигнаха до хората, тъй като един от тях се отдели от групата и тръгна към нея. Силуетът му й се стори познат, а щом я приближи достатъчно, позна походката и червеникавокестенявата коса…_
	— _Джак! — Заля я вълна на облекчение и Зоуи се спусна към него, метна се на врата му. — Помислих, че си ти — промълви и зарови лице в ямката на шията му, вдъхна познатия аромат. Сърцето й полека-лека се успокои._
	_Джак я притисна плътно до себе си, ала след миг-два я пусна и обърна глава към мястото, където бяха мъжете._
	— _Аз го намерих — продума с дрезгав глас, а Зоуи проследи погледа му и преглътна._
	— _От скалите ли е паднал?_
	_Джак кимна. Беше пребледнял като мъртвец, лицето му бе сякаш вкаменено._
	_Зоуи инстинктивно пристъпи към него и сложи длани на гърдите му. Искаше да го утеши и същевременно да потърси закрила. Джак беше само по тениска и тя пак се сети кое я беше уплашило толкова._
	— _Горе на скалата си помислих, че си ти — каза и по гърба й пробягаха тръпки. — Понеже якето му прилича на твоето._
	_После проточи шия и се опита да види кой лежи на пясъка, но хората й пречеха, и може би беше по-добре така, защото досега не беше виждала мъртвец, а щом като гледката беше разтърсила така Джак, изобщо не беше сигурна дали да се приближи до групата. Сигурно полицаите и бездруго нямаше да я пуснат. Случилото се беше толкова ужасно и нямаха нужда от зяпачи, които да…_
	— _Наистина е моето яке, Зоуи._
	_Думите на Джак я накараха да вдигне изненадано поглед към него. Беше пребледнял още повече, устните му трепереха._
	— _Какво?_
	— _Дадох му го да го облече. Вчера беше при мен, до късно, а нямаше връхна дреха, затова му го дадох._
	_Зоуи поклати бавно глава, все още не проумявайки казаното._
	— _На кого си дал якето?_
	_Господи, как я погледна само… С празни очи._
	— _Толкова съжалявам, Зоуи._
	_Изведнъж я полазиха ледени тръпки._
	— _Не!_
	_Поклати глава, по-енергично отпреди, и се опита да го заобиколи, но Джак я задържа._
	— _Зоуи, недей!_
	_Тя се отскубна от ръцете му и се затича, подмина мъжа, който тъкмо опъваше полицейската лента._
	— _Хей! — извика той подире й. Зоуи обаче не му обърна внимание, промъкна се покрай другите мъже, не позволи на никого да я спре. Докато не застана пред безжизненото тяло на пясъка._
	_Главата й сякаш се изпразни, не беше в състояние да разсъждава. Някой извика, високо и пронизително, и едва миг по-късно Зоуи осъзна, че е била тя. Извика пак и пак, викаше, докато остана без въздух, неспособна да си поеме нов. Тогава краката й се подкосиха. Усети как нечии ръце я подхванаха, ала не успяха да я задържат. Изплъзна им се, потъна в дълбок, бездънен мрак…_


	— Извинете, че ви накарах да чакате.
	Зоуи се изправи стреснато и се втренчи в д-р Кашрани, който току-що беше влязъл и сега сядаше зад бюрото си. Лекарят се усмихна, като видя изражението й.
	— Да не ви уплаших? Не исках.
	— Не, аз… просто се бях замислила.
	Сърцето й биеше като лудо, докато се мъчеше да прогони картините, изплували пред вътрешния й взор. Картини от кошмарната сутрин на скалите.
	Оттогава бяха изминали четиринайсет години и Зоуи някак бе съумяла да спре да мисли за нея твърде често. Само че сега спомените пак нахлуха неудържимо в съзнанието й. Мозъкът отново и отново възпроизвеждаше събитието, променило живота й, сякаш искаше да я принуди да си спомня. Сега. Докато все още можеше.
	Д-р Кашрани сложи донесените книжа на бюрото и ги разстла пред себе си, оглежда ги в продължение на миг-два. От слънчевите лъчи, които падаха през прозореца зад него, катраненочерната му, все още гъста коса проблясваше със синкави оттенъци и Зоуи си каза, че заради мургавия тен и фините черти на лицето не изглежда като мъж, прехвърлил шейсетте. Но беше на толкова — и човек сигурно трябваше да достигне тази възраст, за да стане един от най-известните неврохирурзи в страната. Репутацията, която го предшестваше, където и да отидеше, обаче не го бе превърнала в арогантен тип и усмивката му бе приветлива и будеща доверие. Само че в момента не се усмихваше.
	— Резултатите от изследванията са каквито очаквах, а и магнитнорезонансната томография за жалост потвърждава предположенията ми. — Лекият акцент разкриваше индийските му корени и придаваше на гласа му мелодичност, която някак смекчаваше заключенията от тестовете. — Ще се наложи операция.
	Така значи, помисли си Зоуи. Чу бученето на кръвта в главата си. Сърцето й биеше все така лудо, затова впи очи в ръба на бюрото, мъчейки се да се успокои.
	— Госпожице Бивън? Чухте ли ме?
	— Да — отвърна тихо тя. — Да, разбира се. — Пое си дълбоко дъх и вдигна глава, погледна лекаря. — А другият метод? Казахте, че понякога няма нужда от операция.
	Той кимна.
	— Така е. Във вашия случай обаче местоположението и големината на аневризмата не ни оставят друга възможност.
	Зоуи преглътна.
	— Ами ако излезе неуспешна?
	Д-р Кашрани се облегна назад и допря връхчетата на пръстите на ръцете си.
	— При подобна интервенция съществува риск, нали вече говорихме за това. По време на операцията може да получите кръвоизлив. Но внезапната руптура крие много по-големи опасности. Затова трябва да действаме бързо.
	Зоуи се вторачи в него, а мислите се надпреварваха в главата й.
	— А ако всичко мине добре, след колко време ще се възстановя от операцията?
	Лекарят сви рамене.
	— Трудно е да се каже. В най-добрия случай след не по-малко от няколко седмици. Но може и повече.
	Зоуи поклати глава.
	— Не става — каза, мислейки за проектите, над които работеше в момента. — Няма как да отсъствам толкова време от офиса.
	— Опасявам се, че нямате друг избор — отговори д-р Кашрани. — В главата ви цъка бомба, която може да избухне всеки миг. Имате късмет, че изобщо открихме аневризмата. Повечето лекари я забелязват твърде късно.
	Късмет ли, рече си Зоуи и сподави горчивата си усмивка. Трябваше ли да се радва, задето миналата седмица стъпи накриво с новите си обувки и падайки, така силно удари главата си в ръба на конферентната маса, че си докара мозъчно сътресение? И задето лекарите в болницата направиха всички тези тестове, при които откриха съдовата аномалия? Да бъде благодарна, задето животът й така внезапно пак излезе от релси?
	— Ами ако не предприема нищо? — каза тя и скръсти ръце пред гърди. — Нали досега си живеех добре с това чудо в главата. Може пък изобщо да не се спука.
	Д-р Кашрани въздъхна.
	— Много добре разбирам, че се страхувате, и в крайна сметка решението си е ваше. Но аневризмата няма да изчезне от само себе си. Няма начин да избягате от проблема, госпожице Бивън. Независимо дали искате или не.
	Зоуи замълча смутено, защото знаеше, че е прав. Не можеше да се преструва, че всичко е наред. Това нямаше да сработи. Не и този път.
	— И кога… — Прокашля се, защото гласът й не я слушаше. — Искам да кажа, кога ще ме оперирате?
	— Ако питате мен, час по-скоро. Само че графикът ми е, кажи-речи, запълнен. Един момент, моля.
	Д-р Кашрани натисна един бутон на телефона, който го свърза с асистентката му в чакалнята.
	— Алис, бихте ли проверили за кога можем да планираме обсъдената операция на госпожица Бивън?
	Тя потвърди, че е разбрала нареждането и не след дълго съобщи, че може да предложи на Зоуи час в началото на септември, тоест в края на идната седмица.
	Д-р Кашрани се намръщи.
	— Не става ли по-рано?
	— Не, така е добре — обади се Зоуи още преди служителката да отговори. — Това… ме устройва.
	Лекарят й хвърли изпитателен поглед.
	— Тогава запишете госпожица Бивън за петък сутринта — помоли Алис и се обърна към пациентката си: — Може би сте права — каза след секунда-две размисъл. — Положително трябва да уредите някои неща.
	Зоуи пресметна. Оставаха й само десетина дни, но все пак си бяха отсрочка. Докато слушаше как лекарят още веднъж описва хода на интервенцията, усети, че притеснението й се засили. Беше й обяснил всичко това още когато се обърна към него с диагнозата си, но казаното и този път прозвуча сложно и опасно.
	Д-р Кашрани явно забеляза страха й, понеже я погледна с разбиране, когато я изпрати до вратата и се сбогува с нея.
	— Зная как се чувствате — каза. — При успешна операция обаче ще се радвате на напълно нормален живот.
	Зоуи изкриви лице с намерението да се усмихне учтиво, ала постигна само гримаса. Д-р Кашрани беше много способен лекар, в края на краищата пациентите ненапразно плащаха чудовищни суми за медицинската му експертиза. Само че думите му сами по себе си не бяха никаква гаранция и двамата го знаеха.
	— Благодаря — каза тя и му подаде ръка.
	Веднага след това прекоси чакалнята и фоайето с високи украсени тавани, без да погледне назад.
	Навън спря на Харли стрийт и плъзна очи по тясната улица. Беше десет без нещо, а небето беше ясно и обещаваше още един топъл августовски ден. Не идиличен слънчев ден като през летата, които прекарваше със семейството си в Корнуол, а столичен летен ден, в който от контейнерите за боклук се разнасяше по-силна смрад от обикновено и въздухът трептеше от автомобилните газове. Е, не точно в този квартал, помисли си Зоуи и се загледа в тихата улица с поддържани къщи, в които по традиция се помещаваха кабинетите на най-реномираните лондонски лекари. Познаваше квартала, защото често бе идвала с майка си при всевъзможни специалисти по неврология. И при д-р Кашрани — без да подозира, че не след дълго и тя самата ще му стане пациентка…
	От чантата й долетя мелодията на мобилния й телефон — тиха, но достатъчно позната, за да я чуе, въпреки уличния шум. Бързешком извади елегантния плосък смартфон и видя, че се обажда асистентката й Морийн.
	— Баща ви помоли да ви предам, че се наложило внезапно да замине за строежа в Уинчестър и вероятно нямало да се върне до довечера. Затова трябва да поемете срещата в десет и половина с хората от „Ломбарди“ — докладва Морийн с хладния делови тон, до който прибягваше, щом станеше дума за Джордж Бивън. Сякаш се чувстваше едва ли не длъжна да възпроизведе поне донякъде строгата нотка, която често се долавяше в нарежданията му.
	Зоуи погледна ръчния си часовник. Половин час, само толкова й оставаше. С такси щеше да успее, ако тръгнеше веднага. Но при мисълта, че трябва да се върне в офиса, изведнъж я налегна оловно тежка умора.
	_Не можете просто да продължавате, както досега._
	— Не става — каза и сама се изненада от отговора си.
	Допреди малко би било немислимо да реагира така. Не би се спряла пред нищо, за да се появи навреме на срещата, защото знаеше колко важно бе това за баща й. Фирмата е на първо място — това бе девизът на Джордж Бивън и Зоуи беше приучена да го следва, откакто бе завършила икономика и започнала работа в „Бивън Кънстракшънс“. Живееше за фирмата и влагаше цялата си енергия в проектите, които движеше. Е, поне при нормални обстоятелства. Но те вече не бяха такива. Зоуи въздъхна.
	— Мисля, че днес изобщо няма да се върна в офиса.
	— Какво? — В гласа на Морийн се долови изумление. — Тогава кой ще…
	— Филип… искам да кажа, господин Фрийман познава проекта. Може да поеме презентацията — прекъсна я Зоуи. — И ако обича, да се погрижи за другите ми срещи.
	— Но…
	— Доскоро, Морийн.
	Зоуи приключи разговора и издиша разтреперана. После пъхна смартфона в чантата си.
	За миг-два се замисли дали да не вземе такси директно до дома си в Хампстед. Изведнъж обаче я достраша да остане сама. Затова последва спонтанния си импулс и влезе в близкото кафене на ъгъла. Вътре имаше доста хора, но тя си намери свободна масичка до прозореца.
	Точно си поръча на сервитьорката чай и чаша вода, когато телефонът й отново звънна. Този път беше Филип.
	— Морийн твърди, че си отменила срещите си до края на деня. — В гласа му се долавяше притеснение. — Какво се е случило?
	Зоуи се запита дали да му каже за диагнозата си. Всъщност отдавна трябваше да го направи, в края на краищата бяха сгодени. Но не искаше да го тревожи, а още по-малко пък баща си, който със сигурност щеше да разбере от Филип. Не, по-добре да се справи сама. Както винаги.
	— Аз… имам силно главоболие и не се чувствам добре — заяви и се утеши с мисълта, че поне последното е вярно. — Затова предпочитам да се прибера и да си легна.
	Филип замълча, явно озадачен също като Морийн. Нищо чудно, та нали Зоуи не беше боледувала нито веднъж през последните години, най-много да бе отсъствала за по няколко часа, за да се погрижи за майка си. Падането миналата седмица бе променило това и Филип, изглежда, веднага се сети за него.
	— Може би е просто последица от мозъчното сътресение. Казах ти да останеш по-дълго в клиниката. — Сега прозвуча наистина загрижено. — А ти къде си? Още ли си с новия архитект в Шордич?
	— Да, точно така. — Зоуи прехапа долната си устна, когато той й припомни лъжата, прикрила посещението й при лекаря. — Но ей сега ще си повикам такси. Ще се погрижиш ли и за останалите ми срещи?
	— Разбира се — увери я на секундата той. — Ще уредя всичко, а довечера ще се отбия у вас. Полетът ми е рано сутринта, но все ще успея, въпреки…
	— О, не, недей — прекъсна го припряно Зоуи. — Ще си докараш излишен стрес. Според мен чисто и просто имам нужда от почивка. След това положително ще се оправя. Освен това трябва да си във форма за Ню Йорк.
	Филип заминаваше служебно за няколко дни. Ако разбереше за операцията, щеше да остане в Лондон, а тя в никакъв случай не искаше това. Беше положил много усилия за сделката, която по всяка вероятност щеше да финализира в Ню Йорк, и заслужаваше този успех. Затова беше по-добре да запази състоянието си в тайна.
	— Щом така смяташ. Но се обади, ако мога да ти помогна с нещо.
	В думите на Филип все още се четеше загриженост, но и разбиране. Той поначало беше много сдържан и никога не се натрапваше — нещо, което Зоуи ценеше високо.
	Тя искаше вече да затвори телефона, но преди да се сбогуват, Филип се прокашля.
	— Зоуи, има още нещо. Преди малко говорих със Саймън Филдинг, нали знаеш, адвоката на онзи грък, дето проявява интерес към къщата в Хампстед. Изглежда, има някакъв проблем, който би искал да изясни с теб.
	Стомахът на Зоуи се сви.
	— Кажи му, че ще го потърся.
	Филип въздъхна дълбоко.
	— Само че той каза, че било спешно и че няколко пъти се опитал безуспешно да се свърже с теб.
	Вярно е, призна си неохотно Зоуи. Беше получила от Морийн съобщенията на Филдинг, но все си намираше основателно извинение да не му се обади. А видеше ли номера на адвоката върху дисплея, не вдигаше.
	— Зная, че се колебаеш заради майка ти, обаче сумата, която предлага този грък, далеч надвишава пазарната стойност на имота и наистина би трябвало…
	— Филип, не ми е добре — прекъсна го Зоуи. — Трябва ли точно сега да го обсъждаме?
	— Извини ме.
	Прозвуча като разкаяние, но Зоуи знаеше, че той няма да се откаже. Отдавна й говореше, че трябва най-сетне да се отърве от фамилното имение и да се премести при него в Челси. Къщата беше прекалено голяма за нея, а Филип живееше по-близо до фирмата, затова не виждаше защо тя не се съгласява с неочакваната, но сензационно добра оферта. Беше прагматик до мозъка на костите и просто не разбираше, че за нея къщата бе много повече от недвижим имот.
	След като приключи разговора, Зоуи огледа кафенето. Единствено тя бе сама на маса. Останалите клиенти бяха най-малкото по двойки и увлечени в разговори. Някои се смееха, да речем, младата жена на съседната маса, развеселена от реплика на кавалера си. Беше малко над двайсетгодишна, не повече, и имаше дълги руси коси също като Зоуи. И действително й напомняше за по-младото й Аз. Само дето на тази възраст не бях толкова безгрижна, рече си тя с тъга и сведе очи към чая, който бе донесла сервитьорката.
	Мислите й почти веднага се върнаха към разговора с лекаря и страхът наново я стисна за гърлото с ледените си пръсти.
	_В главата ви цъка бомба_, беше казал д-р Кашрани. Но усещането не беше за цъкане. По-скоро за пълно затишие, отвъд което сякаш нямаше нищо. Имаше чувството, че е застанала пред стена и не може да види какво има зад нея. Или дали там изобщо я чака нещо.
	През последните дни изчете огромно количество материали за състоянието си в интернет и специализираната литература. Затова знаеше, че аневризмата е патологично разширение на кръвоносен съд, в резултат на което стената му е толкова изтънена, че може да се разкъса и да доведе до силен вътрешен кръвоизлив с непредвидими последици — особено когато бе засегнат мозъкът. Както беше при нея. С малко късмет щеше да преживее кръвоизлива, но вероятно вече нямаше да може да ходи. Или да говори. Или да помни. А състоянието на майка й непрестанно я подсещаше за сериозността на заболяването.
	Зоуи отпи припряно от чая и се помъчи да сподави чувството на безпомощност, с което се бореше постоянно. Времето й изтичаше, оставаха й само броени дни и всеки от тях внезапно й се стори скъпоценен. _Положително трябва да уредите някои неща._ С тези думи д-р Кашрани сигурно имаше предвид най-вече служебните й задължения, но Зоуи си даде сметка, че има нещо много по-важно за изясняване. Нещо, което отлагаше от години.
	Бързо извади таблета от чантата си и въведе в търсачката името, което не излизаше от ума й, откакто научи диагнозата си.
	_Пендерак._
	На екрана се появиха снимки на малкото селище в Корнуол заедно с уебсайтовете на някои хотели и пансиони.
	Зоуи прегледа всеки резултат, докато не откри каквото търсеше. Ето я голямата варосана къща с красивия покрив от тръстика и обширната, опасана с нисък зид градина. Върху голямата емайлирана табела над входа на пансиона бе изписано с калиграфски букви „Диви цветя“, а пищните крокосмии и диви рози, които растяха покрай къщата, правеха чест на името. Рамките на прозорците бяха боядисани в синьо и растителността в градината изглеждаше по-буйна, иначе всичко си беше точно както преди. А ако се вярваше на информацията в сайта, пансионът все още бе собственост на семейство Галахър.
	За частица от секундата Зоуи видя пред себе си Крис: проснат на пясъка, с изкривени крайници, ала после върху картината се насложи усмихнатото му лице.
	Смъртта му и досега си оставаше загадка. Не се знаеше дали е паднал случайно, или е скочил умишлено от скалите. Нямаше свидетели, нямаше и предсмъртно писмо, затова не изключваха нито едното, нито другото. В началото възникна и подозрение, че някой може да го е бутнал. Бащата на Зоуи се беше вкопчил в тази възможност, понеже в болката си искаше да обвини някого за смъртта на сина си. Но и за това не се намериха доказателства. Никой не успя да реконструира случилото се през въпросната нощ, затова и сравнително бързо разследването бе прекратено и папката със случая събираше прах от години.
	Не и за Зоуи.
	Въпреки че би понесла по-лесно смъртта на брат си, ако беше изтласкала спомените от съзнанието си, тя така и не бе преодоляла неизвестността и се беше заклела един ден да се върне на лобното му място и да потърси отговори. Но все отлагаше пътуването — отначало не знаеше дали вече е достатъчно силна за това изпитание, а по-късно не можеше да вдигне очи от работа. Сега обаче времето й изтичаше.
	_Няма начин да избягате от проблема._
	Това важеше не само за кариерата й.
	Само веднъж за кратко си позволи да си помисли за Джак. Той бе заминал за Канада, точно както планираше. Зоуи го научи от писмата на сестра му Роуз, които получаваше известно време. Така че той не е в Пендерак, успокои се наум. Въпреки това ръката й леко потрепери, когато отвори формата за резервация.
	Бързо попълни данните, зарадвана, че нямаше нужда да изпраща лично съобщение на собствениците — с изключение на краткия текст в полето „Забележки“. Нямаше никаква представа какво мислеха за нея членовете на семейство Галахър, нали тогава бе прекъснала отведнъж контактите с тях. Ето защо предпочете да направи неутрално запитване.
	Още веднъж прегледа написаното и натисна „Изпрати“, преди да е загубила кураж.


>	2.

	Роуз се взираше в екрана. Току-що беше получила имейл и от приложеното съобщение се виждаше, че се изисква спешен отговор. Жената искаше да дойде час по-скоро, по възможност още утре, което само по себе си не беше необичайна молба. И друг път бяха пристигали запитвания в последния момент. Само че това тук беше изрично за плажната вила, която вече не се предлагаше на гостите. А и името. Не, невъзможно… Нима…
	— Мамо? — Сара отвори вратата на малкия офис толкова рязко, че Роуз се стресна. — Идваш ли вече? Хенри не може да си намери маратонките.
	— Сигурно са в стаята му — отвърна разсеяно Роуз.
	— Еми, нямало ги, така вика.
	Очевидно изнервена, че я карат да играе ролята на куриер на по-малкия си брат, Сара стоеше пред нея с ръце на кръста и Роуз сподави усмивката си, защото позата й напомни за майка й. Дейзи Галахър беше добра по душа, но доста дръпната и щом като още от тринайсетгодишна Сара толкова приличаше на нея, по всяка вероятност ги очакваха бурни времена.
	— Тогава да потърси още веднъж малко по-внимателно.
	— Направи го вече — настоя Сара. — Каза да дойдеш и да…
	Във вилата се разнесе вик, последван от топуркане на крака по стълбите. Само броени мигове по-късно седемгодишният Хенри влетя в стаичката покрай сестра си, следван по петите от десетгодишния си явно сърдит брат Люк.
	— Мамо, пък Хенри ми взе локомотива! — провикна се възмутено Люк. — Кажи му да ми върне.
	Хенри, който определено стискаше нещо в юмрука си, се беше скрил зад стола на Роуз.
	— Той е и мой! Вуйчо Джак го подари на двама ни, и аз искам да си поиграя с него!
	Роуз въздъхна дълбоко. Много обичаше децата си, но понякога имаше чувството, че е звероукротителка. Хенри и Люк всъщност се погаждаха, обаче старата дървена железница, която случайно бяха открили преди няколко месеца на тавана, редовно ставаше повод за кавги. Най-често се сдърпваха за чисто новия локомотив с батерии, който братът на Роуз Джак им донесе наскоро, за да допълни комплекта.
	— Сега не можеш да играеш, понеже имаш тренировка по футбол — напомни Роуз на изтърсака. — Така че върни локомотива на Люк. А по-късно, като се върнеш, ще го пуснете заедно. Нали?
	Ако се съдеше по физиономията му, решението не беше по вкуса на Хенри.
	— Ама не мога да ида на тренировка, защото ми ги няма маратонките! — оплака се малкият.
	— Обзалагам се, че са на задната тераса — отговори Роуз. — Погледна ли там?
	Малчуганът поклати глава и Роуз прочете по погледа му, че се е сетил къде е оставил маратонките.
	— Хайде, донеси ги и тръгвай.
	Момчето кимна разкаяно и колебливо сложи локомотива в протегнатата длан на Роуз, сетне излезе от стаята.
	Когато останаха сами, тя подаде играчката на по-големия си син.
	— Не бива да се карате постоянно за него — предупреди го строго, но после се усмихна, понеже имаше да му казва хубава новина. — Впрочем вуйчо Джак се обади преди малко и попита дали искаш да му помогнеш. Трябвало да отиде Уилям, но пак се е запилял някъде.
	Лицето на Люк се проясни.
	— Във фермата ли?
	Роуз се засмя.
	— То се знае, че във фермата! Джак иска да поправи оградите и казва, че имал нужда от помощта ти. Ходи ли ти се?
	— Иска ли питане! Тръгвам моменталически! — извика възторжено Люк и спринтира навън.
	Вуйчо му беше неговият идол и за момента не можеше да си представи нищо по-хубаво от това да бъде на полето заедно с Джак.
	Роуз го изпрати с усмивка, после се обърна към дъщеря си.
	— Случайно да знаеш къде може да се е дянал Уилям?
	Сара и синът на Джак бяха горе-долу връстници и се разбираха добре, така че единствено дъщеря й се беше сближила поне донякъде със затвореното момче. Обаче сега Сара сви рамене.
	— Никаква идея. Може да е отишъл при скалите. Често ходи там.
	— Наистина ли? — Роуз искрено се изненада, понеже беше почти сигурна, че брат й не одобрява това. — Джак не му ли забрани?
	Сара й хвърли красноречив поглед.
	— Мисля, че ходи там точно затова. Нали го познаваш.
	Да, рече си Роуз. Беше напълно логично. В момента племенникът й беше в конфликт с баща си. Сърдеше се на Джак, че са напуснали Канада и са се върнали в Корнуол. Всички си мислеха, че лошото му настроение е временно и че момчето бързо ще свикне с тукашния живот. Само че през изминалите шест месеца Уилям не промени враждебното си поведение и близките му можеха само да се надяват, че все някога ще престане да се инати.
	Сара бръкна в джоба на панталона си и извади мобилния телефон, чиято мелодия се чуваше все по-често. След миг вдигна глава от дисплея. Цялата сияеше.
	— Деби е у Рейчъл. Може ли да сляза набързо до селото и да се видя с тях?
	— Да, разбира се, върви — рече Роуз.
	Когато пак остана сама, се облегна с въздишка на бюрото си. Какъв късмет, че децата се чувстваха добре тук и се наслаждаваха на ваканцията, въпреки че и това лято не можаха да заминат на почивка. Вярно, живееха на място, което другите хора смятаха за курорт, но въпреки това й се искаше да им предложи някакво разнообразие, пък и тя самата с благодарност би приела кратко бягство от ежедневието. Само че парите не стигаха за пътуване, защото Мат беше спрял да плаща издръжката.
	Роуз поклати глава при мисълта за бившия си мъж и за това колко малко се интересува от децата си. Постепенно идванията му в Корнуол се бяха разредили, а от три месеца изобщо не се беше вясвал. Освен това горе-долу оттогава не бе превеждал сумата, която бе определена от съда при развода и на която Роуз разчиташе. Колкото пъти отвореше дума за това, Мат все си намираше нови и нови оправдания, а накрая спря да си вдига телефона — положение, което тя нямаше да търпи още дълго. Поне да му вярваше, че няма възможност да плаща. Много по-вероятно беше, че не желае, понеже често се оплакваше, че финансовото бреме било непосилно за него. А Роуз претендираше само за онова, което й се полагаше, и тъй като Мат печелеше добре, не беше проблем да отделя сумата. Така че евентуалната причина по-скоро бе поредната нова приятелка, на която правеше твърде скъпи подаръци, за да я впечатли — докато Роуз едва свързваше двата края.
	Ами да, като не съм някоя кръшна блондинка, каза си с въздишка. Вярно, не изглеждаше зле с червеникавокестенявите си къдрици и изящната фигура, която бе запазила въпреки трите раждания. Тайно обаче се опасяваше, че никога не е отговаряла на идеала на Мат за жени. Той още от самото начало не държеше кой знае колко на верността, постоянно й изневеряваше, а след това я уверяваше, че я обича и ще се бори за брака им. И Роуз му вярваше, поне заради децата, но в един прекрасен ден осъзна, че Мат никога няма да се промени. Подаде документи за развод, напусна Труро, където живееха, и се върна с децата в Пендерак, докато Мат замина за Лондон, за да започне работа като инвестиционен банкер. Навярно се наслаждаваше на живота си в метрополиса, докато тя караше криво-ляво с децата в Корнуол.
	Роуз знаеше, че най-сетне трябва да предприеме нещо, но се колебаеше да заведе дело срещу него, макар да имаше право. Разходите за адвокат и продължителният процес я плашеха, пък и предпочиташе да уредят нещата с извънсъдебно споразумение. Затова и няколко пъти бе на крачка от това да отиде при Мат и да му постави въпроса ребром. Обаче Лондон беше далече, пък и напоследък имаше толкова много работа, че почти не й оставаше свободна минута.
	Като стана дума за Лондон, рече си и се обърна пак към компютъра, вторачи се в имейла, който четеше, преди да дойдат децата.
	Зоуи Бивън. Рядко срещано име. Освен това жената питаше конкретно за вилата, която семейство Бивън навремето наемаше за цяло лято. Надали беше съвпадение!
	Но защо не се беше свързала лично с нея? Двете бяха добри приятелки и Зоуи беше близка с цялото семейство — до онази кошмарна сутрин, когато намериха на плажа мъртвия й брат Крис.
	Роуз усети как я присви под лъжичката при тази мисъл. Случилото се бе огромен шок за всички, най-вече защото обстоятелствата около смъртта му така и не бяха изяснени. След това семейство Бивън не стъпи повече в Пендерак, а всички връзки с тях бяха прекъснати. Роуз писа на Зоуи няколко пъти, но тъй като не получи отговор, в крайна сметка се отказа.
	С времето споменът за инцидента избледня и почти никой в селището не го споменаваше. Но не го бяха забравили.
	Роуз пак се вторачи в имейла. Често се беше питала какво ли е станало с приятелката й. Знаеше едно — друго, например че междувременно бе започнала работа в строителната фирма на баща си. И явно преуспяваше, понеже Мат бе попаднал на статия за нея, поместена в икономическия вестник, за който бе абониран. В нея се съобщаваше, че е получила наградата „мениджър на годината“ за работата си в „Бивън Кънстракшънс“. Роуз още виждаше пред себе си снимката, на която Зоуи й изглеждаше като непозната. Хладната блондинка със сдържана усмивка беше на светлинни години от жизнерадостното момиче, което помнеше. Затова беше сигурна, че Зоуи отдавна е оставила зад гърба си и забравила и нея, и всичко, което се беше случило в Пендерак.
	Е, очевидно не беше така, иначе защо бе това внезапно желание да се върне тук, и то час по-скоро?
	Имаше само един начин да разбере, а Роуз не беше от хората, които отлагаха. Ето защо посегна към телефона и набра номера, вписан в графата за контакти.
	След два сигнала се обади женски глас.
	Роуз се прокашля.
	— Със Зоуи Бивън ли разговарям?
	Жената потвърди и сега Роуз като че ли позна гласа й.
	— Зоуи, аз съм Роуз. Роуз Райли… Искам да кажа, Галахър. — И си пое дълбоко дъх. — Помниш ли ме?

	* * *

	Седнала в таксито, Зоуи стисна смартфона и го прилепи до ухото си.
	— Роуз… — промълви разтреперана.
	Естествено очакваше, че някой от семейство Галахър ще реагира на имейла й. Но не и че с нея ще се свърже точно Роуз. Сама не знаеше защо беше предположила, че старата й приятелка вече не живее в Пендерак. Може би защото върху началната страница на сайта имаше снимка само на Дейзи и Брайън, родителите на Роуз. Или просто се надяваше да й позвъни друг, защото се измъчваше от угрижения и нямаше представа как ще я посрещне Роуз.
	С усилие преглътна буцата в гърлото си.
	— Във връзка със запитването ми ли се обаждаш?
	— Да. Тоест не. — Роуз звучеше все така дружелюбно, но студеният тон на Зоуи сякаш я смути. — Всъщност исках само да се уверя, че наистина си ти. Не сме се чували от цяла вечност, затова първо не повярвах, когато получих съобщението ти.
	Зоуи усети пробождане в гърдите. Не знаеше какво да каже. Пак се сети за писмата, които й беше писала Роуз и на които не бе отговорила. Как да се извиниш на човек за това, че просто си го зачеркнал от живота си?
	— Не го приемай като упрек — добави притеснено Роуз, очевидно изтълкувала погрешно мълчанието на Зоуи. — Напротив. Радвам се, че се обади. Само дето е… толкова изненадващо.
	— Зная. — Зоуи преглътна. — Съжалявам — додаде тихо, надявайки се Роуз да разбере, че има предвид не само безличния имейл.
	— Как си?
	Гласът на приятелката й беше все така приветлив и издаваше неподправен интерес. Само че бе задала погрешния въпрос.
	— Добре. Добре съм — отвърна малко припряно Зоуи и избърза с контравъпрос: — Ами ти? Ти ли управляваш пансиона?
	— Не, все още майка ми е начело. Аз се занимавам само с онлайн резервациите и всичко, свързано с компютър. Мама е на нож с техниката. — Зоуи долови усмивка в гласа на Роуз. — Освен това шия много. Главно чанти и блузи. Сестра ми има малък бутик на пристанището и ги продава там. Туристите ги харесват.
	— Мога да си представя.
	Зоуи също се усмихна неволно, като се сети колко сръчни ръце имаше Роуз още като тийнейджърка. Даже си мечтаеше да стане прочута модна дизайнерка. Явно не беше осъществила този план. Е, за сметка на друг.
	— И сега се казваш Райли? Значи се омъжи за онзи младеж?
	Зоуи се замисли за привлекателния син на началника на пристанището в Пендерак. Беше пет години по-голям от тях и съответно не обръщаше никакво внимание на двете приятелки, но Роуз въздишаше по него от разстояние. Зоуи все я поднасяше, понеже не харесваше Мат и беше убедена, че двамата не си подхождат като двойка.
	— Значи май съм сгрешила в преценката си.
	— Не съвсем, понеже от доста време сме разделени — въздъхна Роуз. — Оказа се, че Мат не е от мъжете, които могат да бъдат верни на една жена. В момента живее в Лондон и кажи-речи, не се мярка тук. Във всеки случай от цяла вечност не се е обаждал на мен и децата.
	— Имаш деца? Колко?
	В гласа на Роуз прозираше гордост, докато разказваше за дъщерята и синовете си. Зоуи пресметна наум: приятелката й също като нея бе в началото на трийсетте си години и ако най-голямото й дете бе на тринайсет, значи бе станала майка доста рано. Което всъщност не я учуди. Роуз винаги бе проявявала майчинско чувство. Веднъж на плажа се натъкнаха на ранено птиче и ветеринарният лекар не им даде надежда, че ще оживее. Роуз обаче положи всеотдайни грижи за мъничето и накрая наистина успя да го спаси. И на всеки пикник гледаше някой да не остане гладен и жаден. Такава си беше Роуз, чисто и просто обичаше да се грижи за другите. Дори когато те не го искаха. Или им идваше в повече…
	Когато Роуз спря да говори, настъпи мълчание и Зоуи осъзна, че сега е неин ред да направи кратък обзор на живота си.
	— Звучи добре — каза неангажиращо и направи онова, което бе усъвършенствала по време на стотици работни срещи: да се върне към същността на проблема, преди събеседникът й да е задал първия си неудобен въпрос. — А как стоят нещата с плажната вила? Мога ли да я наема?
	За миг се изплаши, че маневрата за отвличане на вниманието няма да успее. Старата Роуз не би я оставила толкова лесно да се измъкне. Би продължила да подпитва, докато не узнаеше каквото я интересуваше.
	Ала сегашната Роуз се поколеба за миг, преди да отговори.
	— Не, за жалост, не може. Вече не я даваме под наем. Само стаите в пансиона.
	— О! — Разочарованието подейства на Зоуи като юмрук в стомаха. — Да не сте я продали?
	— Не. Ние самите имаме нужда от нея. След развода се нанесох там с децата.
	— _Ти_ живееш във вилата?
	— Точно така.
	Зоуи замълча объркана. Беше толкова вкопчена в мисълта още веднъж да се върне във вилата в Пендерак, че за секунда-две не видя друга възможност. Не, със сигурност имаше алтернатива.
	— А в пансиона? Имате ли свободна стая?
	— Уви, нямаме — изрече съжалително Роуз. — Сезонът е в разгара си. Всичко е заето. Но ще те запиша за първата свободна дата. Това е… — Направи пауза, явно проверяваше в списъка с резервациите. — Първата седмица през октомври. Да ти запазя ли стая?
	— Не — отвърна съкрушено Зоуи и усети завръщането на оловно тежката умора. — Мога само сега.
	Отново настъпи мълчание, нарушено от Роуз.
	— Жалко. Много ми се искаше да се видим. — В гласа й прозвуча разочарование. — Но пак може да се срещнем. В Лондон. И без това скоро трябва да ида там, за да изясня нещо с Мат, така че може да се видим. Какво ще кажеш?
	Зоуи стисна устни, преди да отговори.
	— Не зная докога ще бъда тук.
	— О, къде отиваш?
	— Ами… налага се да замина за известно време — отвърна уклончиво Зоуи и в последвалото мълчание изпита внезапен копнеж по старата Роуз, която знаеше всичките й тайни.
	— Е, добре тогава. Беше ми много приятно да си поговорим. — Роуз очевидно си даваше сметка, че Зоуи няма да сподели нищо за живота си, и било от учтивост, било от примирение не продължи да настоява. — Всичко хубаво, Зоуи! Надявам се…
	— Почакай!
	Внезапно й хрумна идея. Беше малко смахната и Роуз навярно щеше да й откаже. Но просто трябваше да опита.
	— Имам предложение.


>	3.

	— Ще настаниш Зоуи Бивън във вилата? — Дейзи Галахър разтърси прошарените си къдрици в израз на неверие и възмутено опря ръце на хълбоците си. — Ами децата? Да не си решила ей така да ги изгониш от дома им?
	— Всичко е уредено — защити се Роуз. — Сара ще се премести при приятелката си Рейчъл, а Хенри и Люк ще останат у Айрис.
	И подири с поглед подкрепа от по-малката си сестра, която седеше до нея на голямата кухненска маса в пансиона.
	— Точно така — потвърди Айрис. — Сара е извън себе си от радост, пък и момчетата са съгласни. И преди да попиташ: В момента бутикът е добре зареден. Така че Роуз спокойно може да замине за няколко дни, няма никакъв проблем.
	После се ухили доволно и Роуз пак се изуми от увереността на сестра си, че пътуването до Лондон е именно това, от което има нужда. Докато тя самата хранеше съмнения дали спонтанната размяна на жилищата, предложена й от Зоуи, наистина ще протече безпроблемно.
	Всъщност всичко звучеше съвсем просто: Роуз щеше да отстъпи за известно време вилата на Зоуи, а в замяна щеше да поживее в къщата в Хампстед. Беше гостувала няколко пъти на Зоуи преди години и отлично помнеше просторните помещения с високи тавани и красиви антики. Там беше много по-хубаво — а и по-изгодно — от всеки хотел и възможността да се срещне с Мат и да му постави ребром въпроса за издръжката я накара да се съгласи лесно. Само че сега, след няколко часа размисъл, отново я обзеха колебания, а реакцията на майка й ги засили.
	За разлика от нея Айрис беше все така въодушевена от идеята.
	— Мамо, та това е страхотна възможност за Роуз! Дори не се налага да пътува с влак, понеже Зоуи ще й даде колата си. Смятам, че такова фантастично предложение не е за изпускане!
	Дейзи обърна глава към прозореца и се загледа в градината. Стойката й издаваше, че замисълът на Роуз никак не й се нрави.
	— Не друг, а Зоуи Бивън! И какво има да търси тук?
	Роуз сви рамене.
	— Не ми каза. Стори ми се доста потайна по телефона. Но явно й е много важно да дойде.
	Дейзи изсумтя и пак се обърна към тестото за хляб, което лежеше на голяма дървена дъска върху работния плот. Започна да го меси с припрени движения — ясен знак, че е развълнувана.
	— Идеята не е добра — каза по-скоро на себе си. — Ако Зоуи се появи тук след толкова години, хората пак ще почнат да говорят, а последното, което би желал брат ти, са нови клюки, камо ли среща със Зоуи.
	Дейзи млъкна и в погледа й проблесна тревога.
	— Тя знае ли, че се е върнал?
	Роуз поклати глава.
	— Не попита за него.
	Това й направи впечатление, но си каза, че брат й навярно вече не играе роля в живота на Зоуи. Времето лекува всички рани. Или?
	— Мислиш ли, че той има нещо общо с идването й?
	— Естествено, че не — заяви с присъщата си непоколебима увереност Айрис и погледна недоумяващо майка си и сестра си. — Даже не всички приятели на Джак знаят, че пак е тук, така че слухът едва ли е стигнал до Лондон. Освен това не мисля, че някой още се интересува от младежката им любов. Та това беше преди половин вечност. Зоуи сигурно си има причини за пътуването, но те не ни засягат. Важното е, че Роуз най-сетне има възможност да се измъкне оттук и няма да се откаже от нея само защото има шанс Джак отново да се срещне със старата си изгора!
	Айрис явно очакваше Дейзи и Роуз да се съгласят с нея. Само че и двете си замълчаха, а когато погледите им се срещнаха, Роуз видя, че майка й си мисли същото като нея.
	Тогава Айрис беше още малка. Не помнеше колко тежко им беше, най-вече на Джак.
	Но това не бе единственият аргумент, който отново хвърли Роуз в съмнение относно размяната на жилищата.
	— Според мен мама е права. Идеята наистина не е добра.
	Разбира се, че й се ходеше в Лондон, и то не само за да проведе най-накрая разговора с Мат. Отдавна не се беше случвало да помисли само за себе си. Не че не харесваше живота си. И все пак често й беше трудно да се грижи сама за децата. Почти нямаше време за себе си и перспективата няколко дни да подиша въздуха на големия град, сам-сама, без ангажименти и срокове, й се струваше вълшебна. Но именно затова не можеше. Тъй като не беше сама.
	— Ако замина, ще трябва да взема и децата. Толкова отдавна не са ходили на истинска почивка. Дължа им го.
	Този път изсумтя Айрис.
	— Ама че глупост! — изрече възмутено. — На децата не им липсва нищо. Не ходят на училище, ние ще се грижим за тях. Така че преспокойно ще изкарат някой и друг ден без теб. Нали така, Хенри?
	— Ъъ? — измънка малкият, който преди миг бе влязъл в стаята, и погледна леля си. Беше с поруменели бузи, а калните петна по фланелката, късите спортни гащета и коленете подсказаха на Роуз, че е играл футбол в градината заедно с момчетата на семейство Питърсън, което беше отседнало в пансиона.
	— Нали си говорихме, че майка ти ще замине за няколко дни в Лондон, а ти и Люк ще останете при мен — каза Айрис и го погали нежно по косата. — Нямаш нищо против, нали, младежо?
	— То се знае — отговори разсеяно Хенри и побутна баба си по ръката. — Може ли нещо за пиене? С момчетата ожадняхме.
	— Разбира се, миличък. Вземи си каквото искаш — усмихна се Дейзи, а Хенри извади от хладилника бутилка минерална вода. И без да погледне назад, излезе доволен от кухнята.
	— Виждаш ли? — заяви триумфално Айрис и вдигна ръка, когато Роуз отвори уста да възрази. — Ще се оправим, сестричке. Така че тръгвай за Лондон и се отдай на живот.
	Роуз въздъхна и за пореден път констатира колко е трудно да разубеди малката си сестра, когато си е наумила нещо.
	На двайсет и седем години Айрис всъщност беше изтърсачето в семейството, но се извисяваше с повече от половин глава над Роуз и Дейзи, които бяха дребни и изящни досущ статуетки. Точно като Джак, който също бе доста висок, се беше метнала на баща си Брайън в това отношение. От него всички бяха взели зелените очи и червеникавокестенявата коса. По характер обаче Айрис най-много приличаше на темпераментната им майка и категорично бе най-упоритата от тримата, решеше ли да се наложи.
	В този момент цялата сияеше, абсолютно убедена в правотата на идеята си.
	— Роузи, момиче, та това е уникална възможност! Пък може и най-накрая да се запознаеш с някого. От толкова време си сама, а тук, в селото, май няма мъж, който да те заинтригува.
	А, ето откъде духал вятърът, рече си Роуз и неволно се усмихна. Всъщност трябваше да се сети по-рано, че това е истинската причина за ентусиазма на Айрис. Сестра й бе непоправима романтичка и не можеше да се примири, че Роуз не е била с мъж след развода с Мат. Което не беше по нейна вина. Чисто и просто липсваха подходящи кандидати, понеже малцината ергени в селото бяха твърде стари или твърде млади, или пък неприемливи като партньори.
	Което не отказваше Айрис от постоянните опити да сватоса сестра си. В един момент Роуз се произнесе безапелационно по въпроса и спря да приема поканите за вечеря у Айрис само за да се озове седнала срещу някой многообещаващ неангажиран мъж — обикновено приятел на зет й Гордън, който „най-случайно“ се оказал наблизо. Е, повечето се стряскаха още в началото, след като научеха, че е майка на три деца, но дори измежду кавалерите, които не се смущаваха от това, никой не пламна от желание да бъде с нея. Затова Роуз вече не вярваше, че някъде ще срещне идеалния партньор. А може би просто бе станала твърде недоверчива след разочарованието, преживяно с Мат.
	— Айрис, не си търся мъж — напомни на сестра си.
	— Ти може би не, обаче по широкия свят сто на сто има куп мъже, които на драго сърце биха те намерили — отвърна невъзмутимо Айрис. — Само че не могат, защото си се погребала тук. Пък и почивката ще ти се отрази добре след цялото напрежение с поръчката на онази вещица.
	— Ох, не ми напомняй за нея!
	Роуз простена при мисълта за Фелисити Майърс, кльощавата американка на средна възраст от Бостън, която през последните две седмици направо не й даде да си поеме дъх. След идването си в бутика толкова се възторгна от шевните й умения, че си поръча цял гардероб: два панталона, три блузи, три тениски, два потника, едно сако и няколко чанти — отделно от нещата, които Роуз и бездруго шиеше за магазинчето. Така че тя не мигна нощи наред, за да смогне. Работата беше напрегната и изнервяща, понеже американката се държеше и много арогантно. Току цъфваше с някое ново желание, което държеше да бъде изпълнено на мига, пък и комплиментите й бяха като нож с две остриета. „Наистина не съм очаквала да намеря тук толкова талантлив моден дизайнер. Та се чудя къде намирате вдъхновение?“ — така я попита със сладникава усмивка и Роуз ясно разбра какво има предвид: че е някаква си селяндурка, която не може да се мери с елегантните дами от големия град.
	Но дали пък не беше вярно? От цяла вечност не бе напускала Корнуол и пулсът й се ускори при мисълта за Камдън маркет и многобройните малки бутици, които можеше да открие в Айслингтън, Шордич или Сохо. Ако успееше да почерпи нови идеи, работата й щеше да спечели много от това. И тогава щеше да затвори устата на следващата високомерна клиентка…
	Роуз въздъхна дълбоко.
	— Все пак признавам, че би било хубаво, ако можех да замина — промълви плахо.
	— Ами направи го — неочаквано се намеси майка й.
	Сложи оформения самун в ламаринена тава, пъхна я в голямата старовремска фурна и се подпря с две ръце на работния плот, замислено сбърчила чело. Роуз я погледна с изненада.
	— Но нали преди малко каза, че идеята не е добра?
	— Имах предвид появата на Зоуи. Заради Джак. Не се замислих какво означава пътуването за теб — призна Дейзи и седна, пресегна се, улови ръката на Роуз и я стисна. — Наистина заслужаваш да си починеш и щом тя ти предлага такава възможност, за бога, пусни я за няколко дни във вилата.
	И макар да не изглеждаше очарована от предстоящото гостуване, все пак се усмихна, а Роуз усети как я обля гореща вълна от любов към майка й.
	През последните години не й беше леко. От доста време вече стопанисваше пансиона сама, защото мъжът й беше твърде болен, за да й помага. Брайън Галахър страдаше от тежка форма на ревматизъм и в лоши дни едва се движеше от болки. Ходеше на терапия, която му помагаше, но лечението бе продължително и скъпо. Курсът от процедури, който бе започнал преди няколко дни, също щеше да облекчи само за кратко състоянието му. Напоследък му ставаше все по-трудно да поддържа фермата, която беше другият им източник на доходи, освен пансиона. Селскостопанското предприятие работеше по-добре след връщането на Джак, но в последните години парите все не стигаха. А още повече затегнаха колана, когато Роуз се върна с децата след развода с Мат и се настани в плажната вила, която спряха да дават под наем. Приходите намаляха, но Дейзи дори не се беше поколебала да предостави вилата на дъщеря си. Тя правеше всичко за семейството си, работеше от зори до мрак и никога не се оплакваше — нещо, заради което Роуз дълбоко й се възхищаваше.
	— Всъщност ти имаш много по-спешна нужда от почивка, мамо.
	— Само че предложението не важи за мен — напомни й Дейзи и погледна към стенния календар. — Кога тръгваш?
	— Още утре — отвърна Роуз и се усмихна несмело, зарадвана, че все пак няма да откаже на Зоуи. Въпреки че цялото начинание беше необмислено и абсолютно откачено. Но и вълнуващо — а колко вълнуващи неща й се бяха случили през последните години? Нямаше ли и тя право да се позабавлява?
	— Е, тогава ти предлагам да си стегнеш багажа, сестричке — каза Айрис, ухилена до уши, и се надигна. — Трябва да тръгвам, обаче след вечеря ще дойда да ти помогна. Пък и да обсъдим още веднъж всичко, в случай че отново те налегнат съмнения.
	Роуз помаха усмихната на сестра си, но щом остана насаме с майка си, сериозното изражение се върна на лицето й.
	— Всичко наред ли е, мамо?
	Дейзи кимна.
	— Позабавлявай се, имаш нужда. А колкото до останалото… — каза и повдигна рамене. — Зоуи няма да остане дълго, пък Джак си има достатъчно работа. Може и изобщо да не се срещнат.
	— Няма ли да му кажеш? — изненада се Роуз. — Няма ли да се ядоса, ако разбере, че сме скрили от него?
	Дейзи стана от стола си.
	— Нямам намерение да премълчавам. Но ще му съобщим по-деликатно, зная, че няма да изпадне във възторг от новината.
	Погледна хляба във фурната, пъхна мръсните съдове в миялната машина и се зае с вечерята.
	— Почакай, ще ти помогна.
	Роуз се приближи до нея, взе купата с картофи от ръцете й и я сложи на масата заедно с тенджера с вода. Докато белеше картофите с обиграни движения, се замисли за думите на майка си и предполагаемата реакция на Джак от идването на Зоуи.
	Но дали наистина щеше да му стане толкова неприятно? Бяха минали години. Може би Айрис беше права и брат й отдавна бе преболедувал всичко и се беше успокоил.
	Пред очите й изплува лицето на Джак, стиснатите му побелели устни, свитите в юмруци ръце, потъмнелите от гняв и разочарование очи. Никога нямаше да забрави погледа, с който се взираше след Зоуи, когато тя си тръгна.
	А ако не бе превъзмогнал станалото?
	Роуз преглътна със свито сърце. Всичко ще бъде наред, каза си и се помъчи да се съсредоточи върху радостното очакване на собственото си пътуване, докато пускаше картоф след картоф в тенджерата.


>	4.

	— Заминавам за Пендерак, мамо.
	Зоуи беше приседнала накрай леглото и наблюдаваше майка си. Бренда лежеше спокойно със затворени очи. Но Зоуи го предпочиташе, защото така можеше по-лесно да изприказва каквото й беше на душата.
	— Говорих с Роуз Галахър, помниш ли я? Ще си разменим жилищата: тя ще ми отстъпи плажната вила, в която летувахме навремето, а в замяна ще поживее една седмица в нашата къща. Хрумна ми съвсем спонтанно. Днес трябваше да уредя куп неща, но всичко вече е готово. Така че утре заминавам.
	Изчака момент, ала майка й не реагира, а продължи да диша равномерно.
	— Зная, че винаги ти се е искало да се върнеш там, обаче татко не е позволявал. Не можеше да понесе дори мисълта за такова пътуване. Дълго си мислех, че и аз няма да мога. Но сега просто трябва да замина. — С тези думи улови ръката на Бренда и я стисна. — Толкова ми се иска да можеше да дойдеш с мен, мамо. Нямаше да бъда сама и щяхме…
	Изведнъж клепачите на Бренда потрепнаха и Зоуи несъзнателно затаи дъх, когато майка й насочи очи към нея.
	— Мамо?
	В продължение на миг-два лицето на Бренда остана неподвижно, с празен поглед. След това се намръщи.
	— Коя сте вие? — попита рязко и отдръпна ръката си от Зоуи, отмести се по-далеч от нея.
	Зоуи издиша. Понечи да каже: аз съм дъщеря ти, ала съзнаваше, че Бренда няма да й повярва. В добри дни понякога й се усмихваше и за броени секунди Зоуи бе сигурна, че някъде дълбоко в душата си майка й все още знаеше колко близки са били. Уви, напоследък почти нямаше такива дни.
	— Какво искате от мен?
	В очите на Бренда проблеснаха враждебност и недоверие.
	— Исках да видя как сте — рече Зоуи колкото се може по-спокойно. Знаеше, че е важно да не тревожи майка си. — Да ви донеса ли нещо?
	Въпросът накара Бренда да се замисли и да се огледа объркано наоколо.
	— Може би чай? — продължи Зоуи. Понякога споменаването на неща, които бе обичала, помагаше. Само че този път Бренда дори не я изслуша, а отметна одеялото и понечи да се изправи. Зоуи я задържа.
	— Не, не ставайте от леглото.
	— Пуснете ме. Трябва да се прибера у дома — протестира майка й и съпротивлявайки се, удари Зоуи. — Махайте се!
	Зоуи я пусна и Бренда с усилие се смъкна от леглото, изблъска дъщеря си встрани. Боса и по нощница се спусна към вратата, отвори я и излезе в коридора. По-далеч не стигна, защото Зоуи натисна бутона на нощното шкафче и санитарката се притече на помощ, хващайки Бренда под ръка.
	— Госпожо Бивън, какво правите в коридора? Не е ли по-добре да си легнете? Тук навън е много студено.
	Върху лицето на Бренда бяха изписани объркване и отчаяние от това, че не може да се ориентира.
	— Трябва да се прибера у дома — повтори, този път по-тихо, и пак се озърна, сякаш за да потърси мястото, за което вече нямаше представа къде е.
	— Хайде, госпожо Бивън, елате с мен, ще ви придружа до стаята.
	Санитарката лекичко побутна напред майката на Зоуи и я отведе до леглото. Бренда легна безропотно и впери очи в тавана, изглежда, пак потъна в своя свят, от който нямаше изход.
	— Вече се свечерява. Виждате ли? Слънцето скоро ще залезе. Най-добре сега да поспите.
	Санитарката посочи към прозореца, за да подкрепи думите си, но Бренда остана безучастна, затова жената в престилка само я погали по ръката. После се усмихна окуражително на Зоуи и излезе, притваряйки вратата след себе си.
	Зоуи познаваше санитарката. Казваше се Шона и работеше от близо половин година в отделението. Беше дошла малко след като Бренда постъпи в дома за възрастни и Зоуи имаше усещането, че се оправя с майка й по-добре от всички останали. Тя като че ли реагираше на приветливия, но категоричен тон на Шона и изпълняваше нарежданията й. Виж, към дъщеря си се отнасяше като към чужд човек и макар да знаеше, че това е едно от проявленията на болестта, Зоуи всеки път се чувстваше дълбоко наранена.
	Майка й вече не я познаваше. Не познаваше никого и се затрудняваше дори от елементарни действия. Отначало бавно, а след това все по-бързо болестта на алцхаймер й бе отнела всичко. А едва беше прехвърлила шейсетте. Коварното заболяване рядко засягаше хора на нейната възраст, затова лекарите първоначално не стигнаха до заключението, че слабата памет, от която страдаше Бренда, може да е първият му симптом. Диагнозата беше шокираща и въпреки че се информира подробно за последиците, Зоуи все още не можеше да приеме голямата промяна у майка си.
	Бренда Бивън беше кротка жена, която никога не повишаваше глас. И истинска дама, винаги елегантна, винаги поддържана. Сега стигащата до раменете коса, която побеля отведнъж след онова лято в Корнуол, най-често бе разрошена и Зоуи не можеше дори да я среши, понеже Бренда не позволяваше. Колкото пъти се опиташе, майка й реагираше агресивно и й посягаше, сопваше се или я отблъскваше. Веднъж дори се развика за помощ и престана едва когато санитарите й дадоха успокоително. В онзи момент Зоуи осъзна, че окончателно е загубила майка си.
	Бренда пак беше заспала, дишаше спокойно и дълбоко, ето защо Зоуи се осмели пак да се приближи до леглото на майка си. Погали я нежно по ръката, загледа се в тънките пръсти с овални нокти, които познаваше толкова добре, че би ги различила сред стотици други. Защо човек познава толкова добре майчините ръце? Може би защото са го държали, милвали и хранили още преди да започне да ги възприема съзнателно. Преди да оцени колко много означава за него допирът им и колко болезнено е да се лиши принудително от него…
	— Всичко хубаво, мамо — прошепна Зоуи, обърна се рязко и излезе от стаята, тръгна по коридора с тъмен паркет към изхода на отделението. Шона си приказваше с колежка пред отворената врата на сестринската стая. Усмихна се приветливо на минаващата Зоуи.
	— Приятна почивка, госпожице Бивън! — извика след нея, понеже Зоуи й беше казала, че известно време няма да идва. Макар това да нямаше значение за Бренда, не й се искаше персоналът да си помисли, че не се интересува от майка си.
	На вратата още веднъж помаха бегло на двете санитарки. Извади смартфона, включи го и повика такси, а после слезе по стълбите и прекоси малкото фоайе.
	На улицата пак плъзна поглед по фасадата, нагоре, към прозореца на майка си. Преустроената викторианска сграда беше в изискания квартал Белгравия и минаваше за една от най-реномираните институции от този вид в Голям Лондон. Тук Бренда и други болни от алцхаймер се радваха на най-добрите грижи, които се предлагаха на състоятелни пациенти, и Зоуи трябваше да се радва, че могат да си го позволят. Само че всеки път, когато напускаше дома, се чувстваше като предателка, особено пък сега, след като не знаеше кога ще се върне.
	В офиса също обяви само, че иска да си вземе почивка. Следобедът все пак отиде там и обясни на Филип, че за известно време трябва да се измъкне от всекидневието. Оправда решението си със стреса през изминалите седмици и с последиците от падането си и той веднага прояви готовност да й помогне, да разпредели най-спешните проекти на други служители. Което не представляваше проблем, защото голяма част от тях се зарадваха да поемат по-голяма отговорност.
	Само дето на Зоуи й беше трудно да се откъсне от работата. Не можеше да си представи, че утре ще отиде не в офиса, а в Корнуол. А още по-малко пък че всичко може и да приключи след десетина дни. Е, поне беше уредила най-важните неща, всички бяха запознати със задълженията си и работата щеше да продължи и без нея.
	Единственият, който още не знаеше за спонтанното й пътуване, бе баща й. Зоуи го отлага целия ден, но сигурно вече се беше върнал от Уинчестър, затова сега щеше да отиде при него и…
	В същия миг до нея спря кола, ала тя я забеляза чак когато прозорецът се плъзна надолу. Не беше обаче очакваното такси, а сребрист ягуар. Позна колата, секунда по-късно — и мъжа зад волана.
	— Татко! — възкликна изумено и донякъде зарадвано, защото в първия момент си помисли, че е дошъл на свиждане при Бренда.
	Но Джордж Бивън не слезе, а само я погледна през отворения прозорец.
	— Качвай се! — нареди й той, а щом видя сключените му вежди, Зоуи тутакси разбра, че е научил за плановете й. И че е всичко друго, но не и във възторг от тях.


>	5.

	Джак Галахър пъхна два пръста в устата си и изсвири пронизително. След няколко секунди черно-бяло бордър коли профуча през ливадата и се закова пред него, размаха опашка и зачака нова команда. Само че такава не последва. Овцете бяха прибрани, всичко беше наред, Джак току-що се беше уверил в това — както всяка вечер.
	— Е, за днес приключихме, Бъди. — Наведе се и погали кучето по главата. — Хайде да си вървим.
	Бъди последва Джак и го изчака да затвори портичката на кошарата. Сетне се завтече по пътя, водещ към старата фермерска къща, която се издигаше пред тях, окъпана в последните слънчеви лъчи.
	Беше иззидана от типичните за областта шистови камъни и толкова стара, че покривните плочи на плевника, който беше до главната постройка, бяха вече деформирани. В двора имаше и няколко бараки, а зад него се простираше голям участък земя, но самата къща бе на пешеходно разстояние от „Диви цветя“. Навремето пансионът също беше служил за плевник, обаче родителите му го бяха преустроили още преди десетилетия — когато стана ясно, че селското стопанство не може да осигури прехраната на семейството. Освен плажната вила, която бе в дъното на пасищата, близо до скалите, и едва се виждаше оттук, надлъж и нашир нямаше други постройки, така че гледката представляваше идиличен провинциален пейзаж. При това селото започваше недалеч от къщите на семейство Галахър, просто се падаше в низината на следващия залив и не се виждаше от фермата. Затова пък се откриваше изглед към морето, до което се стигаше пеша, ако човек пресечеше пасищата и поемеше по лъкатушната пътека към скалите, любимото място на туристите. Сърфистите се наслаждаваха на прибоя, а през лятото плажовете бяха винаги пълни, също като улиците в селото, ресторантите и магазините по тесните, отчасти стръмни пресечки, водещи към пристанището. Сега Пендерак се прехранваше от приходите от туризма и това бе променило облика на старото рибарско селище. Но не дотолкова, че Джак да не го познае след завръщането си. Много неща си бяха както навремето и това го изпълваше с едва ли не отчаяна благодарност.
	Когато замина за Канада, не вярваше, че всичко тук ще му липсва толкова. Напротив. Беше абсолютно сигурен, че никаква сила няма да го върне на мястото, което тогава му се струваше толкова тясно, та искаше час по-скоро да избяга от него. Сега обаче му беше приятно да бъде отново тук, нуждаеше се от покоя на Пендерак.
	Това беше важно и за Уилям, въпреки че синът му все още го мразеше, задето напуснаха Ванкувър.
	Джак повика кучето, което беше изтичало на ливадата, и Бъди веднага се върна, последва го до къщата. Дъските издадоха добре познатото скърцане, когато Джак мина по коридора и влезе в малката дневна с мебели от тъмно дърво, които бяха тук, откакто се помнеше. Прадядо му, майстор дърводелец, беше изработил собственоръчно всяка част от покъщнината и това придаваше на обстановката самобитност, която Джак се бе научил да цени с времето. Семейството му стопанисваше фермата от поколения и преди вида на старите мебели го потискаше. Всичко изглеждаше установено и неизменно, макар, разбира се, да не беше така, но трябваше да прехвърли трийсетте, за да осъзнае, че точно в това се крие очарованието на къщата.
	Бъди побутна ръката му с нос и Джак се усмихна, когато видя очакването в кучешките очи.
	— Май си гладен, а?
	Кучето не можеше да кимне, но скочи и се втурна към кухнята, което бе равносилно на потвърждение. Джак го последва и напълни купичката, сложи я пред Бъди, който се нахвърли лакомо на храната си.
	Колито беше отскоро при тях. Джак го купи малко след като пое фермата, най-вече заради овцете, но и заради Уилям. Момчето отдавна искаше да си има куче, обаче Карън беше против и сега Джак се надяваше, че Бъди ще подобри настроението на Уилям. Само че той не проявяваше никакъв интерес. През повечето време се мотаеше някъде из района, без да казва къде отива, а на настоятелните въпроси реагираше дръзко или уклончиво.
	Джак въздъхна дълбоко, докато пълнеше електрическата кана, за да си запари чай. Знаеше, че по това време в пансиона се вечеря и майка му би се зарадвала, ако се отбият с Уилям. Но момчето още не можеше да свикне с мисълта, че има голямо семейство, и Джак не искаше да го притиска повече. Затова най-често се хранеха сами.
	Той извади от шкафа тиган и се зае да приготвя омлет с шунка, понеже знаеше, че Уилям го обича. Не знаеше обаче дали синът му ще се прибере, за да го изяде. Сутринта му каза, че ще го чака за вечеря в седем — тоест след няколко минути — но това не означаваше, че момчето ще се появи навреме.
	Почукване по прозореца го изтръгна от мислите му, а когато надникна навън, видя Меган Търнър с кошница в ръка. Жената му махна с усмивка на лице.
	— Може ли да вляза?
	Гласът й прозвуча приглушено заради стъклото, а Джак въздъхна нечуто, защото не му беше до гости, още по-малко пък до Меган. Въпреки това посочи вратата с шпатулата за тигана.
	— Отворено е!
	Секунди по-късно Меган влезе в кухнята.
	— Днес изпекох сладкиш и реших да ви донеса малко — поясни тя, извади от кошницата чиния, покрита с алуминиево фолио, и я сложи на масата. — Ябълков, нали Уилям го обича.
	Засия цялата насреща му и Джак за пореден път констатира, че е много хубава. Не дотам, че да ти замае главата, но му харесваше. Имаше спортна фигура и почти винаги носеше тъмната си коса на конска опашка. И имаше красива усмивка. Беше го забелязал още когато ходеха заедно на училище. Не бяха близки приятели, само добри познати, обаче след връщането му преди половин година Меган — за разлика от други хора в селото — го посрещна с открито сърце и общуваше с него, без да задава много въпроси. Джак знаеше, че мнозина гадаеха защо се е върнал, но не обичаше да говори за миналото си. Меган беше от хората, които уважаваха желанието му. Ценеше това й качество, както и грижите, които полагаше за Уилям.
	Естествено, правеше това не само защото бе добра по душа. Джак беше абсолютно наясно, че Меган проявява интерес към него. Ала година и нещо след нещастието с Карън и внезапната й смърт двамата с Уилям все още не бяха превъзмогнали трагедията. Джак не знаеше дали би започнал някакви отношения точно с Меган, когато се почувстваше готов за нова връзка. Но сега не му се мислеше за това. В момента й беше благодарен за приятелското отношение и че не изискваше нищо от него.
	— Благодаря, много мило от твоя страна. — Взе чинията и я остави на кухненския плот до хладилника. — Само че не съм сигурен дали Уилям ще хапне от сладкиша. Нали го знаеш, напоследък реагира на всичко с „не“.
	Меган седна на кухненската маса.
	— Трябва да му дадеш време да свикне с новия си живот. Ще се получи, ще видиш.
	— От твоите уста в божиите уши — каза Джак, който не беше чак такъв оптимист. — Наистина в момента ни се води, ни се кара.
	— Да се опитам ли да поговоря с него?
	— Не, недей, все някак ще се оправя — отговори той и едва сподави желанието да изкриви уста в гримаса.
	Колкото и симпатична да му беше, Меган определено надценяваше влиянието си върху Уилям. Момчето се държеше малко или повече учтиво, но само защото Джак му беше заявил ясно и категорично, че очаква това от него. Когато я нямаше, изобщо не криеше неприязненото си отношение към нея. Въпреки крехката възраст не му бяха убягнали намеренията й към Джак. И макар да знаеше, че бракът на родителите му е бил всичко друго, но не и щастлив, мисълта за нова връзка между баща му и друга жена явно не му се нравеше.
	Джак извади първия омлет от тигана и го сложи в чиния.
	— Ще хапнеш ли омлет? — попита Меган.
	— С удоволствие — отвърна тя и пак го погледна цялата сияеща. Очевидно бе очаквала поканата.
	Той й подаде чинията и прибори, после чукна нови яйца и ги разбърка с мляко.
	— Слушай, канех се да те попитам нещо… — Меган се поколеба, сетне изстреля на един дъх: — В събота е летният празник. Много ми се иска да отида, но не сама. Би ли се съгласил да ме придружиш?
	Погледна с надежда Джак, който за миг се почуди какво да отговори. Летният празник, голяма и обичана танцова вечер, по традиция посещаваха предимно двойки и ако отидеше с Меган, това би било, кажи-речи, следваща стъпка в отношенията им. Меган явно искаше да я направи и той внезапно се запита дали не е подценил решимостта й да започне връзка с него.
	Но нима не й дължеше поне този дребен жест след всичко, което правеше за него и Уилям? Беше толкова любезна, можеше поне да се покаже признателен. Пък и беше само вечер с танци, нищо повече. Така че каза с усмивка:
	— Щом искаш.
	— О, страхотно!
	Очите на Меган светнаха от радост, а Джак отвори уста да добави нещо, в същия момент обаче в кухнята влезе Уилям.
	Щом видя Меган, и бездруго намръщеното му лице помрачня още повече.
	— Здрасти, Уил — каза тя с приветлива усмивка, но момчето реагира на поздрава само с поглед накриво към баща си, преди да отиде до хладилника и да си налее портокалов сок.
	Джак наблюдаваше Уилям с крайчеца на окото си, докато пържеше втория омлет. Беше хубаво момче, високо за възрастта си и все още малко недодялано, но вече се радваше на успех сред момичетата, макар засега да не отвръщаше на интереса им. Тъмната, почти черна коса бе наследил от Карън, а и като цяло приличаше на нея. Само зелените очи бяха от Джак — както по всяка вероятност и инатът.
	— Е, как мина денят ти?
	Грешен въпрос, рече си Джак веднага, щом като го зададе, за негова изненада обаче последва отговор.
	— Бях при Сара във вилата.
	Уилям си взе нож и вилица и седна възможно най-далеч от Меган.
	— Целия ден? — учуди се Джак.
	Сутринта се обади на сестра си по телефона, защото племенникът му Люк трябваше да му помогне за оградата, а когато стана дума за Уилям, Роуз каза, че не го е виждала.
	— Не, преди малко — отвърна Уилям без по-нататъшни обяснения какво е правил през останалото време.
	Джак не настоя. Предполагаше, че Уилям е бродил по плажа, пък и се радваше, че успя да изтръгне от момчето поне тези думи.
	Но се оказа, че има продължение.
	— Леля Роуз утре заминава за Лондон — съобщи Уилям, поемайки чинията с омлета.
	Джак го изгледа с изненада.
	— За Лондон ли? Нищо не ми спомена.
	— Научи го едва днес — поясни Уилям. — Сара ще се премести у семейство Донован, а момчетата у Айрис. Пък във вилата щяла да отседне някаква жена.
	— Каква жена? — полюбопитства Меган.
	Уилям сви рамене.
	— Нямам идея. Май леля Роуз я познава от по-рано. Настояла да дойде веднага и да наеме вилата, така че сега леля заминава за Лондон и през това време ще живее в къщата на жената.
	Казаното даваше доста оскъдна информация, но Джак бе свикнал с откъслечните разкази на Уилям и веднага сглоби приблизителната картина на станалото. Види се, Роуз беше уговорила спонтанно размяната. С приятелка от по-рано…
	Стомахът му се сви.
	— Каза ли името на приятелката?
	Уилям поклати глава.
	— Май не — рече, което вероятно означаваше, че вече е забравил името, дори Сара или Роуз да го бяха споменали. Едно тринайсетгодишно момче не помнеше такива маловажни неща.
	И бездруго нямаше значение. Няма как да е Зоуи, помисли си Джак и се ядоса, задето образът й веднага бе изплувал в съзнанието му. Тя така и не му се беше обадила и ако питаха него, по-добре да си останеше така. Даже не знаеше защо се беше сетил за нея. Може би защото семейството й винаги летуваше във вилата. И защото беше от Лондон. Само че Лондон беше голям град, пък и той нямаше представа дали Зоуи още живееше там и с какво се занимаваше. Беше му все едно.
	Меган не млъкна през цялата вечеря. Работеше в заведение за риба и пържени картофки на пристанището и им разказа някои забавни случки с клиенти. И по-добре, защото иначе едва ли би се получил разговор. Уилям не продума повече и отиде в стаята си веднага след като си изяде омлета, а и Джак слушаше само с половин ухо и се зарадва, когато Меган най-сетне си тръгна.
	— Е, тогава до събота — сбогува се тя на вратата. — Ще дойдеш ли да ме вземеш?
	Джак кимна.
	— Към седем и половина.
	Щом се върна в кухнята, се опита да се настрои, че го очаква приятна вечер. Меган беше симпатична. И със сигурност нямаше да го разочарова като Карън. Или Зоуи…
	За миг-два се запита дали да не намине към Роуз и да чуе цялата история за тази размяна. Ала след това реши да не ходи. Щом като утре й предстоеше пътуване, сто на сто имаше куп работа за вършене.
	Рано или късно ще науча коя е тази гостенка, рече си Джак и сложи резето.


>	6.

	— Откъде разбра, че съм тук?
	Зоуи се плъзна на предната седалка и затвори вратата на автомобила. Баща й беше със закопчан колан, но нямаше намерение да тръгва.
	— Телефонът ти беше изключен. А това става само когато си при Бренда — отвърна той.
	Зоуи се сети, че действително го беше изключила, преди да отиде в отделението. Веднъж се случи неприятен инцидент, когато телефонът й неочаквано иззвъня. Майка й реши, че търсят нея и грабна апарата от ръката на Зоуи. Тъй като не познаваше човека отсреща, се обърка още повече и всичко приключи с това, че Бренда запрати телефона в стената. Оттогава Зоуи винаги изключваше смартфона, преди да влезе в стаята на майка си. А че баща й ще го изтълкува като индикатор къде е в момента — това не й беше хрумвало. Но той беше прав. Това беше единственото време, когато бе неоткриваема.
	— Мислех, че още си в Уинчестър — каза тя и помръдна под тежкия поглед на баща си.
	— Свърших по-бързо от предвиденото. — Сетне се поколеба, сякаш претегляше следващите си думи, но както винаги, избра директната атака. — Да не си си загубила ума?
	Зоуи се помъчи да запази спокойствие. Знаеше, че баща й не обича да го поставят пред свършен факт. Или да вършат нещо, което не е по вкуса му. Именно затова избра да постъпи така. Защото нямаше смисъл да спори с него.
	Джордж Бивън беше станал суров човек след смъртта на сина си и болестта на жена си. В бизнеса жънеше големи успехи, но в личния си живот общуваше трудно. Впрочем той почти нямаше личен живот. Беше работохолик и всичко се въртеше около фирмата, и Зоуи се научи да се съобразява с това. Нещо повече, възприе неговия маниер, отдаде се на работа също като него, понеже бе добра възможност да забрави, че в семейството й от години зееше пропаст. Която може би скоро ще стане още по-голяма за татко, помисли си Зоуи, гледайки съсухреното му лице.
	— Кой ти каза?
	Сигурно не беше Филип или Морийн. Зоуи бе помолила и двамата да си мълчат, защото искаше да съобщи лично на баща си и годеникът и асистентката й положително бяха удържали на думата си. Така че оставаше само една възможност.
	— Филис ли?
	Секретарката на баща й като че ли имаше шесто чувство за ставащото във фирмата. Виждаше и чуваше всичко, така че нищо чудно да беше подслушала някой разговор между колегите и веднага да го беше предала на шефа си. Лоялността й към него беше направо легендарна, което се дължеше и на факта, че двамата имаха връзка от няколко години. Въпреки че баща й отричаше, Зоуи знаеше за нея и дори проявяваше разбиране. Донякъде. В края на краищата бракът на родителите й съществуваше само на хартия още преди заболяването на Бренда.
	— Има ли значение! — избухна Джордж Бивън. — Във всеки случай не от теб.
	— Нямаше да тръгна, без да ти кажа — рече тя. — Действително се бях запътила към теб, за…
	— За какво? Да ми го съобщиш? — сряза я той. — Това не е достатъчно, Зоуи. Не може просто ей така да решиш да захвърлиш всичко и да заминеш. Та ти си заместник търговски директор, за бога! Трябваше да го обсъдим.
	— Съжалявам — каза тя, понеже знаеше, че е прав. Но само извинение очевидно не му стигаше.
	— Не става, Зоуи. Не може да заминеш, не и сега. Знаеш колко е важен проектът „Ломбарди“. Толкова време работихме по него и нещата са на кантар. Последния път Джим Сметърс изрично подчерта, че е одобрил повишението на бюджета само защото ти си успяла да го убедиш. Има много високо мнение за теб. Ако излезеш от играта, може да зареже сделката.
	Зоуи беше наясно с това. И знаеше, че има проблем. Ала нищо не можеше да промени.
	— Наистина съжалявам, тате, повярвай ми — повтори. — Но въпреки всичко се налага да замина.
	Изненадан от упорития й отказ да го послуша, Джордж Бивън се вгледа по-внимателно в дъщеря си. Ядът му като че ли се беше изпарил, вместо това сега на лицето му бяха изписани объркване и тревога.
	— Но какво става с теб? Не те познавам в тази светлина. Да не би да не си добре?
	Точно от това се страхуваше Зоуи. Не можеше да му каже за състоянието си. Достатъчно тежко щеше да понесе истината, когато всичко приключеше, да не говорим пък, ако я загубеше. Но все пак му дължеше някакво обяснение.
	— Тате, изтощена съм до смърт. Напоследък се преуморих от работа, а и историята с мама… Не мога повече…
	Последните думи изговори натъртено и с ужас усети, че наистина е така. Очите й плувнаха в сълзи и тя бързо запримига, за да ги изгони. Но баща й забеляза и уплашено сложи ръка на рамото й.
	— Не съм си давал сметка. Ти… никога не си ми казвала.
	Не, помисли си Зоуи. Тя никога нищо не казваше. Във всеки случай не и такива неща. Ако изобщо си отвореше устата, обсъждаше с баща си строителни проекти и калкулации, а не лични въпроси, свързани с него или нея, или с взаимоотношенията им. Така си вървеше открай време. Поне досега.
	Той се прокашля.
	— И къде заминаваш?
	— Не зная още. Ще реша спонтанно.
	Зоуи се почувства ужасно, задето го излъга. Но ако разбереше, че се кани да замине за Пендерак, щеше да побеснее, това беше повече от ясно. Всичко, свързано с това място, действаше на Джордж, както червената кърпа на бик, и той нямаше да разбере непреодолимото й желание да се върне още веднъж там. Да не говорим за факта, че щеше пак да отседне у семейство Галахър.
	— Аха — рече баща й и Зоуи за момент се уплаши, че няма да се задоволи с отговора й. Той обаче не задълба по темата, понеже усети, че тя няма да му каже нищо друго и че няма да изостави плана си.
	— Да те закарам ли у вас? — попита я.
	Зоуи погледна през прозореца към отсрещната сграда.
	— Не искаш ли да се качиш за малко при мама? Така и така си дошъл дотук.
	Заслужава си да пробвам, каза си тя. Баща й обаче поклати глава. Както винаги.
	— За какво? Тя няма да ме познае.
	В гласа му се долови горчива нотка.
	— Но това не е причина да я зачеркваш нацяло от живота си. Та тя ти е съпруга — напомни му Зоуи, макар да съзнаваше, че е безпредметно.
	Той така и не можа да свикне със заболяването на Бренда. Ако зависеше от него, би я пратил много по-рано в хоспис. Зоуи обаче му попречи.
	Баща й не отговори и избягна погледа й, замълча. А после направи онова, което и самата Зоуи беше усъвършенствала, когато дадена тема не й допадаше — просто заговори за друго.
	— А Филип как реагира на плановете ти за почивка? Предполагам, че знае за тях.
	Зоуи кимна.
	— Помогна ми да уредя всичко.
	— Хм.
	Фактът, че бъдещият му зет не го е информирал веднага, очевидно не му хареса и Зоуи оцени високо мълчанието на Филип.
	По принцип годеникът й не обичаше да крие нищо от шефа си, винаги се стараеше да постига консенсус, затова и често играеше ролята на посредник между Зоуи и баща й, когато гледните им точки силно се различаваха. Това бе и една от причините, заради които двамата толкова го уважаваха.
	Ако питаха баща й, сватбата отдавна трябваше да се е състояла. Само че Зоуи непрекъснато я отлагаше. А сега пък и дума не можеше да става за брак, тъй като не искаше да подлага Филип на изпитанието да се обвърже с жена, която може би скоро щеше да е инвалид. Нали беше видяла реакцията на баща си.
	— А какво става с продажбата на къщата? — поинтересува се Джордж. — Щом заминаваш за по-дълго, не е зле да решиш въпроса преди това.
	Зоуи преглътна.
	— Ще се погрижа, като се върна.
	Баща й повдигна вежди.
	— Офертата със сигурност ще е в сила само за известно време. Трябва да я приемеш, преди оня тип да е размислил.
	Зоуи се облегна назад и издиша шумно. Защо точно днес всички изискваха от нея да взема неприятни решения?
	— Трудно ми е, тате. Привързана съм към къщата. Там отраснахме с Крис. А мама…
	Спря насред изречението, сещайки се за отчаяното лице на майка си, когато беше още с ума си.
	_Не бива да продаваш къщата, Зоуи. Обещай ми. Той е още тук, усещам го. Не позволявай да попадне в чужди ръце._
	Затова и Зоуи се колеба толкова време дали да прати майка си в дом. За Бренда беше важно да бъде в дома си. Нуждаеше се от спомените, които я обграждаха там. За разлика от мъжа си, който нямаше сили да ги понесе.
	Джордж Бивън още преди години се беше изнесъл и преместил в апартамент близо до фирмата, под предлог, че така е по-практично. Ако зависеше от него, отдавна вече да бяха продали имота. Но къщата беше на Бренда, а не негова. Беше я наследила от родителите си и я приписа на Зоуи, за да избегне посегателство от негова страна — факт, който все още го ядосваше.
	— Майка ти има алцхаймер, забравила е, че къщата въобще съществува — напомни на дъщеря си. — А ти самата каза, че е прекалено голяма за теб.
	Да, казах го, призна Зоуи наум. И беше вярно. Някои вечери мразеше да се прибира в огромната притихнала сграда със стаи, в които не беше стъпвала от години. И все пак…
	Тя въздъхна дълбоко.
	— Имам чувството, че ще предам мама.
	— Глупости, Зоуи. В живота трябва да гледаш напред. А майка ти не съумя да го направи. Продължи да живее в миналото още преди да се разболее. Помъчи се да се вкопчи в нещо, което вече го няма.
	В гласа на Джордж прозвуча презрение и това внезапно вбеси Зоуи.
	— Тоест това вече няма значение за теб? Спомените за Крис? Искаш да продадеш и забравиш всичко, така ли?
	Баща й се наведе към нея. Очите му блестяха и за пръв път от доста време насам Зоуи видя в тях неподправена болка.
	— Абсолютно нищо не съм забравил, Зоуи. Само че не ми трябва къщата, за да помня Крис. И без нея всеки ден си давам сметка какво съм загубил.
	Бавно, сякаш последното изречение бе изпило силите му, баща й се отпусна на седалката и се вторачи в улицата отвъд предното стъкло.
	Зоуи усети как умората, която я съпътстваше през целия ден, се върна и й отне цялата енергия. Даваше си сметка какво се криеше зад думите на баща й. Крис му липсваше. Все още. И колкото и да се стараеше, тя никога нямаше да заеме мястото на брат си.
	Крис трябваше да поеме „Бивън Кънстракшънс“, а не тя. Беше приет да следва строително инженерство и щеше да тръгне по стъпките на баща си. Смъртта му попречи, а Зоуи оттогава се стараеше да компенсира загубата. Никой обаче не можеше да запълни празнотата, оставена от брат й.
	За момент се потопи в спомени, сети се за лъчезарната усмивка на Крис, за неговия чар. И колко хубаво свиреше на пиано. Музиката беше неговата страст, затова Зоуи отдавна планираше да основе фондация на името му, която да подкрепя млади музиканти. Това бе единствената причина да обмисли сериозно офертата за къщата, понеже с парите от продажбата можеше да осъществи намеренията си.
	Но сега беше под въпрос дали щеше да успее. И изобщо всичко беше под въпрос, а тя усещаше, че няма сили.
	— Ще поговоря пак с адвоката — каза, защото не й се обсъждаше повече тази тема, и с облекчение видя, че до ягуара на баща й спря черен автомобил със светеща в оранжево табелка на тавана. — Ето го и таксито ми. То ще ме откара, за да не заобикаляш специално заради мен.
	Целуна баща си по бузата и слезе, преди да е възразил. После обаче се наведе към колата.
	— Доскоро — каза и усети как сърцето й се сви, докато го гледаше.
	— Обади се — настоя той. — Искам да зная къде си.
	Зоуи кимна, макар да знаеше, че не може да му каже истината, и се усмихна плахо. Сетне хлопна вратата и се приближи до таксито с чакащия шофьор.
	— Към Хампстед — каза, след като седна отзад, и изпрати с поглед ягуара, който мина покрай тях. Автомобилът изчезна твърде бързо, още преди да е зърнала баща си зад волана.
	Миг по-късно таксито също потегли и Зоуи се облегна назад с дълбока въздишка.
	Завладя я чувството, че всичко й се изплъзва, очите й пареха. Толкова й се плачеше, но не искаше да показва слабост пред шофьора. Затова стисна зъби и се съсредоточи върху онова, което й предстоеше.
	Утре щеше да замине за Корнуол и най-сетне да започне да задава въпросите, от чиито отговори се боеше навремето. Беше се опитала да избяга от болката, която заплашваше да я разкъса. Ала неизвестността я беше измъчвала през всичките тези години. Беше се загнездила в главата й също като тая скапана аневризма, която сега я принуждаваше да действа. Трябва да разбера какво се е случило, рече си и усети завръщането на страха — не само от това, което щеше да узнае, но и че времето може би нямаше да й стигне да го разкрие.


>	7.

	Роуз затвори куфара си и го свали от леглото. Тежеше й, но въпреки това успя да го замъкне до антрето долу. Остави го пред входната врата и въздъхна с облекчение. После хвърли поглед на ръчния си часовник.
	Почти единайсет часът. Зоуи щеше да пристигне към обед и макар че все още недоумяваше какво бе подтикнало бившата й приятелка да дойде, Роуз беше подготвила всичко за престоя й — нещо, което до вчера смяташе за, кажи-речи, невъзможно.
	Сама не би се справила за толкова кратко време, но майка й и сестра й се включиха енергично и й помогнаха да изчисти и разтреби къщата, да събере вещите на децата, които се преместиха снощи и изглежда, се радваха на приключението да поживеят другаде. Единствено Хенри беше малко притеснен, но не заради раздялата с Роуз, а защото се страхуваше, че Зоуи можела да размести нещо по железницата, монтирана в стаята му. Едва след като го увери, че гостенката със сигурност няма да си играе с нея, момчето се успокои и заедно с Люк й помаха за довиждане. Сара не направи и това, а само лепна набързо целувка на бузата й и се шмугна с Рейчъл в дома на приятелката си. По всичко личеше, че децата приемаха доста спокойно нещата. Роуз не можеше да каже същото за себе си.
	От нерви почти не беше мигнала цяла нощ, затова днес се чувстваше като пребита. Въпреки това успя да стегне багажа си по-бързо, отколкото предполагаше. Сега й оставаше само да обиколи още веднъж стаите и да провери дали всичко е наред. А след това щеше да има време и за чаша чай, преди…
	На входната врата се почука и Роуз, вече на половината път за горния етаж, се обърна кръгом и слезе по стълбите. Предположи, че е някой от семейството й и през главата й тутакси се стрелнаха хиляди мисли. Да не би все пак да имаше проблеми с децата?
	Припряно дръпна вратата, тревожният въпрос какво става вече беше на езика й. Само че на прага не беше нито Дейзи, нито Айрис или някое от децата.
	— Зоуи! — възкликна изненадано Роуз и пак погледна часовника си. — Не те очаквах толкова рано!
	Зоуи явно си даваше сметка за това, понеже вдигна смутено рамене.
	— Извини ме, зная, че подраних. Но нямаше какво повече да правя в Лондон и реших да тръгна. Може да почакам в колата, ако…
	— Не, не, влизай! Вече съм готова.
	И слава богу, каза си наум Роуз и изтика куфара си настрани, за да направи път на Зоуи. Миг по-късно, когато двете застанаха една срещу друга в антрето, се поколеба, не знаейки как да поздрави приятелката си след толкова време. Вече не бяха толкова близки, както преди, ала й се стори твърде официално да се здрависа с нея. Затова спонтанно пристъпи към нея и я прегърна.
	— Добре дошла! Радвам се да те видя!
	Зоуи като че ли се изненада, но отвърна на прегръдката, а Роуз усети колко плашещо е отслабнала. И изобщо изглеждаше по-крехка отпреди, дори когато се усмихваше, умореният израз не изчезваше от лицето й.
	— Благодаря ти, че ми помогна да осъществя пътуването си.
	Роуз махна с ръка.
	— Е, и аз ще имам някаква полза от него. Ще пийнеш ли чай? Тъкмо се канех да запаря.
	— На драго сърце.
	Роуз избърза преди Зоуи към кухнята, за пореден път зарадвана, че благодарение на близките й стаята е разтребена и има напълно приличен вид.
	— Заповядай, седни — каза и посочи масичката в ъгъла. На стената зад нея бяха закачени няколко рисунки на Хенри, но това бе единственият признак, че тук живеят деца. Всичко друго: моливи, ученически пособия, играчки, които и тримата обичаха да оставят, където им падне, беше прибрано в детските стаи.
	— Добре ли пътува? — поинтересува се Роуз, докато наливаше вода в електрическата кана.
	Зоуи кимна разсеяно, сякаш потънала дълбоко в мисли, и се огледа наоколо.
	— Тук абсолютно нищо не се е променило — констатира с учудване, а Роуз си даде сметка, че колкото до кухнята, наистина е така. Вградените шкафове, големият кухненски бюфет, дори ъгловата пейка и столовете си бяха същите като преди. През годините бяха сменили само електрическите уреди, също и масата с изподраскания плот. По форма обаче тя приличаше на старата, затова и Зоуи може би не забеляза промяната.
	— Което не важи за останалите стаи — поясни Роуз, докато приготвяше чая. — Когато се нанесохме, се наложи да ремонтираме и подновим едно — друго. Доста неща няма да познаеш.
	Каза го в положителен смисъл — къщата беше стара и тя не искаше да остави Зоуи с впечатлението, че е разменила имота си в Хампстед за някаква си съборетина. Но вместо да се зарадва, приятелката й като че ли се разочарова.
	— Да, забелязах, че старинната масичка вече я няма в антрето.
	— Масичката си е налице — усмихна се Роуз. — Майка ми никога не би се съгласила да я продам или подаря. Просто сметнах, че не подхожда на обстановката. Освен това беше доста очукана, както и другите стари мебели, които са в бараката. Все се канех да ги дам на реставратор, но…
	На езика й беше да каже, че е прекалено скъпо, обаче се спря навреме.
	— … но в един момент реших, че са демоде — изрече вместо това и малко се засрами, понеже думите й всъщност се отнасяха само за масичката. Останалите мебели бяха прекрасни: секретер, няколко скрина и украсен с дърворезба гардероб, които толкова й се искаше да върне в къщата. Сегашното им състояние обаче не позволяваше, а Роуз нямаше пари за ремонт.
	Е, не беше нужно Зоуи да го знае. Преди години семейство Бивън бяха доста заможни и съдейки по шикозното ново беемве кабриолет отпред, нещата не се бяха променили. В това отношение двете идваха от различни светове, но Роуз не искаше Зоуи да я съжалява. Гордостта й не го позволяваше.
	Зоуи обаче май не я слушаше. Роуз го забеляза, защото от време на време я поглеждаше крадешком, докато запарваше чая.
	Все още не й се вярваше, че старата й приятелка е дошла тук на почивка, както твърдеше. Цялото това начинание изглеждаше прибързано и необмислено. А по вида и поведението на Зоуи не си личеше да се радва особено на ваканцията си. Дали пък очакванията й за това какво ще завари тук след толкова години не се разминаваха напълно с реалността и вече съжаляваше, че е дошла?
	— Да ти покажа ли набързо къщата, докато чаят се запарва? Така ще видиш какво се е променило.
	— Да, с удоволствие — каза Зоуи, явно зарадвана от поканата.
	Докато влизаха от стая в стая, Роуз следеше реакциите на приятелката си. Само че всички коментари на Зоуи, доколкото ги имаше, бяха неутрални. В повечето случаи оглеждаше мълчаливо обстановката.
	— Не ти ли харесва? — запита неуверено Роуз, когато пак седнаха в кухнята, почти очаквайки Зоуи да се отметне от уговорката. Дали пък не се беше усетила, че е направила неизгодна размяна? — Ако не искаш да отседнеш тук, тогава…
	— О, не, напротив, искам — увери я припряно Зоуи. — Просто… ми дойде малко в повече. Това е всичко.
	Роуз се взря по-внимателно в нея.
	— Наистина ли си добре?
	Зоуи я погледна с изненада, но веднага сведе очи, та Роуз да не разгадае изражението й.
	— Да, разбира се — отговори със слаба усмивка. — Всичко е наред.
	Не, не е, помисли си Роуз. Макар да не се бяха виждали отдавна, познаваше достатъчно добре приятелката си. Нещо не беше наред със Зоуи, доказваха го тъмните кръгове под очите и изражението й. Изглеждаше като подгонена. И нещастна. А по телефона я увери многократно, че нищо не би я направило по-щастлива от това да прекара няколко дни във вилата.
	Роуз импулсивно протегна ръка през масата и я сложи върху дланта на Зоуи, която я погледна стреснато.
	— Какво става? — попита кротко, но настойчиво. — Кажи де. Виждам, че нещо ти тежи. Няма ли да ми разкажеш?

	* * *

	Зоуи отвърна на погледа й и стисна здраво зъби, за да не се разплаче. Боже господи, та тя не беше някоя ревла! Но това просто й дойде в повече. След като толкова време не беше стъпвала във вилата, спомените я заляха като буйна река. А сега и Роуз — сърдечна и естествена, както преди. И точно толкова състрадателна. Открай време имаше усет за хората. Или поне за мен, помисли си Зоуи. Преди години нищо не можеше да скрие от Роуз, пък и не се и опитваше, защото беше хубаво да има до себе си доверена приятелка. Така и не срещна друга като нея и внезапно толкова й домъчня за отминалото време, че изпита едва ли не физическа болка.
	Мога да споделя някои неща с нея, рече си. Не всичко. Само някои неща.
	— Майка ми не е добре и това ме съсипва — продума и гласът й пресекна, понеже не беше свикнала да говори за чувствата си. Но след като веднъж бе започнала, думите избликнаха от устата й. Разказа за времето, в което бе забелязала, че нещо става с Бренда. И за всичко, което бяха направили, за да спрат неизбежното. За това колко тежко й беше да прати майка си в дом, как се беше съпротивлявала със зъби и с нокти. И как се разкъсваше от колебания за къщата, в която вече не й се живееше, но която й беше свидно да продаде.
	— Направо не зная как да постъпя. — Зоуи сви рамене и внезапно осъзна, че е споделила твърде много. Погледна уплашено Роуз. — Извинявай! Не исках да те натоварвам. Проблемът си е мой, ти нямаш нищо общо.
	— Не ме натоварваш, нали сама те попитах — каза Роуз и съчувствието в очите й подейства като балсам на Зоуи. Чувстваше се изтощена, но и облекчена, а изкушението да довери на Роуз и останалите си тревоги беше голямо. Ала не можеше и затова поклати глава.
	— И все пак само те бавя с историите си. Пътят до Лондон е няколко часа, така че е време да тръгваш. — С тези думи извади ключодържателя от чантата си и го сложи на масата заедно с документите на колата и карта за зареждане с гориво. — Този е ключът за колата, а този за входната врата. Напълних резервоара, но когато бензинът свърши, използвай картата.
	Роуз посегна нерешително към ключодържателя и документите, обаче тикна картата към Зоуи.
	— Не мога да я приема. Сама ще платя бензина и ще ти върна колата с пълен резервоар. Достатъчно щедро е от твоя страна, че ми я даваш. — И смръщи чело. — Наистина ли няма да ти трябва?
	— Не — заяви категорично Зоуи.
	Беше рисковано да дойде с колата. Лекарят я посъветва да не сяда зад волана в това състояние. Ако аневризмата се спукаше, щеше да изложи на опасност и себе си, и други хора. Но това бе най-бързият начин да стигне до Пендерак, затова рискува. Още не знаеше как да реши проблема на връщане, щеше да му мисли, като му дойдеше времето.
	— Както ти споменах, тук мога да стигна навсякъде пеша, така че колата ще стои неизползвана. Вземи я, така ще ти е много по-удобно да пътуваш до Лондон.
	— Е, добре. Както кажеш.
	Роуз стана да раздигне чашите и чайника.
	— Остави, аз ще разтребя! — Зоуи също се изправи и я последва до мивката. — Нали сега отговарям за къщата.
	— Вярно. — Роуз отвърна на усмивката й и остави чашите върху плота. — Ще ти обясня набързо кое къде стои.
	Зоуи кимна и в гърдите й се надигна топло чувство. Между тях все още имаше близост, макар отношенията им да бяха покрити с прах, ръждясали, закърнели. Ала нея все още я имаше — дълбоката симпатия, която ги беше сприятелила навремето, и Зоуи пак усети пробождане в гърдите, щом си даде сметка колко й е липсвало това през всичките години. Така й се искаше да го сподели с Роуз, обаче си замълча и се заслуша в обясненията на старата си приятелка.
	Когато малко по-късно застанаха пред къщата и се сбогуваха, Зоуи се поддаде на импулса и прегърна Роуз, притисна я към гърдите си.
	— Благодаря — продума с дрезгав глас. — Да бъда тук, означава толкова много за мен.
	Роуз се усмихна.
	— Почини си добре. Ако възникне някакъв проблем, можеш по всяко време да се обърнеш към мама. Или да ми звъннеш по телефона, ако имаш въпроси. Винаги съм на линия.
	Последното го натърти, а Зоуи разбра, че това се отнася не само за битови проблеми в къщата, и кимна.
	— Окей.
	Видя как Роуз потегли с кабриолета, махна й, проследи я с поглед, докато колата се скри по тесния път, водещ към селото. Сетне се обърна към къщата.
	„Плажната вила“, така я наричаха всички, макар че не беше на морския бряг, а в края на обширна ливада, на която пасяха овце. Ако се тръгнеше по пътя покрай вилата, се стигаше директно до скалите и тъй като нямаше друга къща по-близо до морето, в един момент хората бяха нарекли вилата така.
	Постройката беше всъщност стар овчарник, но семейство Галахър го бяха преустроили и превърнали в малко бижу. Скатният покрив от тръстика, варосаната фасада, вече малко пострадала от капризите на времето, и красивите ланцетни прозорци, в добавка усамотеното, но идилично местоположение — всичко това бе любимо на родителите й, както и на тях двамата с Крис и те с радост се връщаха всяка година. Тук бяха щастливи. Докато не се случи нещастието с Крис…
	Зоуи въздъхна дълбоко. _Почини си добре_, бе казала Роуз. За миг си пожела просто да може да се наслади на престоя си. Вместо това щеше да се изправи срещу призраците от миналото. Още не можеше да каже как и къде щеше да ги срещне. Но колкото по-бързо се заема, толкова по-добре, рече си и с решителни крачки се върна в къщата.


>	8.

	Роуз изключи от скорост и пусна колата по инерция, после спря на светофара. Следобедното слънце, което преди миг се беше показало пак иззад плуващите облаци, я заслепи, затова спусна сенника — и в огледалото за обратно виждане мерна, че косата й е в пълен безпорядък и една идея по-къдрава от обикновено.
	С усмивка прокара пръсти през нея, за да я пооправи. Усещането да кара жестокия кабриолет по магистралата беше уникално, затова изобщо не й пукаше, че насрещният вятър е съсипал прическата й. Пет часа, пътуването й отне само толкова. Беше в страхотно настроение не само защото пристигна бързо, а и понеже не помнеше кога за последен път се е чувствала толкова волна и независима.
	Аз, сам-самичка в тази фантастична кола, рече си Роуз и погали благоговейно меката бежова кожа на волана. Целият салон беше от кожа в същия цвят, а панелът на арматурното табло беше от тъмно дърво с благороден блясък, което още повече засилваше усещането за лукс. В сравнение с беемвето старата тойота комби на Дейзи, която използваше съвместно с майка си, беше истинска таратайка. Роуз дори не смееше да си представи колко ли струва тази кола. Затова и в началото караше съвсем предпазливо, от страх да не повреди нещо. На магистралата обаче авантюристичният й дух надделя и тя настъпи педала на газта, за да изпробва възможностите на бързата кола. След известно време доби увереност, а сега, малко преди целта, имаше чувството, че цял живот е карала кабриолета.
	Облегна се назад с доволна усмивка, но само след секунда подскочи, защото чу пронизителен клаксон.
	Притеснено погледна през страничния прозорец и видя, че на лентата за завиване до нея е спрял червен, също открит автомобил. Загорелият от слънцето мъж зад волана беше горе-долу на нейна възраст и колата напълно му прилягаше. Носеше полуразкопчана бяла риза, а в тъмната, пригладена назад с гел коса бяха затъкнати скъпи на вид слънчеви очила. Погледна към нея, ухилен до уши, и на Роуз й трябваха миг-два, за да схване, че с клаксона мъжът искаше да привлече вниманието й не върху направено от нея нарушение. А върху себе си.
	Тъкмо се накани да й подвикне нещо, когато светна зелено и Роуз продължи напред. Сърцето й се разхлопа, когато в огледалото за обратно виждане видя как колата се смалява все повече и повече.
	Наистина ли беше опит за флирт? При тази мисъл се усмихна. Отдавна не се беше случвало мъж да прояви към нея такова внимание, затова се почувства доста смутена. Но донякъде и зарадвана — нямаше как да не си го признае.
	Въпреки че… ако имаше избор, би предпочела да й свирне някой не толкова лъскав тип. Някой с повече стил. Пък и по-солиден автомобил би й допаднал повече, например тъмна лимузина. Нямаше нужда и от разкопчана риза, по-скоро ушит по поръчка костюм. А в него атлетичен мъж, широкоплещест и привлекателен, със секси усмивка. И рус. Да, определено рус.
	Роуз се усмихна, развеселена от мислите си. Хей, имаше право да си помечтае, нали? Все пак беше пристигнала тук да се позабавлява!
	Внезапно някъде отзад се разнесе гръм и Роуз със страх осъзна, че всеки миг ще се разрази буря. Слънцето беше изчезнало напълно зад плътна стена от облаци, а хладният вятър миришеше на дъжд. Страхотно посрещане, няма що, рече си тя и припряно натисна бутона за вдигане на гюрука. Скоро първите дъждовни капки забарабаниха по брезента. Видимостта се влошаваше все повече и Роуз едва успяваше да следва указанията на навигационната система.
	Двайсет минути по-късно, когато сви по „Уелс уок“ в Хампстед, където се намираше домът на семейство Бивън, дъждът вече беше спрял. Но по небето продължаваха да се трупат тъмни облаци, а тътенът на гръмотевиците ставаше по-силен, така че по всяка вероятност скоро пак щеше да завали.
	Роуз напрегнато се взираше през предното стъкло в улицата, обрамчена отляво и отдясно със солидни градски къщи. Бяха минали доста години от последното й идване, но добре помнеше постройките от червени тухли с ланцетни прозорци и орнаменти, които придаваха завършеност на „Уелс уок“. Тесните предни градини бяха с ниски железни или кирпичени огради, всичко изглеждаше поддържано и примамливо. От дясната страна имаше неголям парк, зад който се редяха отделени една от друга къщи.
	Първата беше на семейство Бивън, триетажна, с високи прозорци и няколко комина. Единствено тя бе с жълтеникавокафяви клинкерни тухли и привличаше погледа с изключително красивата си фасада. Полукръглите прозорци бяха с бели рамки, а пространството пред лакираната в черно входна врата, към която водеха три стъпала, бе защитено от триъгълна козирка, подпирана от две бели колони.
	Парцелът беше ограден със зид, а вляво от малката предна градина бе алеята за автомобили, където Роуз паркира кабриолета. Поглед към небето й подсказа, че трябва да действа по-енергично, ако държи да стигне суха до къщата, така че на бърза ръка извади куфара от багажника, грабна палтото и чантата си и се насочи към входната врата.
	След няколко крачки обаче се закова намясто, понеже тъмна лимузина мерцедес сви по алеята и спря непосредствено зад кабриолета. Мястото за паркиране не бе предвидено за две големи коли, затова част от задницата на лимузината беше на тротоара. Но това явно не притесняваше шофьора, защото той слезе, без да бърза, и тръгна към Роуз.
	— Госпожица Бивън? Добре че ви заварих. Ще ми отделите ли малко време?
	Роуз не отговори, а впери недоумяващ поглед в мъжа, чудейки се дали мозъкът й не си прави някаква шега с нея. Рус, с атлетична фигура под очевидно ушития по поръчка сив костюм, с подходяща вратовръзка и определено симпатична усмивка: този тип беше направо двойник на мъжа от мечтите й. Дори колата съвпада, рече си и поклати глава.
	— Кой сте вие?
	Мъжът отвори уста да отговори, но проблесна мълния, отекна мощен гръм и небето сякаш се продъни, този път наистина. Заплющя проливен дъжд и Роуз за секунди се измокри до кости. Студената вода проникна през тънкия плат на роклята без ръкави, за миг я остави без дъх и я парализира.
	Мъжът обаче реагира светкавично, хвана я за лакътя, а с другата си ръка грабна куфара.
	— Елате!
	Издърпа я нагоре по стълбите към малкия навес над входната врата, където бяха поне донякъде защитени от дъжда. Роуз трепереше от студ, но мозъкът й пак заработи нормално, затова трескаво измъкна ключа и миг по-късно двамата вече бяха във фоайето.
	— Ама че временце!
	Мъжът изтръска водата от косата си и избърса капките от мокрото си сако. Бялата риза отдолу бе залепнала по тялото му и Роуз се увери, че е права. Имаше доста добре развити мускули, и то там, където трябва.
	Но щом като ризата му прозираше, значи…
	Плъзна очи надолу по тялото си и ахна уплашено, понеже нейното състояние бе далеч по-зле от неговото. Извивките й се очертаваха толкова ясно под подгизналия плат на роклята, че беше, кажи-речи, гола, а когато вдигна глава, забеляза, че това изобщо не бе убягнало от вниманието му, макар че мъжът мигом отмести поглед. С пламнали бузи Роуз скръсти ръце пред гърди. Което не беше достатъчно. Никак дори.
	— Аз… ей сега ще донеса няколко кърпи — реши тя, въпреки че съвсем не беше сигурна дали ще намери кърпи.
	След няколко крачки обаче се сети, че имаше баня на партера, в задната част на къщата, където бяха стаите за гости. Припряно хукна по коридора вляво от фоайето и остави мъжа сам. А това, както едва сега й мина през ума, не беше добра идея. Съжали, че изобщо го е пуснала в къщата, в края на краищата не знаеше нищо за него. Не беше изключено да е мошеник или още по-зле — сериен убиец. Не можех и да го оставя на дъжда, помисли си, докато отваряше врата след врата. Зад третата откри банята и бързо грабна две големи кърпи. Едната омота надве-натри около мократа си рокля, сетне се втурна обратно и подаде другата на мъжа.
	— Ето.
	— Благодаря. — Той се усмихна накриво, поемайки кърпата, и сви рамене. Явно ситуацията беше малко неприятна и за него. — Съжалявам.
	Роуз неволно се усмихна.
	— Че вие нямате никаква вина. Или нарочно докарахте дъжда?
	— Не. Но не исках да ви създавам проблеми — каза той, а когато отвърна на усмивката й, тя реши, че няма вид на човек, който би я застрашил. Поне не в смисъла, влаган в понятието „сериен убиец“. Озапти мнителността си и усети, че бузите й пак пламнаха.
	— Попитах ви кой сте.
	— Разбира се, извинете. — Подаде й ръка и стисна здраво нейната. — Аз съм Саймън Филдинг от кантора „Филдинг & Мейсън“. Разговаряхме веднъж по телефона за офертата, която ви предложи моят клиент господин Пандакис, спомняте ли си? Обещахте да се обадите, обаче…
	— Не — каза Роуз и отдръпна ръката си, а мъжът млъкна от изумление.
	— Не?
	Тя поклати глава.
	— Не сме разговаряли по телефона, тъй като аз не съм Зоуи Бивън. Казвам се Роуз Райли.
	— О! — Възклицанието прозвуча разочаровано. — А къде е госпожица Бивън?
	Роуз наклони глава настрани, умувайки какво да му каже. Изглеждаше сериозен и симпатичен, пък и Зоуи й беше споделила, че обмисля да продаде къщата. Но дали имаше право да каже на непознат къде се намира Зоуи — още повече че той явно не я познаваше лично?
	— Не е тук — отвърна уклончиво. — Ако искате да разговаряте с нея, пробвайте на мобилния й телефон.
	Мъжът отпусна рамене и въздъхна дълбоко.
	— Повярвайте ми, точно това правя вече повече от седмица. Но все не успявам да се свържа с госпожица Бивън, а тя не реагира и на съобщенията ми. Дали не бихте й предали, че наистина е спешно? Господин Пандакис настоява да се уговорим за оглед с наш експерт.
	Роуз прехапа устни. След като специално беше дошъл дотук, значи наистина беше важно. Може би беше по-добре да му даде някаква информация.
	— Приятелката ми замина. И ще се върне чак в края на другата седмица.
	— В края на другата седмица! — възкликна той и я погледна смаяно. — Много късно! Експертизата ще ни трябва по-рано. Господин Пандакис бързо мени решенията си и е възможно да оттегли офертата, ако го накараме да чака твърде дълго.
	Роуз преглътна, тъй като казаното прозвуча много сериозно. В никакъв случай не искаше Зоуи да претърпи финансови загуби по нейна вина, а това вероятно щеше да стане, ако чисто и просто отпратеше този Саймън Филдинг.
	— Почакайте един момент! Ще се опитам да изясня нещата.
	Тя изрови телефона от чантата си и се отдръпна встрани — достатъчно далеч, та Филдинг да не чуе какво казва, но и достатъчно близо, за да не го изпуска от очи. Избра номера на Зоуи, обаче обаждането веднага бе пренасочено към гласовата поща. Роуз бързо затвори и се опита да се свърже с вилата, но никой не вдигна.
	— Мамка му! — изруга полугласно и се върна при Саймън Филдинг, който точно бършеше русата си коса с кърпата.
	— Съжалявам, в момента не мога да се свържа с приятелката си. Но ще й предам, че искате да разговаряте с нея.
	Той я погледна замислено.
	— Или да постъпим другояче — предложи. — Моля, предайте й, че бих желал утре следобед да направя оглед на къщата заедно с клиента и експерта. Ако това не я устройва, нека да предложи друг ден, но трябва да побърза. Бихте ли го направили? Положително ще се свържете с нея по-бързо от мен и тогава най-сетне ще получа някакъв отговор. Който ми е крайно необходим. — С тези думи бръкна във вътрешния джоб на сакото си. — Ето ви визитната ми картичка. Винаги можете да ме откриете на мобилния телефон.
	— Добре — отвърна донякъде изненадана Роуз и разгледа визитката.
	Саймън Филдинг от „Филдинг & Мейсън“, адвокатска кантора с адрес в Белгравия. Изискан квартал, помисли си тя. И изискана визитка. Хартията й се стори скъпа на пипане, дизайнът издаваше вкус. Нищо общо с кичозната картичка, която тикна в ръката й ниският трътлест адвокат на Мат при бракоразводния процес. Личеше си, че Саймън Филдинг е от съвсем различен калибър. И то във всяко отношение, рече си Роуз и отново вдигна глава към него.
	— Нещо не е наред ли? — попита учудено той и тя едва сега си даде сметка колко време се е взирала във визитката.
	— Какво? Не… бях се замислила за нещо друго.
	Припряно стисна визитката в юмрук и прибра ръка зад гърба си. Господи, ама че неловко се получи, рече си. Не стига, че стоеше пред него, мокра до кости, омотана криво-ляво с кърпа за баня, ами се беше и зазяпала във визитката му, все едно е вълшебната лампа на Аладин. За каква ли я вземаше?
	— Аз… ще предам на приятелката си.
	Саймън Филдинг явно забеляза, че Роуз се чувства неудобно от цялата ситуация, понеже й подаде кърпата.
	— Е, аз да си вървя — рече и тръгна към вратата. Пътьом обаче мина покрай куфара на Роуз и смръщи чело. — Всъщност вие тук ли живеете?
	Роуз поклати глава.
	— Дойдох на гости — отговори и насмалко да добави ентусиазирано колко е развълнувана, че отново е в Лондон. Но си каза, че за него това вероятно не беше нищо особено, нали в крайна сметка живееше тук. Пък и правеше впечатление на човек с богат светски опит — не й се щеше да я сметне за селяндурка като Фелисити Майърс.
	— Приятелката ми ме покани тук, понеже имам работа в града — каза и добави: — Служебна.
	И все пак предпочиташе да не се впуска в по-подробни обяснения, затова си отдъхна, щом стигнаха до вратата. Вече не валеше, но небето все още бе натежало от гъсти тъмни облаци.
	— Е, тогава…
	Протегна му ръка за довиждане, а той я стисна топло.
	— Разчитам скоро да се чуем — каза с усмивка, а Роуз констатира с учудване, че очите им са горе-долу на едно ниво, макар тя да беше доста ниска, пък той доста висок. Но Филдинг беше слязъл на второто стъпало, което бе изравнило разликата във височината им и й даваше възможност да срещне погледа му. А искрите, които проблясваха в тях, направо я подлудяваха, така че се ограничи с думите:
	— Надявам се скоро да ви съобщя добра новина.
	— И аз се надявам — каза той и пак стисна ръката й, задържа я, докато Роуз не я дръпна. — Доскоро!
	Тя го изпрати с поглед до колата му. Миг преди да се качи мъжът още веднъж се обърна към нея, а тя вдигна ръка и му помаха. Той й отвърна със същия жест, после се качи в мерцедеса, излезе от алеята и отпътува.
	Роуз затвори вратата и отмота кърпата, сложи я заедно с използваната от Саймън Филдинг върху куфара си.
	Е, поне ще мога да съобщя на Айрис, че вече съм се запознала с един мъж в Лондон, рече си и изкриви устни в усмивка, докато въртеше визитката в ръката си.
	Беше й харесал този Саймън Филдинг — нямаше как да не си го признае. Но щеше да е най-добре да забрави веднага за него. В края на краищата й даде визитката си по делови причини. И сигурно затова се беше усмихвал тъй любезно: понеже искаше да му съдейства.
	Роуз въздъхна дълбоко. А дори да е действително заинтригуван от мен, нищо няма да се получи, помисли си и сложи визитката в купата върху масичката до входа. Беше тук само на гости и вкъщи имаше три деца, при които трябваше да се върне. Дали мъж като този адвокат би я намирал привлекателна и след като узнаеше за тях?
	Поклати глава заради мислите си, които наистина не водеха доникъде. Навярно и бездруго нямаше да го види повече, в най-добрия случай щеше да му се обади по телефона, ако се свържеше със Зоуи. И дотам.
	Така че по-добре да оползотворя енергията си, за да съблека мокрите си дрехи и да се ориентирам в обстановката, каза си и взе двете кърпи, за да ги отнесе в банята.


>	9.

	Зоуи се загърна с плетената жилетка, докато вървеше по пътеката към скалите. Тук вятърът духаше по-силно и тя леко потреперваше от студ, въпреки следобедното слънце.
	Още отдалеч видя развалините на каменната кула. Един от зидовете все така се издигаше към небето, но основите му бяха почти изцяло скрити от шипкови храсти, достигащи човешки бой. И това не беше единствената промяна, защото в края на скалата, на мястото, където стръмният склон се спускаше към брега, сега имаше парапет, пречещ на посетителите да се приближат до самия ръб. Дървото изглеждаше обветрено и щом стигна до него, Зоуи се запита дали не бяха поставили парапета веднага след падането на Крис. Нямаше представа какво се беше случило след това в Пендерак — факт, за който днес съжаляваше. Нерешително сложи ръце върху дървената греда и погледна надолу към морето, обляно от оранжевите лъчи на залязващото слънце.
	Всъщност нямаше намерение да дойде тук. Не и още първия ден. Дори предполагаше, че ще й трябва време, за да превъзмогне себе си и пак да се приближи до това място. Но нещо просто я теглеше насам, надяваше се идването да предизвика някаква емоция. Досега престоят в Пендерак далеч не бе толкова разтърсващ, както си го беше представяла, и Зоуи не беше сигурна дали да се радва или не.
	Може би причината бе в големите промени. Къщата, пътят дотук, самата скала — всичко това й беше познато, ала все пак се различаваше от картините, запечатани в спомените й. Това приглуши болката, направи я по-поносима от очакваното. Но и я разочарова, задето гледката пробуди толкова малко в душата й.
	Беше се страхувала да влезе отново в кухнята на вилата. Или да мине през стаите и малката градина, които бяха свързани тъй неделимо с детството й. Но се почувства по-скоро странно, отколкото зле. Сякаш бе нахлула в личното пространство на младо семейство. Вилата вече бе частен дом, не къща за гости. Почти нищо не изглеждаше както преди, а изключенията я радваха, не я плашеха. Колкото повече време прекарваше тук, толкова по-силно копнееше за нещо, което да извика спомените й, и сега сама го търсеше, вместо да го избягва.
	На това място ли бе стояла тогава, оттук ли бе погледнала към плажа? Зоуи се помъчи да надникне от ръба на скалата, но парапетът не й позволяваше. Оттук се виждаше само водата, не и плажът, затова тя се наведе колкото можа през перилата. И да, така действително зърна големите валуни в края на ивицата. Морето беше дълбоко, явно вече идваше приливът, но тя проточи още малко шия.
	— Внимавайте!
	Стресната, Зоуи се отдръпна назад и се обърна да види кой извика предупреждението. Отначало не забеляза никого и дори реши, че й се е счуло. После обаче мерна фигура между храстите пред старата минна кула. Беше момче, по-скоро тийнейджър, и както изглеждаше, не бе дошъл ей сега. Сигурно се беше скрил в храсталака и единствено притеснението, че Зоуи може да падне, го бе измъкнало оттам. Беше действал инстинктивно и сега май му беше неприятно, че Зоуи знае къде е убежището му, защото дъвчеше долната си устна.
	— Вече е имало случай някой да падне от ръба.
	Сърцето на Зоуи заблъска в гърдите й.
	— Знаеш ли нещо за него?
	Момчето не бе достатъчно голямо, за да е било свидетел на събитията, но би могло да й каже какво се говори в селото. Това силно я интересуваше, затова се зарадва, когато юношата се приближи след известно колебание. Беше висок колкото нея, с тъмнокестенява коса и симпатично, но твърде сериозно лице, на което се четеше учудване от нейния въпрос.
	— За мъжа, който е паднал ли?
	Зоуи кимна.
	— Ще ми кажеш ли какво знаеш за случая?
	— Не зная много — поясни той. — Било е доста отдавна. Тогава още не сме живеели тук, но татко ми разказа за инцидента, за да внимавам. Ако зависеше от него, кракът ми нямаше да стъпи тук.
	Естествено, помисли си Зоуи и издиша въздуха, който неволно бе задържала в дробовете си. Какво друго би могла да бъде за селяните смъртта на брат й, освен предупреждение за младите да се пазят?
	— Затова ли са поставили парапета?
	— Май да — отвърна момчето.
	— И не знаеш нищо друго?
	Той поклати глава.
	— Защо се интересувате?
	Зоуи се поколеба за миг.
	— Защото познавам мъжа, който е паднал.
	— Без майтап? — Момчето се приближи още малко и се облегна на парапета до нея. — Ваш приятел ли е бил?
	— Брат ми.
	За свое учудване не се почувства странно, че говореше за Крис с непознат. Напротив. Дори усети облекчение. През целия ден в главата й се въртеше само мисълта за него, а след като толкова време бе изтласквала всички спомени за смъртта му, й подейства разтоварващо най-сетне да ги допусне отново в съзнанието си. В края на краищата нали затова бе тук.
	Момчето не каза нищо, което изненада Зоуи. Беше очаквала да й зададе куп въпроси. Само че то просто стоеше облегнато на парапета и се взираше в морето.
	— Скапана работа, а? — обади се след известно време и сви рамене, щом Зоуи го погледна недоумяващо. — Знам как е. Майка ми загина при автомобилна злополука.
	За момент Зоуи онемя.
	— Съжалявам.
	Момчето изкриви уста, все едно твърде често беше чувало тази фраза.
	— Стана преди повече от година — каза. — Ама още си е скапващо.
	Зоуи се вгледа смаяно в него и се запита на колко ли е години. Тринайсет? Четиринайсет? От цяла вечност не беше разговаряла с някого на неговата възраст. В живота й имаше почти само възрастни хора, затова бе готова да се закълне, че няма какво да си каже с един тийнейджър. Пълна заблуда, понеже това момче действително изричаше най-съкровените й мисли.
	— Да. И аз мисля така.
	Той я погледна с тъжна усмивка, а тя му отвърна. Момчето й харесваше и внезапно й се прииска да научи повече за него.
	— Как се казваш?
	— Уилям.
	— Радвам се да се запознаем, Уилям. Аз съм Зоуи.
	Той пое протегнатата й ръка с малко по-широка усмивка.
	— Не сте тукашна, нали?
	Зоуи поклати глава.
	— Не. Настаних се за няколко дни в малката къща зад пасището.
	— В плажната вила? — Уилям смръщи чело и я изгледа с новопоявил се интерес. — Тогава сте приятелката на леля Роуз? Онази с къщата в Лондон?
	Зоуи го стрелна с изненада.
	— Роуз ти е леля?
	Той кимна, а тя усети как сърцето запърха в гърдите й. Роуз имаше брат и сестра.
	— В такъв случай си… син на Айрис?
	— Не — поясни Уилям. — Баща ми е…
	— Уилям? — извика някой отдалеч и момчето застина.
	— Гадост, това е той. Не бива да ме намери тук! Моля ви, не му казвайте!
	И се втурна към останките на кулата, шмугна се в храстите, преди Зоуи да каже нещо. Ала тя така или иначе не би могла да изрече и дума, понеже се взираше като хипнотизирана в мъжа, който току-що се бе появил в края на пътя и вървеше към нея.
	Беше с джинси, черни гумени ботуши и риза, както се обличаше и преди, когато помагаше на баща си във фермата. И въпреки това бе някак различен. Червеникавокестенявата му коса бе малко по-дълга, стигаше до якичката. Сега й се стори и по-висок. Раменете и гръдният кош изглеждаха по-широки, крайниците — по-мускулести, сякаш бе свикнал с физически труд, походката му бе по-уверена. Вече не беше юноша, а зрял мъж, но това го правеше още по-привлекателен отпреди.
	Като стигна кулата, се закова намясто и заслони очите си с ръка. Примижа срещу ниското слънце и насочи поглед към Зоуи.
	Сърцето й биеше като лудо, устата й изведнъж пресъхна. Идваше й да избяга, но не можеше да помръдне, зачака мъжът да се приближи, да застане непосредствено пред нея.
	— Здравей, Джак — промълви, защото нямаше никаква идея какво друго да каже, и затаила дъх, вдигна глава към него.


>	10.

	Джак не отговори, но Зоуи видя как челюстните му мускули заиграха, докато той самият не сваляше очи от нея. Което беше разбираемо, защото и тя не можеше да откъсне поглед от него, а внимателно изучаваше лицето му, регистрираше всяка промяна.
	Чертите му вече не бяха меки, както преди, брадичката изглеждаше по-ъглеста, фините бръчици се бяха врязали по-дълбоко. Но зеленият блясък на очите му я заплени също както тогава.
	Внезапно съжали, че не бе попитала Роуз за Джак. Избегна умишлено въпроса, а тъй като Роуз не спомена нищо за него, предположи, че няма да го срещне тук.
	Сега Джак изглеждаше по-скоро ядосан, гледаше я изпитателно, сключил вежди.
	— Значи все пак си ти. — Поклати глава, все едно не можеше да проумее. — Роуз трябваше да ми каже.
	Зоуи с мъка издържаше пронизващия му поглед.
	— Аз… — преглътна. — Мислех, че си в Канада.
	— Пък аз мислех, че отдавна си забравила за съществуването ми.
	От сподавения гняв, който се долови в гласа му, я побиха студени тръпки.
	— Джак, аз…
	— Какво, по дяволите, търсиш тук? — прекъсна я той толкова грубо, та тя за миг замря, решила, че думите му се отнасят за нея. Джак обаче бе обърнал глава към развалините на кулата. — Да те вземат мътните, Уилям, на теб говоря! Видях те, така че излез оттам!
	Изминаха миг-два, после момчето се показа от храстите, дойде при тях с ръце в джобовете на джинсите и погледна плахо баща си. Има очите на Джак, помисли си Зоуи и се почуди как не го е забелязала веднага.
	Джак го изчака да се приближи, но не му прочете конско, както очакваше Зоуи, а сложи ръка на гърба му.
	— Хайде, баба ти ни чака за вечеря.
	Побутна Уилям по-далеч от Зоуи и тръгна с него по пътеката. Момчето се извърна още веднъж смутено към нея, а тя ги изпрати с поглед.
	Явно Джак нямаше желание да разговаря с нея и в това нямаше нищо чудно. В края на краищата тогава си беше тръгнала, без да му каже и дума.
	Досега бе изтласквала от съзнанието си деня на заминаването от Корнуол, както и много други спомени, но в този момент ситуацията отново изплува пред очите й. Как баща й се разкрещя в пансиона пред очите на семейството си и останалите гости. Джордж Бивън беше сигурен, че Джак премълчава нещо и го обвини, че има нещо общо с падането на Крис. Джак отрече и дирейки подкрепа, се обърна към Зоуи.
	_Не бях с него. Той просто взе якето ми, нищо повече. Моля те, поне ти ми повярвай._
	Само че Зоуи не знаеше на кое да вярва. Мислите й кръжаха безспир около едно — това, че брат й е мъртъв. Че вече няма да се смее с нея или да я утешава, когато се чувства зле, че няма да осъществи никоя от мечтите си, защото бе лежал в пясъка пред нея с изкривени крайници и изцъклени очи — картина, която никога нямаше да забрави.
	Не защити Джак, а си тръгна с баща си. Безмълвно. Понеже бе в плен на скръбта си и мъчителните угризения. Скара се с Крис преди смъртта му, наговори му гадни неща. И не можеше да вземе назад нито една от думите си. Тази мисъл бе като парализираща отрова, която бе отнела способността й да действа. И я бе направила сляпа за болката на другите.
	Затова замина с родителите си, без да се сбогува. А по-късно, когато първоначалният шок премина, не събра смелост да поговори с Джак. Може би щеше да го направи, ако й беше дал някакъв знак, че го иска. Но единственото, което чу за него след завръщането си в града, бе, че е отишъл в Канада. Така и не й се обади и тя предположи, че не желае да има нищо общо с нея. Сметна, че любовта им е умряла заедно с Крис — и нито веднъж не погледна назад.
	А Джак явно бе продължил напред. В края на краищата имаше син, значи бе обичал друга жена, макар и да беше починала. Ако изобщо си спомняше за Зоуи, вероятно бе с неприязън, нищо друго.
	Тя преглътна, сещайки се колко пренебрежително я беше погледнал току-що, и за миг съжали, че изобщо го е срещнала. Ала после си даде сметка, че това бе неочакван шанс. Ако искаше да разбере повече за смъртта на брат си, трябваше да поговори с него. Навремето не можа, а сега не й оставаше много време да разбере какво знае той.
	— Джак! — извика Зоуи, но той не реагира, затова тя се затича след него и го улови за лакътя, задържа го. — Джак, моля те… Не можеш просто така да ме зарежеш!
	Той рязко се обърна към нея и я изпепели с поглед.
	— Не мога ли? Защо пък не? Та ти тогава постъпи точно така, нали, Зоуи? Просто си тръгна, без да кажеш и дума.
	Зоуи издържа гневния му поглед.
	— Зная. Само че сега се върнах тук и… — Вдигна ръце, отчаяно търсейки подходящите думи. — Бих искала да поговорим. За Крис. Трябва да намеря отговорите, Джак.
	Той се загледа в нея в продължение на дълъг миг и у Зоуи трепна надежда, че ще се усмихне. Именно в усмивката му се беше влюбила преди години. Джак обаче въздъхна шумно, нищо повече.
	— Оттогава мина толкова време, вече няма никакво значение — каза и категоричният му тон я жегна в сърцето.
	— Джак…
	— Трябва да вървим — прекъсна я той и тръгна напред, дръпна Уилям със себе си.
	Зоуи гледа след тях, докато се скриха зад развалините на кулата. Сетне се върна при дървения парапет, сложи треперещите си ръце върху гредата и се помъчи да се успокои.
	Винаги се беше страхувала от срещата с Джак, само дето си беше представяла, че ще протече коренно различно. Беше очаквала да е хладен и дистанциран. Или може би равнодушен. Но не и толкова ядосан.
	Изведнъж всичко се върна в душата й: разочарованието, наранените чувства, болката. Нищо не бе отслабнало, дори напротив. Ако имаше някаква промяна, тя беше, че сега я болеше много повече отпреди. Изведнъж съжали, че тогава не бе разговаряла с него и не бе изяснила нещата помежду им, вместо да губи толкова време.
	Нямаше обаче да се предаде толкова бързо, даже ако се наложеше да изтърпи гнева на Джак.
	Още веднъж вдъхна дълбоко соления морски въздух и го изпусна с въздишка. След това се обърна и пое към вилата.
	Но подир няколко крачки се наложи да спре, понеже внезапно всичко заигра пред очите й. Сърцето й запрепуска и Зоуи се опита да се върне при парапета. Не, помисли си, обзета от паника. Не и сега. Моля те, не…

	* * *

	— Татко, почакай!
	Уилям се препъваше до Джак, който обаче не забави стъпка. Крачеше бързо по пътеката, отдалечаваше се от скалите. Нуждаеше се от дистанция между себе си и Зоуи. Нямаше представа дали тя още го виждаше, но не искаше да се обърне, за да провери.
	По дяволите, защо сестра му не се беше обадила, щом бе разбрала, че Зоуи ще се върне в Пендерак? Дали бе забравила, улисана в подготовката за пътуването си? Или се беше надявала той да не научи?
	Едва сега се сети, че майка му ги бе поканила днес на вечеря, защото имала да му каже нещо важно. Вече можеше да предположи кое е то.
	Но в крайна сметка това надали имаше значение. Дори да знаеше, срещата с нея би го разтърсила не по-малко. Четиринайсет години, помисли си. Тази жена все още успяваше да го извади от равновесие…
	— Ей, татко! Дай по-бавно! — Уилям хвана Джак за лакътя и го принуди да спре. — Защо досега не си ми казал?
	— Какво?
	— Ами че познаваш оня тип, дето е паднал от скалата. Можеше да ми кажеш! — В гласа му прозвуча възмущение. — Все се оплакваш колко малко споделям с теб, пък ти си същият!
	Вярно е, рече си Джак и се почувства като заловен на местопрестъплението. Действително имаше някои неща, които досега бе премълчал пред сина си, но те засягаха майка му. За инцидента с Крис не бе споменал, понеже просто не желаеше да се сеща за него.
	— Не обичам да говоря за това — каза и сви рамене. — Но съм ти казал защо не искам да се качваш на скалата. А кой е загиналият, няма значение.
	Уилям измина няколко метра мълчаливо редом с него, явно се мъчеше да сглоби парчетата информация, получени от разговора между Джак и Зоуи.
	— Този мъж приятел ли ти е бил?
	— Дори много добър приятел — потвърди Джак.
	— Ами жената? Каза, че му била сестра. И тя ли ти е била приятелка?
	— Да.
	Уилям леко наклони глава.
	— Тогава защо беше толкова нелюбезен с нея?
	Джак сви ръце в юмруци, понеже отново усети теглещата болка в гърдите отпреди малко, когато стоеше пред Зоуи и се взираше в лицето й.
	Сега беше още по-красива. По-зряла. Но и по-бледа. И някак крехка с големите си сини очи, в които проблясваха сълзи. Едва се пребори с импулсивното желание да я прегърне.
	Само че времената, в които би направил всичко, за да се погрижи за нея, отдавна бяха отминали. Тя вече не бе неговата Зоуи, беше жената, която го бе разочаровала горчиво.
	— Татко? — Уилям не го остави на мира и Джак въздъхна тежко.
	— Ще ти разкажа, ако ми признаеш защо се качи сам на скалите, въпреки че изрично ти забраних.
	Уилям наведе смутено глава и избягна погледа на Джак, задъвка долната си устна. Явно за миг бе забравил, че все още се сърди на баща си. Замълча и двамата продължиха пътя си, но Джак виждаше, че чутото го гложди. Беше само въпрос на време момчето да зададе и други въпроси и тогава Джак нямаше да се измъкне от отговорите.
	Е, поне отново проявяваше интерес към него. Така че от завръщането на Зоуи все пак има някаква полза, помисли си той и спря, когато се изкачиха до разклонението на пътеката.
	Едната продължаваше през възвишенията към плажовете на Пендерак, а другата, много по-къса, завършваше до малката оградена ливада, служеща за паркинг на посетителите. Там беше джипът му модел „Дифендър“, затова Джак пое в тази посока. След няколко крачки обаче Уилям пак го хвана за лакътя.
	— Татко, погледни!
	И притеснено посочи към ръба на скалата, който се виждаше идеално от мястото им.
	Джак обърна глава натам и веднага разбра какво има предвид Уилям.
	— Мамка му! — процеди. И се втурна назад.


>	11.

	Роуз беше в спалнята и точно се преобличаше в нещо по-удобно, когато из цялата къща се разнесе силен звук на гонг. Тя замря от изненада, понеже не можа да разпознае откъде идва. После обаче осъзна, че е звънецът на входната врата.
	Машинално погледна ръчния си часовник, макар да знаеше, че е малко след шест и половина. Нали провери колко е часът одеве, когато пъхна овчарския пай във фурната. След дългото пътуване и почти двата часа, прекарани в разучаване на къщата и покупки в близкото магазинче, се беше настроила за спокойна вечер. Затова и вече беше пъхнала единия си крак в тревистозеления панталон от трико с тъмнозелено копринено коланче.
	Панталонът, както и повечето неща в гардероба й, бе ушит от нея самата и бе сред любимите й дрехи, защото бе удобен, а освен това зеленото отиваше на бледия тен и червеникавокестенявата й коса. Е, бялата тениска беше виждала и по-добри времена. Беше й отесняла и леко захабена от пране, но Роуз харесваше мекия плат и обичаше да я комбинира с панталона. Така облечена, се чувстваше уютно, обаче не беше много-много за пред гости, затова се поколеба дали да отвори. Който и да стоеше пред вратата, без съмнение търсеше Зоуи, не нея. Тъй че можеше чисто и просто да игнорира звъненето и изобщо да не…
	Гонгът прозвуча отново, този път дори два пъти, и Роуз въздъхна, сещайки се, че колата на Зоуи е на входната алея. Следователно посетителят предполагаше, че тя си е вкъщи, а и явно държеше да се видят спешно. Ето защо Роуз нахлузи панталона и отиде във фоайето.
	Може да е куриер, помисли си, когато дръпна резето и отключи. Или съсед, който иска нещо назаем. Или…
	— Вие?
	Невярваща на очите си, се вторачи в Саймън Филдинг, който стоеше пред нея с найлонова торба в ръка.
	Беше със същия костюм, само че без вратовръзка и с разкопчана якичка на ризата, което му придаваше по-небрежен вид. Но не и по-малко привлекателен, помисли си Роуз. И така изглеждаше дяволски добре.
	— Дано не ви безпокоя — каза той и се усмихна толкова очарователно, че сърцето на Роуз прескочи. Внезапно се зарадва, че е отворила вратата — и същевременно много се ядоса, че вече не е с дългата туника, която бе облякла вместо мократа лятна рокля. Но нищо не можеше да промени, тъй че отвърна на усмивката му.
	— Не, ни най-малко. Но ако сте дошли да попитате за отговора на Зоуи относно огледа, трябва да ви разочаровам, за жалост все още не съм се свързала с приятелката си.
	— Няма значение, много мило от ваша страна, че изобщо се ангажирахте. Всъщност идвам не за това, а понеже преди малко ви досадих с молбата си. За което съжалявам, в края на краищата нямате нищо общо с цялата работа. Така че реших да ви донеса това тук — един вид компенсация за причиненото неудобство.
	Подаде й бялата торба и Роуз я пое с любопитство. В такива торби слагаха ястията си заведенията, откъдето се вземаше храна за вкъщи. А когато хвърли поглед вътре, видя бяла картонена кутия с името на индийски ресторант и две покрити с фолио опаковки с различни японски специалитети.
	Погледна го изненадана.
	— Суши?
	Той кимна.
	— И къри от любимия ми индийски ресторант. Не бях сигурен дали обичате риба.
	— Аз съм от Корнуол, естествено, че обичам риба — поклати глава Роуз. — Но… защо ми носите тази храна?
	— Нали току-що сте пристигнали в Лондон — поясни той. — Помислих си, че сигурно сте огладнели след дългото пътуване. И за да не се налага да готвите…
	— Боя се, че сте позакъснели. — Роуз повдигна рамене. — Вече сложих във фурната тавичка с овчарски пай. Ще стане всеки момент.
	Тази информация явно матира Саймън Филдинг, защото я погледна смаян.
	— М-да, в такъв случай май съм постъпил малко необмислено. Въпреки това задръжте храната. Утре може да я претоплите. Е, поне кърито. Рибата по-добре да изядете още днес, тя не е много трайна. Господи… — Той вдигна ръка и се почеса безпомощно по тила. — Уж дойдох специално да се извиня, задето одеве ви се изтърсих изневиделица и ето че пак го направих. Сигурно ще ме вземете за ужасен натрапник.
	Роуз се подсмихна, защото си мислеше нещо напълно различно.
	— Не, съвсем не. Смятам, че е наистина мило от ваша страна — успокои го тя и отвори малко по-широко вратата. — Няма ли да влезете? Ако желаете, може да хапнете с мен. — И вдигна торбата. — Сега има достатъчно храна и за двама ни.
	Саймън Филдинг се поколеба за момент.
	— Но само ако е удобно.
	— Даже е повече от удобно — увери го Роуз. — В тази огромна къща се чувствам някак изгубена. А и бездруго не обичам да се храня сама.
	Чак след като го каза, си даде сметка, че е точно така. Да, беше се зарадвала да остане за малко сама, но всъщност й беше неприятно, че наоколо нямаше никого, както бе свикнала. Най-вече защото къщата беше толкова просторна. Тишината в големите помещения с високи тавани, която цареше навсякъде и се нарушаваше единствено от тиктакането на различни часовници, бе някак потискаща и истината беше, че Роуз се зае да готви и облече удобните си домашни дрехи, само и само да намали усещането за чуждост. Ето защо въздъхна с истинско облекчение, когато Саймън Филдинг отвърна на усмивката й.
	— Тогава с удоволствие ще ви правя компания — каза той и мина покрай нея, за да влезе във фоайето, където миг по-късно двамата пак застанаха един срещу друг.
	— Набързо ще занеса торбата с продуктите в кухнята и ще погледна пая — заяви Роуз и посочи към салона в съседство. — Моля, заповядайте, седнете. Желаете ли нещо за пиене? — И трескаво заумува какво да му предложи. — Чаша чай? Или може би вино? Не зная какво друго има, ще трябва да проверя…
	Вече се беше запътила към салона, където зад стъклена витрина бе забелязала доста добре зареден бар, когато Саймън Филдинг махна в знак на отказ.
	— С удоволствие бих изпил чаша вино.
	— Добре. Един момент, ей сега се връщам.
	С бързина и неочаквана нервност Роуз се насочи към кухнята, която бе двойно по-голяма и имаше доста по-професионален вид от нейната. Това се дължеше преди всичко на модерните електрически уреди, с които първо трябваше да свикне. Особено необичайна бе фурната, вдигната на нивото на очите, но явно бе успяла да я нагласи на правилните градуси, понеже паят вътре ухаеше божествено и беше — както установи след изпитателен поглед — почти готов.
	Доволна, затвори фурната и се замисли къде ли са чиниите. Преди това, търсейки подходяща тава за печене, беше мярнала някъде чинии, но й отне миг-два, за да се сети къде точно.
	— И вино — напомни си, след като приготви чиниите и приборите и застана пред стелажа в ъгъла, където имаше множество бутилки.
	При други обстоятелства и през ум не би й минало да посегне към нещо чуждо, обаче Зоуи няколко пъти подчерта, че може да взема каквото пожелае. А виното го спомена изрично, така че Роуз плъзна поглед по бутилките.
	Имаше червено вино, а то подхождаше повече на пая от бялото. Дотолкова беше осведомена. Но кое беше по-хубаво?
	Наслуки измъкна няколко бутилки и заразглежда етикетите.
	— Мога ли да ви помогна?
	Гласът на Саймън Филдинг прозвуча толкова изненадващо зад гърба й, че тя се сепна. Ала веднага се окопити и му се усмихна.
	— Да, можете да ми кажете кое вино предпочитате. — Подаде му бутилката, която държеше в момента. — Да речем, това?
	Докато той четеше внимателно етикета, Роуз се помоли горещо да не я въвлече в разговор за качествата на различните лозарски райони. Не беше голяма специалистка по вината. Почти не близваше алкохол и й липсваха възможности, за да развие изискан вкус. От което изведнъж се засрами, понеже Саймън Филдинг оглеждаше много професионално бутилката.
	— Хм, „Примитиво ди Мандурия“. Много добро италианско вино, но аз лично предпочитам френските червени вина. Да видим… — Разгледа другите бутилки и накрая измъкна една с доволна усмивка. — Това например. „Шато-ньоф-дю-пап“, а и добра реколта.
	Каза го с нескрит възторг, но в следващия момент замълча.
	— Обаче може да пийнем и „Примитиво“, ако ви допада повече.
	— Не, не, ще вземем това тук — изрече припряно Роуз, защото вече бе забравила как се казваше виното, което толкова му хареса, и затърси тирбушон. Намери един и Саймън Филдинг отвори бутилката с обиграни движения.
	— Дали да не хапнем тук? — Роуз посочи малкия кът за хранене до прозореца. До салона имаше и отделна трапезария, но тя изведнъж й се стори толкова префърцунена. — По-уютно е, как мислите?
	Саймън Филдинг като че ли се изненада от предложението, обаче се съгласи и когато малко по-късно вече седяха един срещу друг с димящия пай помежду им, вдигна чашата си за наздравица.
	— За готвачката! — каза и додаде с дяволита усмивка: — Чиито умения така грандиозно подцених.
	Роуз чукна чашата си с неговата.
	— Та това е най-обикновен пай. — При тези думи се сети за кутията със суши в хладилника. — Обзалагам се, че сте свикнали с много по-завързани ястия.
	— Именно — констатира той. — Честно казано, дори не си спомням кога за последен път съм ял истинска домашно приготвена храна. Не съзнавах колко ми липсва и дори да е наполовина толкова вкусно, колкото ухае, със сигурност може да се съревновава с всяко ястие от ресторант със звезда „Мишлен“.
	Вкуси от пая и възхитеното му изражение очевидно потвърди, че Роуз е оправдала очакванията му.
	— Да си оближеш пръстите! Но къде сте се научили да готвите толкова добре?
	Роуз замълча. Вероятно сега бе подходящият момент да му разкаже за трите си деца, за които от години готвеше всеки ден — откъдето бе придобила и тази рутина в кухнята. Но дали пламъчето в очите му нямаше да угасне на секундата, щом го научеше? Твърде често й се беше случвало с мъжете, с които я бе запознавала Айрис, за да рискува и този път. Тъй като, за разлика от кандидатите, представяни от сестра й, Саймън Филдинг наистина й харесваше. Е, поне за кратък флирт, уточни припряно наум — повече от това няма да се получи. И по-добре да не съсипва всичко от самото начало, като го стресне с житието-битието си.
	— Както вече споменах, не е толкова трудно — поясни с усмивка и сръбна още една глътка от пивкото вино.
	— А с какво се занимавате, когато не готвите? — поинтересува се той, продължавайки да се храни.
	Роуз пак се поколеба.
	— Аз съм… моделиерка — отговори и изпита лека гордост, защото не беше лъжа. Този път малко по-лесно премълча останалото.
	— А, значи дизайнерка. — Саймън Филдинг се облегна назад. — Признавам, че не съм много вещ в тази област. Но може би все пак съм чувал за вашата модна линия?
	Роуз преглътна. Собствена линия — нямаше да е никак зле, помисли си и усети пробождане в гърдите. По-рано наистина си мечтаеше да следва моден дизайн и да си извоюва име в бранша. Само че се омъжи за Мат и професионалните й амбиции потънаха в делника с децата. Остана й единствено любовта към кройките и шева. Със сигурност обаче все още не можеше да се нарече дизайнерка и ако не го поправеше, той щеше да си създаде погрешна представа за нея.
	Кажи му, настоя сама пред себе си. Кажи му, че всъщност си домакиня и шиеш всичко на всичко блузи за бутика на сестра си. И за арогантни американски туристки.
	Но точно мисълта за пренебрежителното държане на Фелисити Майърс я накара да си замълчи. Толкова й беше омръзнало да се извинява, че е такава, каквато е. Пък и изобщо не беше нужно Саймън Филдинг да знае всичко. По всяка вероятност нямаше да го види след днешната вечер, но сега се наслаждаваше на времето с него. Възхищението му й се отразяваше добре, хубаво беше пак да се почувства жена. Нима беше толкова осъдително да се представи пред него за преуспяваща необвързана дизайнерка?
	— Да сте чували за мен? Не, за съжаление не съм толкова известна — отвърна тя и добави с усмивка: — Но се надявам това скоро да се промени.
	— Положително — увери я Саймън и подпря с ръка брадичката си, не откъсвайки изпитателния си поглед от нея. — А на какво държите при моделите, които разработвате?
	Въпросът слиса Роуз. Клиентките, а и Айрис винаги бяха буквално във възторг от ушитото за бутика, но никоя от тях досега не бе пожелала да научи защо разработва моделите точно по този начин. Саймън обаче явно се интересуваше, затова тя се опита да облече идеите си в думи.
	— Обичам да комбинирам материи с различни текстури, но със сходни нюанси. Искам дрехите ми да не омръзват на клиентките, а те винаги да откриват в тях нещо ново. Искам да творя мода за сетивата.
	Приятно й беше да говори на тази тема, затова продължи, сподели колко често се затруднява да намира и комбинира подходящи платове и колко време отнема създаването на перфектен модел.
	Саймън я слушаше внимателно, от време на време задаваше въпроси и се усмихна, когато Роуз приключи.
	— Сигурен съм, че линията ви ще бъде успешна, щом влагате в нея толкова страст — отбеляза. — Донесли ли сте някои модели, които да ми покажете?
	Роуз се усмихна.
	— Шия повечето си дрехи. Например роклята, с която бях днес следобед, е мое творение. И това тук.
	И изпъна единия си крак, за да му даде възможност да оцени зеления панталон. Ала в следващия миг й просветна, че в комбинация със захабената тениска панталонът едва ли е най-добрият пример за нейната креативност.
	— Е, по-добре ще стои с друга блуза — уточни тя. — Но не знаех, че зад вратата сте вие. Иначе щях да облека нещо, което да ви впечатли повече.
	— Вие и така много ме впечатлявате, повярвайте ми — отвърна той с толкова лъчезарна усмивка, че сърцето на Роуз прескочи. Внезапно осъзна, че отдавна не е била насаме с мъж. Вкусният пай, виното, което полека-лека я замайваше, продължителните погледи… Всичко създаваше усещане за среща. Дали обаче бе така?
	Тя преглътна.
	— О, казвате го само защото искате да ви уредя час за оглед, който не търпи отлагане. — И смръщи чело, когато още веднъж се замисли за това. — Но защо всъщност?
	— Защо какво?
	— Защо се ангажирате с този оглед? Адвокатите не се ли занимават обикновено с други неща?
	— Имате предвид защитата на клиенти пред съда? — Саймън повдигна ъгълчето на устата си в крива усмивка. — И това правя. Даже със значително по-голямо удоволствие. Но господин Пандакис е важен клиент на кантората ни. Управител е на „Суон холдинг“, който също представляваме. А тъй като е… да речем, доста ексцентричен тип, шефът ми реши, че главният ни приоритет е да го направим щастлив. Уви, избра мен за тази задача, така че в момента движа неща, с които обикновено нямам нищо общо.
	— Имате шеф? — Роуз се сети за визитката, която й беше дал по-рано. — Мислех, че кантората е ваша.
	Той въздъхна.
	— Филдинг в името „Филдинг & Мейсън“ е баща ми. Кантората е негова и на съдружника му. Планира се скоро да стана съдружник, но засега съм само служител. За „загрявка“, както се изразява уважаемият ми баща. Нещо като семейна традиция, и той е трябвало да поработи така, преди дядо ми да го направи съдружник. Тъй че в момента баща ми е мой шеф.
	Роуз леко наклони глава, замисляйки се за думите му. Не му беше приятно да изпълнява поръчението на баща си може би защото му се струваше твърде досадно. И все пак в гласа на Саймън Филдинг се долавяше уважение. Ако трябваше да отгатне как се отнася към баща си, би казала, че в момента недоволства от ролята си в кантората, обаче по принцип е в добри отношения с господин Филдинг старши.
	— Значи юридическата ви кариера е била предначертана?
	— Може да се каже.
	— А това ли желаехте?
	Въпросът беше доста личен и Роуз тутакси съжали, че го е задала. Понякога не успяваше да обуздае любопитството си. Но Саймън Филдинг очевидно не й се разсърди, понеже поклати глава с усмивка.
	— Ей богу, никога не съм се питал. Странно, нали? — Той сви рамене. — Но предполагам, че някои неща просто са такива, каквито са. И не страдам, че съм адвокат, ако имате това предвид. Напротив, обичам професията си. Може би действително е семейна черта.
	Роуз го наблюдаваше, опитвайки се да си го представи в черна тога пред съда. Което не беше трудно, понеже той сто на сто правеше впечатление и там и съдебните заседатели не го изпускаха от очи. Предимно тези от женски пол. Тя поне би се затруднила да се съсредоточи върху случая, докато слуша пледоарията му.
	— … или как смятате? — Саймън Филдинг я погледна очаквателно, но Роуз само повдигна смутено рамене.
	— Съжалявам, бях се замислила. Какво казахте?
	— Запитах се дали приятелката ви изобщо възнамерява да продаде имота. Съгласи се да преговаряме, но вече имам чувството, че не проявява реален интерес към офертата.
	Роуз пак повдигна рамене.
	— Спомена за продажба, обаче не зная нищо повече. Щом се свържа с нея, ще я попитам и ще й предам колко важен е този оглед за вас. — После се усмихна. — И само за протокола: Бих го направила и ако не ми бяхте донесли храна.
	Той се наведе към нея.
	— Аз пък бих ви донесъл храна и ако не бяхте поели ангажимента да го направите — заяви, а когато погледите им се срещнаха, сърцето на Роуз заби малко по-бързо.
	Жуженето на телефона му, който бе оставил на масата, ги изтръгна от мига на плаха интимност.
	Саймън хвърли намръщен поглед на дисплея, но съобщението явно беше важно.
	— Извинете ме, трябва да се обадя. — С тези думи стана и излезе от кухнята, за да телефонира.
	Роуз го изпрати с очи, сетне също се изправи и прибра тавата с останалия пай във фурната. Усети, че бузите й парят и се почувства донякъде неловко. Откога не се беше случвало мъж да я извади от равновесие само с една усмивка и продължителен поглед? Не можа да си спомни, но чувството беше опияняващо, затова цялата засия, когато малко по-късно Саймън Филдинг се върна в кухнята. За разлика от нея той влезе с унил вид.
	— Уви, налага се да съкратя вечерята ни. — И поклати съкрушено глава. — Съвсем забравих, че днес ме очакват на благотворителен банкет.
	Усмивката на Роуз се стопи и тя мигом се отрезви.
	— Тогава не карайте приятелката си да ви чака — рече и се помъчи да не изглежда разочарована. Естествено, че беше обвързан. Как бе могла да допусне, че…
	— Майка ми — поправи я той. — Днес организира една от многобройните си благотворителни вечери. Не ме питайте за каква кауза, мама членува в толкова комитети, че сигурно и тя е загубила бройката им. Но очаква от мен и баща ми да подкрепим дейността й и обещах да отида. Беше доста невъздържана по телефона, така че по-добре да не я карам да ме чака.
	Роуз съзнаваше, че е глупаво да почувства облекчение от думите му, въпреки това се усмихна.
	— Е, жалко. Но това, разбира се, е по-важно — каза и го изпрати до вратата.
	На раздяла Саймън Филдинг пое ръката й и я стисна малко по-силно от необходимото.
	— Между другото, приятелката ми със сигурност би дошла на вечерята… ако имах такава — каза и пак се усмихна толкова неприлично чаровно, че всичко в стомаха на Роуз се преобърна.
	Отвърна на погледа му и времето сякаш замря. Едва когато миг по-късно пусна ръката й, Роуз усети, че е затаила дъх.
	— Наистина бих предпочел да остана тук — каза Саймън Филдинг. — Но се надявам да се чуем.
	— Ще се обадя веднага щом се свържа със Зоуи — увери го още веднъж тя и се загледа подире му, докато той вървеше към колата си. След като потегли, заключи пак вратата и се облегна усмихната на нея. Каква първа вечер, помисли си и още веднъж извика в съзнанието си всяка подробност от последните часове.
	Дали Саймън Филдинг действително й беше намекнал, че е необвързан? И дали наистина би се зарадвал да се видят отново?
	Господи, престани вече, скастри се сама. Изобщо не го познаваше, така че не беше изключено да флиртува с всяка срещната. А може би тя самата се чувстваше някак странно само защото отдавна не бе проявявала интерес към някой мъж.
	Но защо пък не, в края на краищата и тя беше необвързана. И не беше задължително от това да излезе нещо сериозно. Беше за няколко дни в града и на никого не дължеше отчет с кого прекарва времето си — мисъл, която внезапно й се видя още по-вълнуваща отпреди.
	Решително се оттласна от вратата и изтича до портмантото, където висеше дамската й чанта. Извади мобилния си телефон и набра номера на Зоуи, но — както последния път — се свърза само с гласовата поща. Затова набра номера на стационарния телефон във вилата и изчака доста. Обаче и там не се обади никой.
	Странно, рече си Роуз и погледна часовника. Надяваше се Зоуи вече да се е прибрала. Е, тогава щеше да пробва пак по-късно. Или утре рано. Все някога щеше да хване приятелката си и да я уговори да се съгласи с огледа. Тъй като едно беше ясно: тя самата бе лично заинтересована той да се състои.
	Тъкмо щеше да затвори, когато отсреща някой вдигна телефона.
	— Ало?
	Роуз се стъписа, понеже гласът беше мъжки. И добре познат.
	— Джак? — попита тя и поклати невярващо глава. — Какво правиш при Зоуи?


>	12.

	Някой викаше името й, гласът звучеше приглушено, някъде отдалече и постепенно се засилваше.
	— Зоуи? Зоуи, за бога, събуди се!
	Тя отвори очи с огромни усилия, но светлината я заслепи. За момент се затрудни да фокусира погледа си, в крайна сметка обаче успя.
	— Джак?
	Видя лицето му над своето и реши, че халюцинира. Ала после осъзна, че той я държи в ръцете си и че главата й е в скута му. И че се взира загрижено в нея.
	— Уилям те видя как припадна! Какво се случи? Да не си болна?
	Зоуи понечи да седне и Джак й помогна, подпря гърба й. Чак тогава тя забеляза, че и Уилям се е върнал и стои до тях с уплашено, безпомощно изражение на лицето.
	— И аз не зная, изведнъж се почувствах странно — каза тя и се опита да се успокои и да прогони страха, който я бе завладял в първия момент.
	Аневризмата очевидно не се беше спукала. Д-р Кашрани беше казал, че руптурата причинява нечовешка болка, а главата я болеше много леко. Неврологът беше споменал и че разширението е на място, където можеше да причини оплаквания като двойно виждане и внезапен световъртеж. За загуба на съзнание не беше станало дума, но Зоуи допускаше, че припадъкът може да се дължи на аневризмата. И това я изпълни с неистов страх.
	Много пациенти с аневризма не си даваха сметка за състоянието си, така беше и с нея. Само че доскорошната хипотетична заплаха изведнъж бе станала много реална и мисълта за нея я омаломощи още повече, провали жалкия й опит да се изправи.
	— Не ставай — нареди Джак и сложи ръка на челото й. Пръстите му бяха топли и тя внезапно усети колко й е студено. Цялата трепереше, което не убягна и на Джак.
	— Ще те откарам в селото при д-р Корби — заяви той, но Зоуи веднага поклати глава.
	— Никакъв лекар. Ще ми мине, наистина.
	И за да го докаже, впрегна всичките си сили, за да се изправи. Този път Джак й помогна, обаче не я пусна и Зоуи се запита от какво й омекват коленете — от пристъпа на слабост или от факта, че той е толкова близо до нея. Ухаеше на познатия й одеколон и това пробуди чувства, за които не желаеше да си спомня.
	— Аз… просто ще си полегна за малко. И бързо ще се оправя.
	Помъчи се гласът й да прозвучи по-оптимистично, отколкото се чувстваше, понеже обратният път до плажната вила й се виждаше непреодолим в нейното състояние. Нуждаеше се от помощ и макар да й беше неприятно, че се налага да помоли именно Джак, нямаше избор.
	— Ще ме закарате ли до вкъщи? — попита боязливо и вдигна очи към него. Той я гледаше все така мрачно, но й кимна.
	Вместо обаче да я подкрепя, докато върви, както очакваше, я вдигна на ръце и я понесе, а Уилям ги последва.
	— Свали ме, мога да ходя — протестира тя, но Джак продължи по пътя, без да я пусне на земята.
	— Така ще стане по-бързо — заяви той, а Зоуи се чувстваше твърде немощна, за да му противоречи по-сериозно. Уморена и все още леко замаяна, тя обви ръце около врата му и оброни глава на рамото му.
	— Ще ти натежа.
	Промърмореното й възражение бе посрещнато с гримаса, все едно беше казала нещо абсурдно. И май действително не му беше трудно да я носи по неравния път, по който имаше няколко стръмнини. Джак дори не се беше задъхал, когато най-сетне стигнаха до тъмнозеления му дифендър. Внимателно свали Зоуи и я настани на предната седалка, после изминаха краткото разстояние до вилата.
	— Иди в пансиона и кажи на баба ти, че ей сега идвам — нареди на Уилям.
	Момчето кимна и тръгна, след като хвърли за последно неуверен поглед към Зоуи, докато Джак й помагаше да влезе в къщата. Този път не я вдигна, а я улови под ръка и я съпроводи до дивана в дневната, на който тя се отпусна с облекчение.
	— Благодаря — промълви със слаба усмивка и се облегна назад.
	— Кога си яла за последен път? — попита Джак.
	Зоуи се замисли.
	— Днес на обяд — каза, но премълча, че е хапнала само кисело мляко и ябълка.
	Роуз беше заредила добре хладилника, но тя просто не беше гладна. Само че това явно се беше променило, защото при мисълта за храна червата й изведнъж закуркаха отчетливо, което не убягна на Джак.
	— Ще ти приготвя нещо — заяви той. — Какво ти се яде?
	Тя поклати глава.
	— Не се чувствай задължен. Не искам да те затруднявам.
	— Малко е късно за това. — Той изкриви уста в иронична усмивка, но за пръв път, откакто го бе видяла днес, изражението му й се стори не толкова враждебно. — Омлетите ми се получават добре и стават бързо. Или може да намеря нещо друго. Ей сега ще погледна.
	С тези думи изчезна в кухнята, преди Зоуи да отвори уста, за да протестира. Тя чу тракане на съдове, цвърчене на нагорещена мазнина, а не след дълго дневната се изпълни с превъзходния аромат на пържен бекон, от който й потекоха лигите. Затвори очи, защото изтощението я надви, и ги отвори едва няколко минути по-късно, когато Джак й донесе чиния с яйца, бекон и печен боб.
	— Наистина нямаше нужда — настоя Зоуи, но се нахвърли лакомо върху яденето, а Джак пак отиде в кухнята и се върна чак когато бе приключила с вечерята. Съдейки по долитащия оттам шум, беше разтребил и дори й бе приготвил чаша чай, която постави на масичката.
	— По-добре ли си?
	— Много по-добре — потвърди Зоуи, ала въпреки чувството на благодарност внезапно я обзе смущение. Не можеше да каже на Джак какво й е в действителност и все пак му дължеше някакво обяснение за припадъка си. — Май днес всичко ми дойде някак в повече. Дългото пътуване от Лондон дотук и многото спомени…
	Не завърши изречението и сви рамене. Джак седна в креслото срещу нея.
	— Тогава защо си го причиняваш? — Изрече го с упрек, но в погледа му вече нямаше гняв. По-скоро учудване. — И защо сега?
	— Защото не намирам покой след станалото. Твърде дълго смятах, че е отминало и съм оставила всичко зад гърба си. Обаче напоследък… — Тя преглътна при мисълта за предстоящата операция. — Напоследък постоянно се върти в главата ми. Имам още толкова въпроси около смъртта на Крис. Които мога да изясня единствено тук.
	Джак изсумтя.
	— И какво се е променило? Никой не знае какво се е случило онази нощ. Има само догадки, нищо повече.
	— Въпреки това искам още веднъж да проверя всичко — настоя тя. — Ако прегледам полицейските доклади, може да ми направи впечатление нещо, което навремето съм пропуснала. Освен това ми се ще да поговоря пак с хората от селото, които са били тук по време на инцидента. Например с полицейския инспектор Хари Оуен. Тогава той пое случая, нали? Още ли е в Пендерак?
	Джак кимна.
	— Сега е началник на участъка. Но сигурно нямат нови сведения, иначе биха те уведомили. И защо си решила, че ще успееш да откриеш нещо, което е убягнало на полицията?
	Зоуи задъвка долната си устна.
	— Не зная. Но все пак ще се опитам.
	Джак внезапно стана от мястото си.
	— Е, тогава постъпи, както си решила — каза и я фиксира със същия враждебен поглед, както преди това на скалата. — Трябва да тръгвам.
	С тези думи се обърна и се запъти към вратата.
	— Джак?
	Той се обърна неохотно към нея.
	— Никога не съм вярвала, че имаш нещо общо със смъртта на Крис.
	За един дълъг момент погледът му се закова върху Зоуи и тя забеляза как изражението му се промени. Ала моментът отлетя, преди да разгадае какво е видяла изписано на лицето му.
	— Е, доскоро, Зоуи.
	Тръгна към вратата и когато Зоуи погледна след него, нещо я стегна болезнено в гърдите. Не искаше той да си отиде, защото изведнъж се изплаши да остане сама в тази пълна със спомени къща. През целия ден нямаше проблеми с това, само че тогава се чувстваше добре. А сега все още не можеше да се съвземе от припадъка, пък макар и неохотно, си призна, че присъствието на Джак й даваше сигурност. Естествено, не можеше да му го каже. Вероятно нямаше и смисъл — бездруго нямаше да остане, защото го очакваха в пансиона. Затова си замълча, без да сваля очи от широкия му гръб.
	Джак точно стигна до вратата, когато стационарният телефон иззвъня. Безжичният апарат се зареждаше в антрето и Зоуи простена наум при мисълта, че трябва да стане и да иде дотам.
	— Би ли се обадил? — помоли Джак. — И без това сигурно не търсят мен.
	Той кимна и изчезна в антрето. Чу го да говори с някого, после Джак се върна в дневната.
	— Роуз е — каза и й подаде апарата с каменно лице. Сетне се обърна и миг по-късно Зоуи чу как входната врата се хлопна.
	— Ало — обади се тя.
	— О, добре, че най-накрая те открих. — Гласът на Роуз прозвуча развълнувано. — Трябва спешно да те попитам нещо.

	* * *

	Джак обърна джипа и така рязко настъпи газта, че колата се стрелна напред. За миг-два задържа скоростта, после понамали и продължи да кара по-бавно по пътя за пансиона, чиито светлини вече се мержелееха в далечината.
	Стегни се, смъмри се той и се помъчи да не мисли за случилото се през последния час и половина. Обаче не успя и пред очите му неизменно изникваше припадналата Зоуи. Не помнеше кога за последен път бе тичал толкова бързо. За нула време се озова до нея и изведнъж вече нямаше значение, че й е ядосан. Или как са се разделили преди години. Важно бе единствено, че отвори очи и облекчението разсея гнева му, замени го с нещо, което сам не проумяваше. Нещо, което всяваше смут в душата му, защото не желаеше да го изпитва.
	_Трябва да намеря отговорите, Джак._
	Издиша шумно, когато се сети за нейните думи. И за умоляващите й очи.
	Навремето бе очаквал напразно да зърне непокорното пламъче в погледа й. Или каквото и да било чувство. Там обаче имаше само празнота и отхвърляне, което дълбоко го нарани. Беше сигурен, че се е излъгал в нея. Че любовта й към него не е била силна.
	Но сега…
	Джак поклати глава. Не, рече си. Хич не си го и помисляй. Каквото било — било. Нямаше път назад, не и след толкова години. В момента си имаше достатъчно грижи с Уилям. А и с нищо не беше задължен на Зоуи. Щом бе решила да рови и да отваря стари рани, това си беше нейна, а не негова работа. Не го интересуваше, така че щеше да стои настрана. И толкова.
	Рязко спря джипа до комбито на майка си, слезе и тресна вратата. После закрачи с навъсено лице към входа на пансиона.


>	13.

	— Саймън, ще бъдеш ли така любезен да изпратиш госпожа Едгарс до вратата?
	Илейн Филдинг погледна сина си с недвусмислена настойчивост и Саймън въздъхна нечуто.
	— Разбира се.
	Стана и се усмихна на възрастната дама, която се канеше да си тръгва. Обикновено се сещаше сам за задълженията си на домакин — в края на краищата знаеше колко държи на тези неща майка му. Цяла вечер обаче мислите му витаеха другаде и в момента слушаше само с половин ухо онова, което Марта Едгарс му говореше по пътя към вратата. Ставаше дума за внучка й Лидия, с която се бяха засичали по различни поводи. Ако не се лъжеше, наближаваше трийсет и ако можеше да се вярва на баба й, проявяваше жив интерес към него.
	— Лидия много съжалява, че нямаше възможност да дойде тази вечер. Толкова искаше да се видите. Но я задържаха. Един от конете й куца и трябваше да се погрижи за него. Нали знаете как е.
	— И аз съжалявам. Предайте й моите поздрави — отвърна учтиво Саймън, въпреки че му беше трудно да извика в паметта си образа на Лидия Едгарс. В края на краищата тя бе една от многото млади жени от изисканите кръгове, с които общуваха родителите му — добре възпитана, с подходящи любими занимания и стилна от глава до пети. Не си представяше, че ще му отвори вратата в отесняла и захабена тениска. Или ще му сервира домашно приготвена вечеря в кухнята…
	— Ще го направя — заяви доволно Марта Едгарс и изчака Саймън да й отвори вратата. — И кажете на майка си, че и този път надмина себе си. Не зная как успява, но вечерта беше перфектна във всяко отношение.
	— Ще й предам — обеща Саймън и помогна на възрастната дама да слезе по стълбите до лимузината, която я очакваше на входната алея.
	После се върна в къщата и тъкмо се запъти към салона, където се бяха събрали гостите след вечерята, когато майка му влезе във фоайето.
	— Всичко наред ли е? — попита загрижено тя.
	Саймън кимна.
	— Помолиха ме да ти предам, че вечерта ти е пълен успех.
	Похвалата не беше необичайна, понеже партитата на Илейн Филдинг бяха легендарни. Когато пратеше покани за някое от благотворителните си събития, лондонското висше общество се отзоваваше с най-голямо удоволствие не само защото бе идеална домакиня. Като съпруга на преуспяващия адвокат Робърт Филдинг тя отдавна се движеше в средите на състоятелните индустриалци от страната и мнозина от тях бяха дългогодишни клиенти на мъжа й. А тъй като освен всичко бе и дъщеря на граф Чизуик и имаше достъп до аристократичните кръгове, списъкът на гостите й винаги бе толкова интересен, че хората се надпреварваха да получат покана — особено когато приемът беше в Марлтън Хаус, резиденцията на семейство Чизуик в Кент, за разлика от днешния, който се провеждаше във фамилната къща в Кенсингтън. Затова Илейн Филдинг бе желан член на борда на най-различни благотворителни организации и доколкото можеше да прецени Саймън, много обичаше тези си задължения.
	В момента обаче не изглеждаше кой знае колко щастлива, понеже се взираше в сина си, смръщила чело.
	— Нямам предвид Марта. Попитах дали всичко е наред с теб.
	— С мен ли? — Саймън се усмихна учудено. — Естествено.
	Майка му обаче явно не бе убедена в това.
	— А тогава защо цяла вечер си толкова разсеян? Какво става, Саймън? Да няма неприятности в кантората, за които не сте ми споменали с татко ти?
	— Какво? Не, всичко е тип-топ, наистина — увери я той.
	— Тогава е заради някоя жена, нали? — И вдигна ръка, за да парира възражението на Саймън. — Хайде, познавам те — добави и усмихнато го сръга в ребрата. — Да не е случайно Лидия Едгарс, а? Прелестна е, не намираш ли? И мисля, че те харесва.
	Саймън въздъхна.
	— За съжаление, симпатията не е взаимна.
	— О! — Илейн Филдинг явно бе разочарована. — А коя е тогава? Или по-добре да попитам на коя корица съм я видяла за последен път?
	— Не е фотомодел — заяви Саймън и направи гримаса, осъзнавайки, че майка му е абсолютно права. В крайна сметка последните му три приятелки бяха модели. Като думата „приятелка“ бе малко преувеличена. Бяха по-скоро краткотрайни връзки, за огромно съжаление на родителите му, според които единственият им син, вече около трийсет и пет годишен, най-сетне трябваше да улегне и да продължи рода Филдинг. Естествено, не с жена, която печелеше парите си със снимки в списания. В главите им се въртеше мисълта за партия от техните среди. С добро име и още по-добро потекло. Някоя като Лидия Едгарс. Ако зависеше от нея, майка му би побързала още днес да пусне обява за годеж в _Таймс_.
	— Не е фотомодел? — Илейн повдигна вежди. — Тогава с какво се занимава?
	— Модна дизайнерка — поясни Саймън и се усмихна при мисълта за двете си срещи с Роуз Райли. Беше толкова непринудена, различна от жените, които познаваше. Във всеки случай беше сигурен, че няма да я забрави толкова бързо, и се надяваше скоро да я види пак.
	— Дизайнерка ли? — повтори Илейн, явно раздвоена кое е по-добре: тази професия или фотомодел. — Известна ли е?
	Саймън поклати лава.
	— Още не. Сега е в началото на кариерата си.
	— Аха — отвърна майка му, обзета от внезапно подозрение. — И предполагам, че от теб се изисква да й помогнеш с малък стартов капитал. Басирам се, че те е проучила и знае, че разполагаш с добри контакти. Да не говорим за финансови средства. Ох, Саймън! — въздъхна Илейн. — Защо все трябва да е нещо екстравагантно като фотомодел или дизайнерка? Защо не си потърсиш партньорка от нашето съсловие? Щом Лидия Едгарс не ти допада, може пък да харесаш Хейзъл Къмингс, която работи в кантората ви. Симпатична е, има същата професия и доколкото зная, идва от добро семейство.
	Саймън се замисли за младата рижа адвокатка, която баща му бе назначил наскоро. Беше симпатична, спор нямаше. Досега обаче не я беше виждал в ролята на евентуална партньорка, затова само повдигна вежди.
	Майка му въздъхна.
	— Повярвай ми, такива връзки са по-трайни.
	— Мамо, току-що се запознах с Роуз. Все още не кроим планове за сватба — рече той, донякъде развеселен от това, че майка му често прекаляваше със загрижеността си по тази тема.
	— Апропо, дизайн — продължи тя. — Не си забравил за откриването на изложбата в събота, нали?
	Той отново повдигна вежди, понеже нямаше представа за какво говореше тя, и Илейн посрещна реакцията му с укорителен поглед.
	— Зная, че ти изпратих покана и ти казах да не поемаш друг ангажимент в събота. Това е изложбата, посветена на най-важните модни тенденции през последните петдесет години, която организирах в полза на нашия проект за ментално здраве. С дизайнерски рокли, които по-късно ще продадем на търг. Сред тях са рокля на Коко Шанел и една, носена от херцогинята на Кеймбридж. Предостави ни я лично, за да подкрепи нашата кауза. Освен това ще присъства и Клайв Уентуърт, знаеш го, законодателят на лондонската мода, за когото в момента говорят всички. И други знаменитости от модния бранш. Това е голямо събитие, Саймън, така че очаквам да дойдеш. — След тези думи понижи глас: — Впрочем Лидия Едгарс също ще бъде там. Ще имате възможност да се опознаете по-добре.
	Саймън улови майка си под ръка.
	— Хайде по-добре да се погрижим за гостите, как мислиш?
	Илейн Филдинг го погледна стъписано — както винаги, когато той казваше не това, което очакваше от него, а тя не намираше подходящ отговор.
	— Да, разбира се.
	Направиха няколко крачки към салона, после Саймън спря, защото телефонът в джоба на сакото му изписука.
	— Извини ме. Ей сега ще те настигна — рече на майка си и въпреки укорителния й поглед извади смартфона, за да прочете току-що пристигналия есемес.
	_Оглед утре следобед в пет часа._
	_Сърдечни поздрави, Роуз_
	По лицето на Саймън се разля усмивка. Идеално, рече си и запамети номера й в своя смартфон. След това тръгна окрилен към салона.


>	14.

	— Не, съжалявам. Нямам право. — Хари Оуен сви извинително рамене и Зоуи усети как я заля вълна на разочарование.
	— Но става въпрос за брат ми. — Сви ръце в юмруци и отправи към полицая умолителен поглед. — Това са сведения, които ми се полагат.
	Хари Оуен се обърна и отиде до бюрото си, от което бе станал, когато малко преди това Зоуи бе почукала на вратата му. Вече не беше сержант, а началник на полицейския участък, както Зоуи прочете на табелката отвън, и под ризата му се очертаваше коремче. Иначе, кажи-речи, не се беше променил. Косата му бе все така гъста и светлоруса, а прозрачносините му очи я следяха внимателно, когато й посочи да седне на стола пред бюрото.
	— Бих искал да ви помогна, госпожице Бивън. Но не мога. Документите по следственото дело са поверителни. Нямаме право да ги даваме на трети лица, нито на извършителя, ако има такъв, нито на жертвата и семейството й. Така гласи наредбата и аз съм длъжен да я спазвам.
	Зоуи се възползва от поканата му и се отпусна на стола.
	— Та тези сведения вече не ви трябват — аргументира се тя. — Делото събира прах от години.
	— Именно — потвърди Хари Оуен и я прониза с поглед. — Разследването е приключено. Какъв е смисълът да разровим всичко отново?
	— Не разбирате. — Зоуи се наведе напред и погледна умолително полицая. — Не възнамерявам да критикувам следствените действия или нещо от сорта. Зная, че с колегите си положихте всички усилия, за да разнищите случая. Но тогава бях толкова шокирана, че нямах представа кого сте разпитвали и какво са казали за Крис хората от селото. Ето това ме интересува сега. Естествено, ще бъда много дискретна и няма да…
	Спря насред изречението, защото Хари Оуен поклати отривисто глава.
	— Както вече казах, нямам право.
	Той стисна устни и Зоуи усети, че разговорът му е много неприятен. Тя обаче не се предаваше.
	— Пък и не е задължително да вземам книжата със себе си. След като не е позволено да се изнасят, бих могла да ги прочета тук.
	— Нямате право да ги прочетете — отсече Хари Оуен. — Ако изобщо се стигне дотам, право би имал само упълномощен от вас адвокат. Той може да изиска преглед на документите и да ви съобщи какво пише в тях. Обаче също не може да ви покаже материалите по следствието.
	— Но…
	— Не. Наистина не мога да ви помогна. — Той стана от мястото си, а когато и Зоуи направи същото, я изпрати до вратата. — Наистина съжалявам — каза и избягна погледа й. — Довиждане, госпожице Бивън.
	Затвори вратата зад гърба на Зоуи, а тя за миг-два остана вторачена разочаровано в нея. После се върна в централното помещение на участъка.
	Зад едно от двете бюра седеше полицаят, който преди малко я посрещна и я заведе при Хари Оуен. Казваше се сержант Колинс и беше по-млад от нея, може би на трийсет, висок, непохватен, с приветлива усмивка. Когато мина покрай него, я огледа с любопитство. Изглеждаше по-общителен от началника си, така че Зоуи се зачуди дали да не попита и него за следственото дело. Не, надали щеше да тръгне срещу шефа си, а и цялата ситуация бе достатъчно унизителна. Затова просто му кимна и напусна участъка.
	Когато излезе на улицата, още веднъж се обърна към красивата историческа сграда с фасада от шистов камък и ланцетни прозорци, която се вписваше идеално в градския облик.
	Беше толкова сигурна, че Хари Оуен ще й помогне. По онова време беше още млад полицай, помнеше го много добре, защото също бе изпаднал в шок от случилото се. Навярно беше първият му случай и покрусата му показа на Зоуи, че ужасната смърт на Крис бе травмиращо преживяване и за силите на реда в спокойното селце Пендерак. Затова и разчиташе именно той да прояви разбиране към молбата й. Е, очевидно се беше излъгала.
	Естествено, нямаше да остави нещата така и щеше да ангажира адвокат точно както я бе посъветвал. На лондонския фирмен адвокат обаче не можеше да се довери, защото баща й щеше да разбере къде се намира в момента. Значи трябваше да потърси кантора в околността. Но това щеше да отнеме време. Време, което нямам, въздъхна Зоуи и унесена в мисли, тръгна по тесните и красиви павирани улички.
	Щом стигна до крайбрежната алея, спря и си пое дълбоко въздух. Беше вече следобед и ръждясалите риболовни корабчета отдавна бяха закотвени на двата кея и очакваха следващото си излизане в морето. Бяха по-малко отпреди, установи с изненада Зоуи. Затова пък броят на платноходките и моторниците бе нараснал значително. Акваторията на пристанището беше почти запълнена, а и много повече туристи се разхождаха по алеята, зяпаха витрините или бяха насядали в кафенетата и ресторантите. Помнеше някои магазини и хотели, други обаче бяха нови или със сменени имена. И все пак общата картина на шистово сивите и бели постройки с разноцветни прозоречни рамки покрай проблясващата вода й беше до болка позната и фактът, че пак бе тук, че виждаше, чуваше и вдишваше всичко това, отведнъж отприщи порой от спомени.
	Крясъкът на чайките, свистенето на платната, които вятърът удряше в мачтите на лодките, и типичната остра пристанищна миризма на гниещи водорасли и солена вода — всичко в съзнанието й бе неразривно свързано с лято, слънце и сгряващо чувство на щастие и сигурност. Виждаше себе си и Роуз, седнали на пристанищни кнехти и похапващи сладолед, помнеше как вечер, щом се стъмнеше, с Джак се разхождаха ръка за ръка по алеята. Беше преди толкова време, а те бяха съвсем отскоро влюбени. Как само туптеше развълнуваното й сърце! И колко сигурна беше, че нищо няма да попречи на щастието им…
	— Извинете, не се ли познаваме?
	Въпросът накара Зоуи да се обърне изненадано към възрастна дама, която я оглеждаше с леко наведена настрани глава. Беше около шейсет и пет годишна, със светлокестеняви къдрици и представляваше доста екстравагантна гледка заради огненочервените си бермуди и туниката с безумна разцветка. Затова и Зоуи я позна веднага.
	— Госпожо Кармайкъл!
	Щом произнесе името й, жената явно също се досети, понеже погледът й се проясни.
	— Зоуи! Зоуи Бивън, нали? Боже мой, колко време мина! — Дамата засия в усмивка, миг по-късно обаче отново стана сериозна. — Тогава не успях да ви кажа колко съжалявам за случилото се с брат ви. Беше толкова… — Гласът й пресекна, но тя бързо се съвзе. — Толкова талантлив пианист. Така и не срещнах повече ученик като него.
	— Той много обичаше да ходи на уроците ви — отвърна Зоуи и усети буца в гърлото си, когато видя как в очите на възрастната дама проблеснаха сълзи. От смъртта на Крис бяха минали толкова години и Зоуи предполагаше, че само тя и родителите й все още скърбят за него. Стана й приятно да чуе, че и други не са го забравили.
	Но може би това важеше единствено за Лизи Кармайкъл, все пак именно тя бе открила и развила музикалния талант на Крис. Как точно се бяха намерили двамата, Зоуи не помнеше, обаче в един момент Крис разбра, че тя дава уроци по пиано на децата в Пендерак и го удари на молба, докато най-накрая му позволиха да вземе няколко часа при нея. В Лондон продължи при други преподаватели и доста напредна благодарение на усърдието и ентусиазма си. Но въпреки това или точно по тази причина му стана традиция всяко лято да ходи на уроци при Лизи Кармайкъл.
	— Вашите уроци означаваха много за него.
	— И за мен бяха нещо специално. — Лизи Кармайкъл въздъхна и по лицето й пробягна сянка. Ала след това пак се усмихна. — Колко ще останете в Пендерак?
	— Няколко дни — отговори Зоуи.
	— В такъв случай се отбийте у нас. Имам нещо, което бих искала да ви дам. Не сте забравила къде живея, нали?
	— Естествено, че не — отвърна Зоуи. — А какво е то?
	Старата дама се усмихна.
	— Елате утре следобед и ще ви го покажа.
	Погали още веднъж Зоуи по ръката и продължи пътя си, обаче подир няколко метра отново се обърна.
	— В четири, за чая — подвикна и й махна за последен път, преди да се скрие в тълпата.
	Зоуи се загледа след нея. Нямаше представа какво искаше да й даде Лизи Кармайкъл, но сигурно беше свързано с Крис. Поне беше някакво начало. В селото положително имаше и други хора, които го помнеха и с които можеше да поговори.
	Тази мисъл й вдъхна оптимизъм и тъкмо се накани да продължи разходката, когато очите й грабнаха няколко пъстри платнени чанти, изложени на витрината на бутик. Открай време имаше слабост към чанти, а тези, както се виждаше, ушити на ръка единични бройки бяха направо възхитителни — пъстроцветни, но не изчанчени или детински, а хем оригинални, хем подходящи за всеки ден.
	Зоуи влезе спонтанно в магазина: малък бутик, в който освен всевъзможни сувенири с морска тематика, се предлагаха и доста екстравагантни дрехи и още чанти.
	Продавачката с дълга червеникавокестенява коса, която стоеше зад тезгяха и разговаряше с възрастна дама, вдигна глава, когато камбанката над вратата иззвъня.
	— С какво да ви помогна? — запита любезно, но докато Зоуи отвори уста да попита за чантите, продавачката възкликна радостно: — Зоуи? Колко хубаво, че ме намери! Аз съм Айрис, по-малката сестра на Роуз. Помниш ли ме?
	— Да, разбира се — учуди се Зоуи. Трудно й беше да повярва, че тази висока и хубава жена е тогавашното момиченце със скоби на зъбите, но определено беше Айрис. Беше все така открита и жизнерадостна, както преди, което си пролича от това, че веднага излезе иззад тезгяха и прегърна сърдечно Зоуи.
	— Посвикна ли да живееш в плажната вила?
	— Да, благодаря ти.
	Зоуи разгледа чантите и блузите, които бяха изложени из целия бутик, и отново се сети за думите на приятелката си.
	— Значи това са нещата, които прави Роуз? — попита, силно впечатлена. — Бас държа, че се продават добре.
	— Иска ли питане — потвърди Айрис. — Те са хитовете на сезона. Налага се Роуз непрекъснато да шие нови и нови. Нали, мамо?
	И погледна към възрастната жена, която още стоеше до тезгяха. Зоуи чак сега я позна.
	— Госпожо Галахър! — възкликна и усмихнато й подаде ръка. — Радвам се да ви видя пак.
	Майката на Джак й отвърна с по-скоро сдържана усмивка, докато се здрависваха.
	— И аз се радвам, Зоуи — каза, но изражението й си остана резервирано. — Отдавна не сме се виждали.
	— Да, така е — потвърди Зоуи и сведе очи. Внезапно съжали, че с лека ръка е изтрила тези хора от живота си. Беше сгрешила, но нищо не можеше да промени.
	— Джак ми разказа какво ти се е случило вчера край скалите. Притесняваше се за теб. — Дейзи се вгледа по-внимателно в Зоуи. — По-добре ли си?
	— Да, много по-добре — увери я Зоуи и усети как пулсът й се ускори при мисълта за Джак. Наистина ли се беше притеснил? — Дългото пътуване май ме изтощи повече, отколкото предполагах, затова и днес спах до късно.
	До много късно даже, отбеляза наум, понеже се беше събудила едва към обяд — време, по което в офиса обикновено вече беше обработила първата купчина документи. А в Пендерак бездействаше и въпреки това се чувстваше капнала от умора. Полека-лека обаче се оправяше. Обилната закуска й се отрази добре, а красивата природа, на която днес се любува с нови очи по пътя за селото, й подейства успокоително, бавно я отърси от стреса през последните дни. Бях забравила, помисли си. Бях забравила какво е да си в Корнуол.
	Дейзи Галахър не сваляше скептичния си поглед от нея.
	— Виждаш ми се бледа — констатира тя. — Храниш ли се достатъчно?
	Зоуи си спомни с тъга, че още навремето това бе най-голямата грижа на Дейзи Галахър. Все смяташе Зоуи за прекалено слаба и току й предлагаше препечени филийки с пастет и други вкуснотии от кухнята си. Май и сега се почувства отговорна за физическото здраве на Зоуи, понеже след кратък размисъл добави:
	— Ако желаеш, може да идваш да се храниш в пансиона. Винаги имаме достатъчно ядене, пък и нали си ни гостенка.
	Зоуи кимна плахо.
	— Благодаря. Много мило от ваша страна — продума, донякъде смаяна от неочакваната покана, и премести погледа си от Дейзи към Айрис, която се усмихваше все така лъчезарно.
	Въпреки че майката на Джак се държеше с нея малко по-сдържано отпреди, гостоприемството на семейство Галахър очевидно не се беше променило. Което само засили угризенията на Зоуи спрямо тях. Ето защо припряно грабна чанта в различни нюанси на синьото, която висеше на един от щендерите и много й хареса.
	— Бих искала да я купя.
	Даде парите на Айрис, изчака я да я пъхне в голяма хартиена торба и да й я подаде през тезгяха. После се усмихна още веднъж на двете жени.
	— Трябва да тръгвам. Радвам се, че се видяхме.
	С наведена глава и потънала в дълбоки мисли, излезе от бутика — и след няколко крачки се сблъска с някого.
	— Извинете — каза уплашено — не ви…
	Думите застинаха на устните й, когато видя, че се е блъснала в Джак.


>	15.

	За миг го погледна безмълвно, а Джак, който носеше под мишницата си някакъв кашон, отвърна на погледа й.
	— Ти пък какво правиш тук? — попита я подозрително и обърна глава към входа на бутика.
	Зоуи преглътна.
	— Аз… минах случайно. Всъщност ходих в полицейския участък. Но видях красивите чанти и влязох. Не знаех, че магазинът е на семейството ви.
	— На Айрис е — каза Джак и Зоуи усети, че бузите й пламнаха, докато се мъчеше да устои на погледа му.
	— Тези неща за бутика ли са? — попита, за да разчупи мълчанието помежду им, и посочи кашона.
	Той кимна, но мислите му явно бяха заети с друго.
	— И какво свърши в полицията?
	Зоуи въздъхна.
	— Абсолютно нищо. Отрязаха ме. Хари Оуен не желае да ми даде документите по следственото дело. Било против правилата. Единствената възможност е да упълномощя адвокат. Само че по всяка вероятност няма да успея…
	Замълча, понеже се усети, че едва не издаде тайната си на Джак, и го погледна стреснато.
	— Защо няма да успееш? — намръщи се той.
	— Защото… мога да остана само няколко дни, после трябва да се върна в Лондон — поясни нервно тя. — Така че се надявах нещата да се уредят по-бързо. Но шефът на полицията явно не може да си затвори очите.
	— Типично за Хари — промърмори Джак и сви рамене, когато Зоуи го изгледа изненадано. — Зет ми Гордън е полицай. Работи в участъка и често се оплаква, че Хари спазвал всяка буква от наредбите.
	Зоуи въздъхна.
	— Какво да направя? — промълви тъжно и вдигна глава към Джак. — Тук има ли адвокат, към когото да се обърна?
	— Доколкото знам, най-близката кантора е в Нюкуей — каза той със скептично изражение. — Но каква работа може да ти свърши адвокатът, щом имаш само няколко дни?
	Джак е прав, помисли си Зоуи и прехапа устни, понеже изведнъж си даде сметка, че планът й е обречен на провал. Дори да издиреше веднага адвокат, който да прегледа документите, той не би знаел какво да търси.
	— Въпреки това ще се опитам — рече унило.
	Джак измърмори нещо неразбираемо, но когато го попита, само махна с ръка.
	— Трябва да вървя — каза и внезапно се разбърза, кимна й бегло и влезе в бутика.
	Зоуи го проследи с поглед. Не можеше ли поне да се усмихне и да й пожелае късмет? Е, явно очакваше твърде много. След всичко случило се взаимоотношенията им никога нямаше да бъдат както преди. А и по-добре да не се замисляше защо придава такова значение на държането му, така че се врътна и пое обратно към плажната вила.

	* * *

	Джак постави кашона до касовия апарат и изправи гръб.
	— Ето нещата, които трябваше да донеса за Айрис — каза на майка си, тя обаче само го изгледа разтревожено. — Какво има?
	— Видях те да говориш със Зоуи. — Дейзи хвърли едно око на Айрис, която в момента обслужваше клиентка. — За какво си приказвахте?
	— За нищо важно — отвърна с нежелание Джак. — Опитва се да разбере какво се е случило с брат й. Нали вече ти споменах.
	По време на снощната вечеря Зоуи беше станала главната тема на разговор в пансиона и това явно не даваше мира на Дейзи.
	— Наистина ли е пристигнала само за това? — При тези думи майка му поклати глава. — Тогава защо не е дошла много по-рано?
	— Нямам представа. — Джак облегна лакът на тезгяха и я погледна замислено. — Но може би трябва да й помогна.
	— Какво? От къде на къде? — Идеята очевидно изобщо не допадна на Дейзи, обаче Джак си държеше на своето.
	— Колкото по-бързо научи каквото иска, толкова по-бързо ще се махне оттук.
	Дейзи го измери със скептичен поглед.
	— Значи искаш да си отиде?
	Той изсумтя.
	— Тя и бездруго ще си отиде — каза и се помъчи да игнорира пробождането в гърдите си, когато се сети как го погледна преди малко Зоуи.
	Нещо не беше наред с нея. Изглеждаше толкова потисната, сякаш нещо й тежеше. А в очите й се таеше тъга, която го разтърси целия. По дяволите, искаше да й помогне не за да се отърве по-бързо от нея. Просто искаше да й помогне. И точка. А и вече знаеше как.
	— Гордън в участъка ли е? — попита Айрис, чиято клиентка току-що си беше тръгнала.
	— Да, ако не е на акция — кимна тя. — Защо?
	— Трябва да го попитам нещо — отговори й Джак и с решителни крачки излезе от бутика.


>	16.

	— А тук е банята — обясни Роуз и отстъпи встрани, за да направи място на Дариос Пандакис и експерта, когото бе довел. Чувстваше се малко странно да развежда мъжете из къща, която все още бе непозната и на нея самата. Но беше обещала за Зоуи да поеме ангажимента и да не се отделя от посетителите.
	Двамата огледаха обстойно помещението, точно както бяха направили и с обходените досега стаи. Дариос Пандакис през цялото време беше с безизразна физиономия, лицето му не трепваше дори докато полугласно разговаряше с експерта. Държеше се така, откакто бяха започнали огледа преди половин час и Роуз полека-лека се изнервяше. Саймън Филдинг наистина спомена, че клиентът му е с труден характер, но че мъж на петдесет и няколко години ще се държи толкова нелюбезно — това не го беше очаквала. Почти не се усмихваше, отговаряше едносрично и проявяваше крайно слаб ентусиазъм към обекта, който уж настояваше да купи.
	— Не му ли харесва? — попита тя шепнешком и потърси с очи помощ от Саймън Филдинг, с когото чакаха заедно пред вратата.
	Той се наведе усмихнат към нея.
	— Не се безпокойте. Той така си гледа — прошепна в отговор и Роуз усети по гърба си тръпки на възбуда, когато дъхът му погали бузата й. За миг се загуби в сините му очи, които неочаквано се озоваха толкова близо до нея, че се задъха.
	Той е тук по работа, напомни си наум. Така че по-добре не го зяпай като влюбена тийнейджърка. Само че точно така се чувстваше от снощи. Фантазираше си за него и целия ден прекара в подготовка, предвкусвайки новата им среща. Часове наред стоя пред огледалото и пробва различни тоалети, докато накрая избра една от най-красивите си летни рокли — истинска фантазия от люляково лилаво трико. И колкото повече стрелката на часовника се приближаваше към пет и половина, толкова по се засилваше вълнението й. Направо получи сърцебиене, когато отвори вратата на него и другите двама мъже, а възхитеният му поглед я възнагради за усилията й.
	Да, искаше да му се хареса. Но и изпитваше неувереност заради множеството необичайни чувства, които Саймън будеше у нея. Просто беше отвикнала да флиртува и не можеше да прецени дали интересът му към нея бе искрен или лъжа и измама, за да си издейства огледа. А ако беше така, наистина го биваше, трябваше да му го признае…
	— Тук, долу, има ли и други помещения?
	Въпросът на върналия се в коридора Дариос Пандакис откъсна Роуз от мислите й.
	— Не, няма.
	— Добре. Тогава да се качим на втория етаж — заяви той и Роуз стисна зъби, понеже заповедническият му тон не й се понрави. Но си замълча и тръгна първа по широкото стълбище, водещо нагоре.
	В тази част на къщата се беше качила само веднъж, и то за малко. Зоуи й обясни, че тук са били покоите на майка й и че тя самата вече не използва този етаж. Спалнята й беше долу, непосредствено до банята, и Роуз спеше там, защото така й се виждаше най-разумно. Къщата бе твърде голяма за един човек, а на първия етаж имаше всичко, от което се нуждаеше. Затова и отиде горе само веднъж, в самото начало, за да се ориентира в обстановката. Вратите в коридора бяха заключени и тя успя да надникне единствено в стаята до стълбищната площадка — вероятно бившата спалня на майката на Зоуи. И изтръпна, защото освен масивните старинни мебели, тук бяха останали и многобройни лични вещи. На малката тоалетка в ъгъла имаше най-различни бурканчета и шишенца, над скрина висеше колекция от семейни снимки в рамки, а на нощното шкафче бяха струпани списания. Сякаш майката на Зоуи щеше да се върне всеки момент. Роуз се почувства като натрапница, затова бързо слезе на първия етаж.
	Сега обаче трябваше да отвори вратите една по една, та мъжете да влязат във всички стаи. Освен спалнята на госпожа Бивън, имаше малък салон, който бе обзаведен подобно на долния и също изглеждаше обитаем, както и две спални, очевидно използвани като стаи за гости, и втора голяма баня. Навсякъде беше разтребено и чисто, но това не учуди Роуз, защото Зоуи спомена, че веднъж седмично идвала жена, която се грижела за реда.
	Роуз не можеше да си обясни защо този етаж й се струваше някак злокобен. Може би защото знаеше, че никой вече не живее тук. Всичко изглеждаше сякаш запечатано във времето и впечатлението й се потвърди, щом прекрачиха прага на последната стая в самото дъно на коридора.
	Беше окъпано в светлина помещение, доминирано от черен роял със затворен капак. Освен двете кресла и масичката до прозореца, имаше няколко етажерки и витрини, а всяко празно място бе запълнено със снимки и сувенири. Стените също бяха отрупани с рисунки и широкоформатни фотографии. На повечето от тях бе един и същи човек: Крис Бивън, усмихнат, сам, сред семейството си или с приятели. Бяха увековечени всички етапи от живота му: детството, ученическите години, следването и заниманията му като спортист — явно много талантлив играч на крикет, за което свидетелстваха многобройни златни купи на една от лавиците. Голяма снимка на стената го показваше как свири в самозабрава на рояла, а съдейки по подписа, околните рисунки бяха негово дело.
	Роуз вървеше изумена из стаята. Дъхът й направо беше секнал от доловимото присъствие на Крис и спомените за него изведнъж оживяха пред очите й. Духовит, учтив, с неизменната лъчезарна усмивка на уста — такъв беше братът на Зоуи. Хареса го веднага и известно време дори беше тайно влюбена в него. Но той се държеше с нея като с по-малка сестра и в един момент наистина се превърна в неин втори брат. Навремето умът й не побираше, че е мъртъв, а сега, след като тя самата имаше деца, осъзнаваше колко ужасна е била загубата за семейството му. Не можеше да си представи да загуби някое от децата си, даже самата мисъл за това бе нетърпима.
	Дали и тя би направила такова светилище като Бренда Бивън? Изведнъж спря да се учудва, че Зоуи е изтрила целия етаж от живота си и е решила да спи долу. Не й беше лесно да понесе толкова спомени, струпани на едно място.
	— На снимките е починалият брат на госпожица Бивън — наруши тишината, понеже имаше чувството, че е длъжна да обясни на мъжете защо стаята е пълна с негови портрети. Ала мислите, които минаваха през главата й, намериха отклик единствено в погледа на Саймън Филдинг. Другите двама само кимнаха и пак се върнаха към оценката на къщата.
	След още трийсет минути и разглеждане на таванския стаж и мазето господата най-сетне си тръгнаха.
	— Ще ви се обадим — заяви Дариос Пандакис и заедно с експерта се качи в чакащата го лимузина, а миг по-късно шофьорът потегли от алеята.
	— Остана ли доволен?
	Роуз се обърна към Саймън, който бе застанал на прага до нея и гледаше след лимузината. Беше дошъл със своята кола и очевидно не бързаше, колкото другите двама.
	— Много — усмихна се той.
	— Сериозно? — учуди се Роуз. — Клиентът ви изглеждаше толкова отегчен, че според мен вече няма интерес към покупката.
	— Има, повярвайте ми. Просто не е толкова темпераментен. Дори само фактът, че държеше да разгледа лично къщата, е показателен за значението, което й отдава. Доколкото съм запознат, вече има и конкретни планове за реконструкция.
	— Впрочем как е получил информация за имота? — попита Роуз. — Той не е бил обявен за продан, или греша?
	— Вярно е. Но явно господин Пандакис преди години е присъствал на някой от приемите на семейство Бивън, дадени тук. Къщата му харесала още тогава и тъй като в момента си търси нов имот в Лондон, пожела да я разгледа още веднъж. Затова и направи оферта за покупка.
	— За къща, която изобщо не е на пазара?
	Саймън Филдинг се ухили.
	— Нали ви казах, че е голям ексцентрик. За господин Пандакис е важно най-вече онова, което иска да има, а не онова, което може да получи.
	Роуз замислено сбърчи чело.
	— Само че може и да не получи къщата. Приятелката ми беше доста скептично настроена. Наложи се дълго да я увещавам, докато се съгласи с огледа.
	— Вашата помощ наистина е безценна — каза Саймън Филдинг. — И затова бих искал да ви се реванширам.
	— Не е нужно — възрази Роуз и се подсмихна. — Стига ми, че ви впечатлих с готвенето си.
	— Не, настоявам. Как бихте прекарали следобеда, ако нямахте ангажимент да показвате къщата на трима непознати мъже?
	Роуз сви рамене.
	— Навярно щях да отида в Ийст Енд — призна си, защото снощи бе разучила в интернет тази част на града. Според изцяло положителните отзиви там се намираха новите артистични квартали, така че много й се искаше да разгледа това алтернативно лице на Лондон.
	— В Ийст Енд? — Саймън Филдинг поклати недоумяващо глава, сякаш бе очаквал нещо друго. — И къде по-точно?
	— Не зная, в Шордич или може би Уайтчапъл. На „Брик лейн“ имало страхотни магазини. Познавате ли тази част на града?
	— Аз съм лондончанин — усмихна се той — и познавам всички части на града. Все пак признавам, че това не е любимият ми район. Но ако проявявате интерес, утре ще ви взема оттук и ще ви правя компания. Да речем, около два? Ще имаме на разположение целия следобед.
	Роуз се намръщи.
	— Не трябва ли да сте на работа?
	— Утре е петък, мога да си тръгна малко по-рано. Освен това вие сте важен контакт, така че ще го минем за делова среща.
	— Значи затова сте толкова любезен с мен?
	В очите му проблеснаха искрици и Роуз затаи дъх, когато Саймън Филдинг се наведе към нея.
	— Не. Бих искал и да ви опозная по-добре — каза и я целуна по бузата. — До утре, Роуз.
	С разтуптяно сърце Роуз погледна подире му. Още усещаше допира на устните му до кожата си и краката й се подкосиха при мисълта какво би станало, ако я беше целунал истински. Едно беше сигурно: нямаше да го спре.
	Но дали можеше да се отдаде на този флирт, колкото и добре да се чувстваше? Не трябваше ли преди това да му каже истината за себе си?
	Не си прави толкова дългосрочни планове, каза си за свое успокоение и се усмихна, представяйки си какво би казала сестра й за случилото се тази вечер. В крайна сметка това отговаряше точно на желанието й: почивка от делника, малко развлечение.
	А Саймън Филдинг е най-подходящият за целта, помисли си Роуз и с щастлива усмивка затвори входната врата.


>	17.

	Зоуи се сепна и с изненада установи, че лежи на дивана в плажната вила. Спомни си, че след дългото ходене пеша от селото дотук беше капнала от умора и реши да си почине малко. Сигурно се беше унесла, и то за дълго, тъй като слънцето вече беше ниско, а в къщата цареше полумрак. Наложи се да щракне малката лампа на помощната масичка до дивана.
	Учудена, примигна от ярката светлина. Как бе възможно да е толкова уморена, въпреки че днес беше спала до късно? Сигурно беше от морския въздух и необичайното физическо натоварване.
	С въздишка отметна одеялото, с което бе завила краката си, стана и се протегна. После отиде в кухнята да си направи чай. Докато чакаше водата да заври, се приближи до прозореца и се загледа в пътя, водещ към скалите, и изведнъж й мина мисълта, че онази нощ Крис вероятно е вървял по него. За миг дори си въобрази, че в здрачевината навън различава високата му слаба фигура, която се отдалечава от нея.
	Какво ли е търсил нея нощ на скалите? И дали е бил сам?
	Толкова й се искаше да прочете свидетелските показания в следственото дело. Може би тогава…
	Нещо издрънча и я изтръгна от мислите й. Сякаш някой бе съборил нещо зад къщата. Зоуи прекоси на две крачки дневната, блъсна вратата на терасата и застина от изненада.
	— Уилям!
	Веднага позна момчето, което я погледна стреснато. Сигурно се беше промъкнал покрай къщата и се беше блъснал неволно в бухалките за крикет, които бяха подпрени на стената. Те пък бяха уцелили калаената лейка, която също бе там, и го бяха издали — факт, от който Уилям явно се чувстваше неудобно.
	— При мен ли идваш?
	Той кимна, обаче не й даде обяснение защо просто не беше позвънил на вратата. Но Зоуи не продължи да разпитва, защото отлично знаеше какво го бе довело тук. Изпитваше любопитство към нея и историята й, а любопитството беше взаимно. И тя искаше да научи повече за него, затова отстъпи встрани и с жест го покани да влезе.
	— Тъкмо запарвам чай. Ще пийнеш ли и ти?
	Уилям я последва в кухнята и броени минути по-късно двамата вече седяха един срещу друг на масата с димящи чаши в ръка.
	— Съжалявам за снощи — поде Зоуи, за да наруши мълчанието помежду им. — Сто на сто те уплаших.
	Момчето сви рамене и Зоуи не беше сигурна дали е съгласен с думите й или ги опровергава. В очите му, които приличаха на очите на Джак, обаче определено се четеше загриженост, докато я наблюдаваше внимателно.
	— По-добре ли сте?
	Зоуи отвори уста да подхвърли нещо успокоително, да го увери, че всичко е тип-топ. Ала нещо в погледа му й даде да разбере, че трябва да е искрена с него.
	— Горе-долу — и изкриви уста в усмивка. — Завръщането тук е мъчително.
	— Заради брат ви ли?
	Тя кимна.
	— Мисля много за него.
	Уилям унесено дъвчеше долната си устна.
	— И аз мисля много за мама — призна той. — Липсва ми.
	— И на мен ми липсва Крис — увери го Зоуи. — Но с времето ще ти стане по-леко.
	Уилям тръсна несдържано глава.
	— Аз обаче не искам да ми стане по-леко — каза със смесица от упорство и отчаяние. — Ако ми стане по-леко, може би ще я забравя. А не искам.
	Зоуи преглътна, понеже твърде добре познаваше това чувство. Беше изпитала вина в деня, в който си беше дала сметка, че не мисли постоянно за Крис. В деня, в който образът му се бе изместил мъничко по-назад в съзнанието й и делникът й отново се беше върнал донякъде към нормалния си ритъм. Междувременно бе осъзнала, че това е естествено, когато скърбиш за някого. Ала все още помнеше кристално ясно болката, докато пусне Крис да си отиде.
	— Никога няма да я забравиш — успокои го тя и се поколеба, преди да зададе въпроса, който през цялото време й се въртеше в главата. — Как се случи всъщност?
	Уилям завъртя чашата в ръцете си.
	— Колата й излетяла от платното и паднала в дерето. Извадили я още жива, но малко по-късно починала в болницата.
	За момент и двамата замълчаха, а Зоуи прочете по лицето на Уилям, че умът му трескаво работи.
	— И знаете ли кое е най-лошото? — Беше свил ръце в юмруци, а следващите думи буквално изригнаха от устата му. — Известно време я нямаше и точно тогава се връщаше заради мен. За да ме вземе със себе си. С татко бяха решили да се разделят и тя искаше да ме отведе в Ню Йорк. Двамата се караха седмици наред за това. Той държеше да остана с него, само че аз щях да тръгна с нея. Нали ми беше майка. — Гневът в гласа му се долавяше ясно, но бе изместен от отчаяние, когато Уилям продължи по-тихо: — Не успях да й кажа колко я обичам. И че ужасно ми е липсвала.
	Сърцето на Зоуи се сви.
	— И аз се скарах с брат си вечерта, в която загина, и му наговорих ужасни неща — призна тя. — Не можеш да си представиш колко пъти съм си пожелавала да мога да взема думите си назад и вместо тях да му кажа какво е означавал за мен.
	Всъщност не беше нужно да говори за болката си, че никога повече няма да й се удаде такава възможност, понеже в очите на Уилям се четеше разбиране. Затова и не се почувства неудобно, когато очите й внезапно се насълзиха.
	Отпи още една глътка от чая и прочисти гърлото си.
	— Къде е била майка ти преди злополуката? — попита, почти сигурна, че на Уилям ще му бъде приятно да разкаже малко повече за нея. Само че лицето му се вкамени.
	— Трябва да се прибирам — каза и погледна ръчния си часовник.
	— Добре — отвърна изненадана Зоуи и понечи да го изпрати до входната врата. Той обаче се насочи към вратата на терасата, откъдето бе дошъл.
	— Ще мина през ливадата отзад, така ще стигна по-бързо — заяви и й махна, преди да си тръгне с енергични крачки.
	Ходи също като Джак, помисли си Зоуи, докато го следеше с поглед. И явно от баща си бе наследил и склонността да прекъсва внезапно разговора, ако се засегнеше тема, по която не му се говореше.
	Тя въздъхна и се прибра в къщата, за да седне с остатъка от чая си в дневната. Но още преди да се отпусне на дивана, чу шум на автомобилен двигател. Колата спря до къщата и секунди по-късно, когато Зоуи се запъти към антрето, на вратата се почука.
	Тя отвори и се вторачи в посетителя, сякаш виждаше призрак.
	— Джак!
	Изглеждаше сериозен.
	— Може ли да вляза?
	Зоуи отстъпи встрани, за да му направи място, и го последва в дневната. Джак спря пред големия прозорец в другия край на стаята, все едно искаше да стои по-далеч от нея.
	— Имам някои неща за теб.
	С тези думи й подаде папката, която държеше. Зоуи я пое и усети как сърцето й запърха, когато разбра за какво става въпрос. Погледна го с изненада.
	— Документите по следственото дело за смъртта на брат ми!
	— Не, копие от тях — поправи я Джак. — Пък и не са всичките, а само свидетелските показания и писмените материали за разследването. Снимките ги няма.
	Все още смаяна, Зоуи прелисти страниците.
	— Откъде го взе?
	— От зет ми. Нали ти казах, че работи като полицай в Пендерак. Днес си го срещнала в участъка. Поне той ми каза, че те е видял.
	— Мислех, че полицията няма право да дава следствени документи на трети лица.
	— Така е. Наложи се много дълго да го убеждавам и да му обещая, че само ще прочетеш показанията и ще ги върнеш, без да споменеш на друг, че си ги видяла. Това важи за всичко, което научиш от документите. Не бива да говориш за това. Ако се разчуе, ще има последици за Гордън.
	Зоуи безмълвно местеше поглед от документите към Джак и обратно и се опитваше да си представи разговора между двамата мъже. Щом бе готов да рискува така, значи въпросният Гордън или беше добросърдечен, или Джак бе заложил авторитета си, за да изпълни това нейно желание.
	— Никой няма да узнае, обещавам ти.
	— Хубаво. — Лицето му се промени, сякаш се поотпусна. — Дано намериш каквото търсиш.
	Понечи да си тръгне, но на минаване покрай нея Зоуи го улови за лакътя.
	— Почакай! — Пое си дълбоко въздух и добави: — Благодаря. Направо не зная какво да кажа. Това… означава много за мен.
	Ръката й все още бе на лакътя му, а когато погледите им се срещнаха, Зоуи изведнъж отново остана без дъх, както навремето, когато за пръв път потъна в зелените му очи и внезапно осъзна, че е влюбена в него…
	— Ще пийнеш ли чаша чай?
	Не й убягна колебанието му — нито мигът, в който реши да приеме поканата.
	— Добре. — Дръпна лакътя си от ръката й и изпусна задържания в дробовете въздух, което прозвуча като въздишка. — Но нямам много време.
	— Ще побързам.
	Олекна й и изтича с разтуптяно сърце в кухнята. Беше нервна в негово присъствие, въпреки това не й се искаше Джак да си тръгне веднага.
	Припряно включи електрическата кана и извади чаши, закачи торбичките с чай за тях и нетърпеливо зачака водата да закипи. Когато това стана, вдигна каната малко по-рязко от основата й. От отривистото движение от чучура се изля малко вряла вода и няколко капки паднаха върху ръката й.
	Зоуи изписка от болка и изпусна каната, която издрънча на пода. На дъските се образува локва от вряла вода. Секунди по-късно на вратата се показа Джак.
	Той веднага разбра какво се е случило.
	— Подложи ръка под течаща вода — нареди й, а когато Зоуи дори не помръдна, я побутна към мивката, пусна студената вода и я застави да държи ръка под струята, за да се охлади опареното място.
	— Не я махай!
	— Подът! — завайка се Зоуи, но Джак вече се беше заел и с него, метна всички налични кухненски кърпи върху локвата и попи водата.
	Миг-два по-късно хаосът бе ликвидиран и каната пак бе върху основата си. Само Зоуи все още държеше ръката си под течащата вода — и се чувстваше като пълна глупачка.
	— Съжалявам — промълви и за свой ужас усети, че очите й се напълниха със сълзи. — Толкова съм несръчна.
	— Дай да видя. — Джак посегна към ръката й и я придърпа към себе си, за да я огледа, после отново я пъхна под струята. — Няма нищо страшно. Но трябва да я охладиш още малко.
	Стоеше зад нея и държеше здраво ръката й, докато водата продължаваше да тече върху опареното място. Топлото му мускулесто тяло бе досами нейното, а когато вдигна глава към него и погледите им се срещнаха, Зоуи изведнъж си припомни чувството, когато се целуваше с него. Когато усещаше меките му устни върху своите, а те можеха да бъдат нежни и възбуждащо настойчиви. Когато се притискаше към него, а езикът му изучаваше устата й. Когато ръцете му се плъзгаха под тениската й, нагоре до…
	— Мисля, че всичко е наред.
	Тя дръпна ръката си изпод крана и се отмести от Джак, направи крачка встрани.
	— Аз… ще ти направя нов чай.
	Той прокара пръсти през косата си.
	— Май имам нужда от нещо по-силно — измърмори и с бързи крачки излезе от стаята.
	Зоуи го последва в дневната и го завари пред шкафа, където бе барът на Роуз. Наля си пръст уиски в една от чашите, отпи голяма глътка от кехлибарената течност и тогава се обърна пак към нея.
	Сърцето на Зоуи блъскаше лудо в гърдите й, докато тя самата не сваляше очи от него. Искаше да го попита защо й помага, ала се боеше от отговора му.
	Все още разтреперана, се отпусна на дивана.
	— Седни, де — покани го настойчиво и се зарадва, че Джак я послуша. За миг-два се смълчаха, а Зоуи отчаяно търсеше нещо, за което може да поговори с него. Накрая му зададе въпроса, който през цялото време не излизаше от главата й.
	— Защо се върна от Канада?
	Той се втренчи в чашата си, после повдигна рамене.
	— Нещата не се развиха, както си бях представял.
	— Защо?
	Джак вдигна поглед и сякаш се замисли дали да й отговори. В крайна сметка го направи.
	— Исках да създам нещо, някаква фирма, нещо свое. Но първо трябваше да спечеля пари, затова започнах работа в дърводобива. Бях в лагери за дървосекачи в Британска Колумбия. Доста тежък труд. В началото бях просто твърде уморен, за да се замислям какво друго бих могъл да върша. А после се роди Уилям и се наложи да се грижа за него и същевременно да работя. Така и не намерих достатъчно време и сили да осъществя плановете си.
	Зоуи смръщи чело, понеже думите му изобщо не прилягаха на Джак, когото познаваше.
	— Но нали там е била и жена ти. Уилям каза, че е починала едва преди година.
	Джак се вторачи в нея.
	— Уилям е говорил с теб за Карън?
	Тя кимна.
	— Одеве беше тук, малко преди да дойдеш.
	Джак явно не можеше да асимилира чутото, защото поклати глава.
	— Какво ти каза?
	— Че е починала при автомобилна злополука — отвърна Зоуи. — И че му липсва.
	Той все така не сваляше очи от нея.
	— А спомена ли и че ме мрази, понеже според него съм му попречил да живее при майка си?
	— Каза, че било решено да се разведете и сте се карали при кого да живее той — отговори предпазливо Зоуи, защото не искаше Джак пак да й се ядоса.
	— Да, карахме се, и то много — продума той с тежка въздишка, а след това се умълча.
	Зоуи вече си помисли, че няма да каже нищо повече, когато Джак пак въздъхна и продължи:
	— В действителност не бяхме един за друг. Всъщност имахме връзка отскоро и бременността й беше доста голям шок. Тъкмо бях стъпил горе-долу на краката си и последното, от което имах нужда, беше дете… и жена, очакваща да обезпеча живота й. Въпреки това се оженихме, но така и не станахме идеалната двойка. Нито за миг, даже в началото. Дълго се стараех заради момчето. Само че в един момент просто се отказах. — Той погледна Зоуи и поклати глава. — Уилям никога не говори за Карън, поне не с непознати — допълни, сякаш все още не можеше да повярва, че синът му е открил сърцето си точно пред Зоуи. И сякаш не беше сигурен дали това му харесва.
	За момент и двамата замълчаха, а Джак се взираше замислено в чашата си.
	— Но защо е трябвало да се грижиш сам за Уилям? — наруши тишината Зоуи.
	Той вдигна глава и изведнъж й се стори уплашен, все едно чак сега бе осъзнал, че е споделил твърде много. Разказът му разкри на Зоуи куп детайли за него и представи мнимия провал на емиграцията му в Канада в коренно различна светлина. Беше се отказал от плановете си просто защото синът му бе по-важен за него. И все пак имаше нещо, което тя още не разбираше.
	— Защо Карън не ти е помагала?

	* * *

	Джак се бореше със себе си, взирайки се в сините очи на Зоуи. Нямаше идея защо седеше тук, пиеше уиски и говореше за неща, които не бяха нейна работа. Всичко това засягаше само него и Уилям, но след като момчето бе приказвало с нея, може би беше по-добре тя да узнае цялата история. Поне частта, която можеше да й сподели.
	— Карън беше изключително нестабилен човек — поде той. — Ту еуфорична до небесата, ту депресирана до смърт. Наричат го биполярно разстройство. Или маниакалнодепресивна психоза. Когато беше в приповдигнато настроение, имаше хиляди планове — и вършеше каквото й хрумнеше в момента. Пътуваше с часове, за да заведе Уилям в някой увеселителен парк, или му купуваше скъпи играчки, отрупваше го с любов и внимание. Но се случваше и да се запилее някъде без него. „Таймаут“, така го наричаше. Без да се обади, изчезваше за дни и аз се принуждавах да си взема неплатен отпуск, за да се грижа за Уилям. А по време на депресивните си фази понякога беше толкова зле, че с дни не бе в състояние да стане от леглото, та пак се налагаше да гледам момчето. Животът ни наподобяваше возене в скоростно влакче в лунапарк — приключи с въздишка Джак.
	Зоуи го погледна с уплаха.
	— Няма ли лечение?
	— Има — потвърди той. — Но Карън не искаше и да чуе за това, поне не в хиперактивните фази. Не се чувстваше болна и непрекъснато ме обвиняваше, че й го внушавам. Според мен не желаеше да погледне истината в очите. Само веднъж, по време на тежка депресивна фаза, я предумах да се подложи на терапия и след нея известно време беше по-добре. Точно тогава Уилям беше тръгнал на училище и в продължение на две години живяхме спокойно. В един момент обаче всичко започна отначало и стана дори по-зле отпреди. А после…
	Джак замълча.
	— Какво стана после? — попита Зоуи и той за секунди се изкуши да й разкаже и останалото. Но си беше дал клетва да мълчи — заради Уилям. Затова поклати глава.
	— Нищо — продума и усети как нещо го прободе при вида на разочарованието в очите й.
	Рязко вдигна чашата до устата си и изпи останалото уиски, след това се изправи.
	— Трябва да тръгвам.
	Наистина трябваше, и то незабавно, защото ако останеше още малко, може би все пак щеше да я целуне. Одеве едва не го направи в кухнята, когато тя беше пред мивката и погледите им се срещнаха. А и сега, когато стояха до вратата, отново трябваше да се пребори с неудържимото желание да я притегли към себе си. Ето защо не й подаде ръка, а нервно прекрачи прага и се обърна към нея чак когато се отдалечи на крачка разстояние.
	— Лека нощ, Зоуи.
	Тя се загърна по-плътно в плетената си жилетка, сякаш изведнъж й беше станало студено.
	— Лека нощ, Джак.
	Той се запъти към колата си, отвори предната врата и още веднъж се обърна към нея. Зоуи изглеждаше съкрушена, но той просто не можеше да постъпи другояче.
	— Ако откриеш нещо или имаш желание да поговорим, знаеш къде да ме намериш — каза и усети как сърцето му се сви от усмивката й.
	Ненавиждаше се, задето си го помисли, обаче, когато остави осветената вила зад гърба си и потегли към фермата, в душата му изгря надежда, че тя ще приеме предложението.


>	18.

	Зоуи почти беше стигнала до фермерската къща, когато някакво черно-бяло куче изведнъж се стрелна иззад ъгъла на постройката и се спусна към нея. Залая я и тя се закова намясто от уплаха, но когато го огледа по-отблизо, се успокои. Не изглеждаше агресивно, беше по-скоро превъзбудено, така че след кратко колебание протегна ръка и го остави да я подуши.
	Тя самата никога не бе притежавала куче, обаче помнеше кучетата на бащата на Джак, с които дълго си играеше по време на летуванията в Корнуол. Бяха порода бордър коли, също като този юнак тук, и помогнаха на Зоуи да преодолее страха си от тези животни и да разбере езика на тялото им. Тези заровени дълбоко в паметта й познания сега й подсказаха, че си има работа с принципно добродушно коли, което я посреща по-скоро с любопитство, отколкото с недоверие. Само да не му давам основание да ме възприеме като натрапница, рече си, което очевидно не стана, понеже малко по-късно вече й позволи да го погали и дори я близна по ръката.
	— Какъв си ми хубавец — каза Зоуи и погледна към къщата. — А щом си тук, значи и господарят ти е някъде наблизо, нали?
	Сякаш за да потвърди думите й, кучето се обърна и се втурна обратно към къщата. В единия ъгъл на постройката спря и погледна още веднъж към Зоуи, после изчезна от очите й.
	Тя го последва несмело, борейки се с нервността си, която се усилваше с всяка крачка, приближаваща я към Джак.
	До вчера следобед можеше да се обзаложи, че я мрази. Сега обаче не знаеше какво да мисли. Все още не проумяваше защо й беше съдействал. Обясненията му бяха мъгляви, но бе направил крачка към нея и тя не биваше да пропуска за втори път шанса да поговори с него за брат си. Може би все още имаше искрица надежда, че взаимоотношенията им ще се нормализират. Естествено, само приятелски, помисли си на влизане в двора. Повече от това нямаше да се получи, в края на краищата не беше в позиция да крои планове…
	— Да ви помогна с нещо?
	Женският глас прозвуча толкова неочаквано, че Зоуи се стресна и се озърна изненадана. Но на двора нямаше никого. Едва когато вдигна глава, видя, че до отворения кухненски прозорец бе застанала жена, вързала тъмната си коса на конска опашка. Жената я наблюдаваше със смесица от любопитство и недоверие.
	— Търся Джак — поясни Зоуи и игнорира пробождането в гърдите, което усети при вида на жената. Беше предположила, че той живее само с Уилям. Само че явно не беше така и за миг-два се ядоса, че той не бе споменал за приятелката си. — Тук ли е?
	— В момента го няма — отговори жената. — Да му предам нещо?
	— Не, трябва да говоря лично с него. Знаете ли кога…
	Не завърши изречението си, защото изведнъж чу рев на мотор, който бързо се приближаваше. Секунди по-късно Джак, качен на голям трактор, зави в двора и го спря пред плевника. С плавно движение слезе от седалката и тръгна към нея.
	Ако не му провърви със селското стопанство, спокойно може да изкарва прехраната си като фотомодел в списание за природосъобразен живот, помисли си Зоуи и преглътна буцата, която внезапно бе заседнала в гърлото й.
	— Джак! Добре че дойде! — провикна се жената на прозореца и засия насреща му. — Донесох ти няколко бурканчета домашен конфитюр. И пресни малини. Тази година имам толкова богата реколта, че направо не знам какво да ги правя. Уилям ме пусна вътре да оставя нещата в кухнята.
	Джак реагира със сдържана усмивка. Всъщност изглеждаше дори подразнен и Зоуи веднага разбра, че се е излъгала. Тази жена се беше отбила само на гости. Джак нямаше връзка с нея, макар поруменелите й бузи и езикът на тялото й да издаваха, че проявява интерес към него. Не че има някаква разлика, напомни си Зоуи и сподави отговора на въпроса защо въпреки всичко изпита силно облекчение.
	— Много любезно от страна на Уилям — каза Джак, но в гласа му се долови учудване, сякаш това обстоятелство го бе изненадало. След това погледна Зоуи. — Ами ти какво правиш тук?
	Тя преглътна, защото внезапно се уплаши, че поканата му не е била сериозна.
	— Аз… исках да поговорим. Нали знаеш за какво. — И посочи с брадичка към документите, които се показваха от голямата й кожена чанта. — Но не искам да преча. Мога да дойда и друг път.
	Понечи да мине покрай него, ала той я хвана за лакътя и я спря.
	— Не, остани. — Погледна към жената на прозореца. — Меган намина само за малко. Нали, Меган?
	— Точно така. И е време да тръгвам — рече жената и се усмихна някак насила, преди да затвори прозореца и да се скрие във вътрешността на стаята.
	Малко по-късно обаче изникна на входната врата точно когато Джак и Зоуи се канеха да влязат. Измери Зоуи с любопитен поглед и Джак използва момента да ги запознае.
	— Зоуи, това е Меган Търнър, стара приятелка от училище. А това е Зоуи Бивън. Тя… — Тук се поколеба.
	— Аз съм приятелка на Роуз — каза вместо него Зоуи.
	— Зоуи Бивън — повтори Меган Търнър със сбръчкано чело, докато двете си подаваха ръка. После изражението й се промени, вероятно в същия миг направи връзката с Крис.
	Навремето падането му от скалите бе вдигнало голям шум, а щом като бе съученичка на Джак, Меган сигурно бе научила за инцидента. Но дали знаеше и че с Джак са били двойка? Очите й, с една идея по-присвити отпреди, май го потвърждаваха. След ръкостискането се овладя и отново се обърна към Джак.
	— Прибрах бурканчетата с конфитюр в килера. А малините са измити, ако искате, може направо да ги хапнете.
	Усмихна се, когато Джак й благодари и хвърли последен скептичен поглед на Зоуи. Сетне се сбогува и си тръгна.
	— Бъди, ела тук! — извика Джак и кучето, което се беше скрило в отворения плевник, тутакси го послуша и се шмугна в къщата заедно с тях.
	Джак заведе Зоуи в дневната, която тя добре помнеше. Преди години често идваше тук и внезапно се сети за вечерта, в която заедно с Крис — капнали от умора, защото цял ден бяха помагали на бащата на Джак да събере сеното — заспаха на дивана. След това Джак и Роуз често ги взимаха на подбив, че не са свикнали на работа, и си умираха от смях.
	Зоуи погледна Джак, а когато погледите им се кръстосаха, той се усмихна, сякаш се беше сетил за същото.
	— Седни, де — подкани я. — Искаш ли чай или нещо друго?
	— Не, благодаря.
	Тя поклати глава и го изчака да се настани в креслото срещу нея. После извади копията от чантата си и му ги подаде.
	— Ето. Нали трябваше да ти ги върна.
	Джак пое документите със смръщено чело.
	— Прочете ли ги?
	Зоуи кимна.
	— Дори много обстойно.
	Почти цялата нощ и целия предобед размишлява над материалите и още веднъж прегледа внимателно всичко, въпреки буцата в гърлото си. Докладът за аутопсията прехвърли бегло, също и доклада за огледа на намерения труп, и въздъхна с облекчение, че в папката нямаше снимки.
	Изпита по-ужасна болка от очакваното, когато пак се потопи в тогавашната ситуация, но доколкото можеше да прецени като лаик, полицията наистина бе провела разследването много съвестно. Имаше десетки показания, сред които нейните и на Джак, а и най-старателно бяха претърсили скалата и района на плажа. Проблемът обаче беше, че нямаше почти никакви следи, пък и телефонът на Крис, който евентуално би хвърлил светлина върху последните му часове, така и не бе намерен. Въз основа на всичко това просто не можеха да се направят обосновани изводи за случилото се през въпросната нощ.
	— Излезе прав. — Зоуи сви рамене, не успявайки да скрие разочарованието си. — Няма пропусната следа, няма абсолютно нищо, което би обяснило как така е паднал от скалата или защо изобщо е бил там.
	— А ти какво очакваше? — попита Джак. — Ако имаше за какво да се хване, полицията отдавна да е открила нещо.
	Зоуи въздъхна.
	— Зная. Но не мога да го приема. Сто на сто има начин да се разбере какво му се е случило.
	Сети се за протокола с показанията на Джак и мисълта, която бе минала през главата й, докато го четеше.
	— Наистина ли не сте се скарали онази нощ?
	Джак я погледна с изненада.
	— Не. Поприказвахме си, а после той помоли да вземе якето ми и си тръгна. — При тези думи свъси вежди. — Да не смяташ, че лъжа? Също като баща си?
	— Не, само… — Зоуи се поколеба. — При последния ми разговор с Крис същата вечер му споделих, че съм решила да замина с теб в Канада. Той не остана очарован и се опита да ме разубеди. Скарахме се, затова си помислих, че после е отишъл да разубеждава и теб.
	Джак се втренчи в нея.
	— Искала си да заминеш с мен?
	Едва в този момент Зоуи си даде сметка, че така и не му го е съобщила.
	— Щях да ти го кажа на сутринта. Но тогава… — Сви безпомощно рамене и предпочете да се върне към същинския въпрос. — Крис наистина ли не е споменал нищо в разговора ви? Не беше ли ядосан?
	Джак мълча дълго, не сваляйки очи от нея, а на лицето му бе изписано странно изражение.
	— Не, напротив. Беше в добро настроение и ме разпитваше за Канада. И дума не отрони за разправия между вас. Само дето…
	— Какво? — запита настойчиво Зоуи.
	— И аз не зная. — Джак поклати глава. — Вярно е, че се държеше някак странно. Когато му споделих за пръв път намеренията си за Канада, беше доста скептичен. Изрази всевъзможни опасения и каза, че прибързвам. Онази вечер обаче сякаш не беше той. Гореше от ентусиазъм и ме посъветва да осъществя плановете си. Беше толкова превъзбуден, та отначало реших, че е пил. Но не миришеше на алкохол, беше с ясна мисъл. Просто изглеждаше доволен и сияеше като човек, току-що узнал нещо страхотно. Попитах го дали се е случило нещо, той обаче избягна отговора. После каза, че трябва да върви, и си тръгна.
	Зоуи усети как я полазиха тръпки, понеже почувства, че се е натъкнала на нещо.
	— А защо не го каза на полицаите?
	Джак въздъхна.
	— Защото не ме попитаха за това. Поискаха да знаят дали е изглеждал потиснат или е споделил мисли за самоубийство. Но не беше така, напротив, изглеждаше щастлив.
	— Наистина ли? — Мисълта, че Крис не е бил вбесен или разочарован заради нещата, които му беше наговорила, я утеши и донякъде сне товара от сърцето й. — И не ти е казал къде отива?
	Джак поклати глава.
	— Нали си прочела показанията ми. Всичко се случи точно както го описах на полицаите. Попита дали може да вземе назаем якето ми, сбогува се и си тръгна. Повече не го видях.
	Зоуи пак се сети за разправията с Крис.
	— Нещо не се връзва — рече. — С мен бе напълно различен. Сериозен, едва ли не гневен. Каза, че в живота невинаги получаваш каквото желаеш. И категорично не искаше да тръгна с теб за Канада. Било егоистично от моя страна.
	Сетне погледна Джак и по очите му прочете, че мисли същото: във времето между разговорите на двамата с Крис сигурно се беше случило нещо, което бе променило мнението му. И ако си бяха поприказвали по-рано, още тогава щяха да обърнат внимание на този факт.
	Зоуи трескаво пресметна наум. Беше говорила с брат си около девет часа, а Джак — според показанията си — в единайсет и четвърт. Къде е бил Крис в периода между двата разговора, никой не знаеше. Нито какво е правил през останалото време, преди да падне от скалата по всяка вероятност към един през нощта.
	— Не може да се е самоубил — каза Зоуи, сякаш за да увери още веднъж себе си, и впери отчаян поглед в Джак. — Щом казваш, че си е тръгнал от теб весел, няма начин да е скочил, нали? Не беше такъв. Не би си тръгнал просто ей така, без поне да остави прощално писмо.
	— Не, не би постъпил така — потвърди Джак.
	— Но тогава какво е станало? — Зоуи вдигна безпомощно ръце и усети как очите й плувнаха в сълзи. — Снощи го сънувах, Джак. Стоеше на ръба на скалата и се взираше в мен. Не се усмихваше, а в погледа му се таеше нещо, някакво обвинение. Защото съм виновна. Онази вечер забелязах, че нещо не е наред с него. Трябваше да се замисля върху това, вместо да му крещя. Ако бях по-тактична, може би щях да предотвратя нещастието.
	Тя затвори очи, а по бузите й потекоха горещи сълзи, докато преживяваше още веднъж последната си караница с Крис.
	— Нарекох го страхливец. И му казах, че според мен е много жалък, задето не може да се опълчи на татко. Крис искаше да стане пианист, мечтаеше за това. Но щеше да поеме фирмата само защото било „по-разумно“. Искаше същото и от мен, а това направо ме подлуди. Винаги съм се възхищавала от него, той беше моят пример за подражание, онази вечер обаче му заявих, че го мразя и не желая повече да го виждам. Така и стана — изхлипа Зоуи. — Това бяха последните думи, които чу от мен, разбираш ли? Ето защо не ми се говореше за това. Боях се да не открия, че се е случило заради мен.
	Страхът, който я завладяваше винаги, когато се замислеше за тази възможност, и този път я стисна за гърлото. Ослепяла от сълзите, тя вдигна глава към Джак, който бе седнал на дивана до нея.
	— Не си виновна, Зоуи. И не си можела да го предотвратиш.
	Тя понечи да отговори и да му каже, че няма нужда да я утешава. Че вече се е взела в ръце. Ала не можа да възпре отприщените емоции. Скръбта по Крис, върнала се с нова сила, след като прочете документите, и страхът от операцията и онова, което я очакваше после — всичко това я съсипваше, отнемаше и последния остатък от силите й. И сега я разтърсиха ридания, раменете й потръпваха, сълзите се лееха като река по бузите й.
	— Ей, успокой се. — Джак я прегърна и я притегли към себе си, задържа я така.
	Зоуи умираше от срам, че не е по-силна и е рухнала точно пред него. Но не можеше да се овладее, даде воля на болката, която я разяждаше от толкова време.
	Джак й шепнеше утешителни думи, галеше я по косата и гърба, докато хлипането накрая замря и дишането й се успокои. Не спря да я гали и тогава и Зоуи остана още миг-два сгушена в него, твърде изтощена, за да се откаже от приятното чувство. А когато най-сетне се откъсна от него, веднага почувства липсата на топлината му.
	— Толкова съжалявам. — Избърса бузите си с надеждата, че тушът за мигли не се е разтекъл. Сигурно приличам на миеща мечка, рече си тъжно и се загледа в мокрото петно на гърдите му. — Опропастих ти ризата.
	Но Джак като че ли не я слушаше, а просто не сваляше очи от нея.
	— Иска ми се да ми го беше казала още тогава — продума той и за момент, изпълнен с отчаяние, Зоуи си пожела същото. Ако беше така, навярно сега нямаше да седят един до друг като чужди. И тя можеше да протегне ръка и да прокара пръсти по фините линии около очите му, които му придаваха толкова уморен вид, че сърцето й се късаше. Можеше да се притисне към него и да забрави, че трябва да се справи сама с проблемите си.
	— Може ли да използвам банята?
	Той кимна и Зоуи намери пътя дотам, все още го помнеше. Набързо изми лицето си, а когато следите от сълзи изчезнаха, оправи косата си и се върна в дневната. Но тъй като не завари Джак, влезе в кухнята.
	Бъди, който си лежеше на постелката, отиде при нея и тя се наведе да го погали. След това се изправи и видя, че Джак е застанал до кухненския плот и чака да заври водата. Щом погледите им се срещнаха, Зоуи не можа да изтълкува изражението му, ала усмивката му й се стори по-хладна.
	— Ще пийнеш ли чаша чай? — попита той и това внезапно й припомни нещо, което насмалко да забрави покрай разговора им.
	— Не, не мога, трябва да се отбия у госпожа Кармайкъл. — Припряно погледна часовника си и си отдъхна, защото беше едва три и половина. — Очаква ме за чай.
	Джак смръщи чело.
	— Старата учителка по пиано на Крис?
	Зоуи кимна.
	— Вчера я срещнах случайно и тя ме покани у тях, защото искала да ми даде нещо. — При тези думи се усмихна накриво. — Мисля, че е свързано с Крис. Може да ми е от помощ.
	Джак кимна.
	— Да те закарам ли?
	Зоуи поклати глава малко по-отривисто от нормалното.
	— Не. Предпочитам да повървя.
	Той я изпрати до входа, но остана на прага. Широките му рамене почти изцяло изпълваха рамката на вратата, която бе направена за по-дребни хора. Въпреки всичко изглежда на мястото си тук, рече си Зоуи, когато вдигна очи към него.
	— Благодаря — промълви. — За всичко.
	Джак отвори уста, обаче Зоуи така и не разбра какво щеше да отговори, защото в същия миг иззад ъгъла се зададе Уилям. Щом видя Зоуи, спря.
	— Здравей, Уилям — подвикна тя и го изчака да отвърне на поздрава й с небрежен жест и усмивка.
	После излезе от двора, без да се обърне.

	* * *

	Джак остана още миг на прага, сетне последва Уилям, който вече беше влязъл в кухнята, и го завари надвесен над купата с малини.
	— Защо беше тук? — поинтересува се той, когато Джак седна до него.
	— Кой? Зоуи ли? — каза Джак и сви рамене. — За да ми върне нещо.
	Уилям повдигна вежди.
	— Мислех, че не искаш да имаш нищо общо с нея.
	Така е, не исках, рече си Джак и се помъчи да пропъди чувството, което го изпълваше, откакто бе прегърнал Зоуи. Косата й ухаеше, както тогава и той едва се пребори с желанието да я привлече по-плътно към себе си. Все още я желаеше, но не близостта й бе причината да му се стегне сърцето. Разтърсиха го думите й. Както и сълзите. Сякаш той самият усети бремето, с което тя очевидно живееше от толкова време, и само за части от секундата й прости и си представи как ли щяха да се развият нещата, ако бе отишла с него в Канада.
	Тогава обаче си каза, че при истинско желание е можела да го направи. Предложи й го още веднъж в писмо, което изпрати, след като Зоуи си замина от Пендерак. Едва ли не я умоляваше да даде още един шанс на връзката им. Тъй като ужасно му липсваше и не му се вярваше, че изведнъж всичко помежду им е приключило. Тя обаче не отговори. Което също бе отговор.
	— Аз пък си мислех, че не искаш да имаш нищо общо с Меган — подхвърли на Уилям, който все така се тъпчеше с малини. — Защо я пусна да влезе, докато ме нямаше?
	— Не съм искал! — протестира Уилям. — Бях на двора, като дойде, и й казах, че не си вкъщи. Ама тя отговори, че сигурно нямало да възразиш, ако занесяла нещата в кухнята. И докато се усетя, вече беше влязла.
	— А защо не остана с нея?
	Уилям изсумтя.
	— Щото хич не ми се щеше да ми къса нервите. Постоянно виси на прага и все ни носи по нещо, направо не се изтрайва, честна дума.
	Джак се въздържа от коментара, че малините на Меган май въпреки всичко му харесват. А и сладкишите й, които и двамата хапваха с удоволствие. Но разбираше какво има предвид момчето.
	Подразни го, че в негово отсъствие е влязла в кухнята като у дома си. Не беше нейно задължение да ги снабдява с продукти, но тя явно мислеше така. Или беше опит да я сметнат за незаменима, а това вече му идваше в повече. Трябва да си поприказвам с нея и да определя границите, помисли си той и въздъхна при перспективата за този очевидно доста неприятен разговор.
	Уилям явно се беше заситил, защото сурна стола си назад и стана.
	— Ще ми помогнеш ли с овцете? — попита Джак, но в отговор получи само сърдит поглед.
	Можеше да настои, знаеше го. Само че бе твърде зает със собствените си мисли, за да мери сили с твърдоглавия си син, който вече се беше запътил към вратата.
	Малко преди да излезе от кухнята, Уилям спря и го погледна през рамо.
	— Тази Зоуи ми харесва повече — подхвърли и изчезна, преди Джак да каже нещо.
	Изненадан и донякъде озадачен, той остана на стола си до масата, вперил поглед през прозореца.
	И на мен, рече си и с въздишка отметна глава назад.


>	19.

	— Ето го.
	Лизи Кармайкъл с усмивка подаде на Зоуи тънка книжка с кожена подвързия и пак седна до кръглата масичка от черешово дърво, където бе сервирала чай за двете. Беше много уютно местенце в зимната й градина, от която се откриваше красива гледка към залива на Пендерак.
	Зоуи обаче бе твърде заета с книжката, за да обърне внимание на панорамата.
	— Това да не би да има връзка с Крис?
	Лизи Кармайкъл кимна.
	— Отворете я.
	Зоуи колебливо последва съвета й и видя, че в ръцете си държи томче със стихове. Съдържаше творби на английските романтици, най-вече Кийтс и Байрон, и си личеше, че стиховете бяха препрочитани многократно. На някои места имаше подчертани с молив редове или думи, а в полето се виждаха бележки, написани с почерк, който веднага позна.
	— Написал ги е Крис! — възкликна развълнувано тя и погледна учителката по пиано, която тъкмо наливаше мляко в чашата си. — Откъде имате книгата?
	Лизи Кармайкъл разбърка чая си.
	— Томчето е мое. Или по-скоро на починалия ми съпруг. Крис го взе за малко тогава, онова лято… — Учителката поклати глава и по лицето й пробягна сянка. — Ах, каква трагедия!
	Мислите на Зоуи все още бяха заети с книгата.
	— А не се ли разсърдихте, задето е писал вътре?
	— Напротив. Дори го поощрявах. Лириката трябва да се анализира, за да я разбереш и да извлечеш от строфите нещо за себе си. Затова му казах да подчертава местата, които са му харесали или са го развълнували, и да записва мислите си. — Лизи Кармайкъл се усмихна, виждайки учуденото лице на Зоуи. — Според мен книгите не бива да бъдат безупречно чисти. Много по-хубаво е да виждаш, че някой се е задълбочил в прочетеното.
	Този подход май важи и за къщата й, помисли си Зоуи. Тъй като обстановката бе всичко друго, но не и безупречна. Пъстрата смесица от мебели беше наглед поовехтяла, доста от книгите по лавиците бяха в същото състояние като томчето със стихове и цялата стая бе осеяна с декоративни джунджурийки, които не се съчетаваха: порцеланови фигурки, камъни, карти, бутилки, кутийки. Явно бяха сувенири, купувани от госпожа Кармайкъл или получени като подарък, и въпреки че бе събрана откъде ли не, колекцията допринасяше за уютната атмосфера. Нищо не изглеждаше претенциозно и нищо, абсолютно нищо не бе подчинено на условности — също като самата Лизи Кармайкъл, която още с избора си на дрехи ясно заявяваше, че не се интересува от модните тенденции.
	Днес например бе съчетала дълга сиво-зелена пола от туид с яркорозова копринена блуза и елек от бяла изкуствена кожа. Но именно този ексцентричен, необичаен стил много й подхождаше и Зоуи внезапно разбра защо Крис толкова обичаше да ходи при нея. У Лизи Кармайкъл всичко бе различно от техния консервативен роден дом и брат й сигурно бе възприемал посещенията тук като откровение, като възможност да разкрие музикалната си страна, на която баща им гледаше по-скоро критично. Джордж Бивън считаше, че е по-добре Крис да се концентрира върху така наречените мъжки занимания, а не точно върху свирене на пиано. Пък за предпочитанията му към лириката не знаеше даже Зоуи.
	— Ако желаете, може да задържите книгата — обади се Лизи Кармайкъл. — Трябваше да ви я дам още тогава, но не можах да се разделя с нея, тъй като беше ценен спомен. Чак като ви срещнах вчера, си дадох сметка, че не бива да ви лишавам от нея. В края на краищата Крис ви беше брат.
	Когото не съм познавала толкова добре, колкото съм си въобразявала, се стрелна през ума на Зоуи, докато галеше кожената подвързия.
	— Не знаех, че се интересува от поезия — призна полугласно тя.
	— О, даже много — потвърди Лизи Кармайкъл и се облегна назад с усмивка. — Понякога не само свирехме на пиано, а и четяхме заедно. Крис беше зареден с невероятен ентусиазъм. Затова и ми беше толкова приятно да му преподавам, затова и беше толкова добър. Отдаваше на музиката цялото си сърце. Обичаше я, беше изцяло погълнат от нея. Но проявяваше силен интерес и към написаното слово. Много съм благодарна, че му помогнах да открие и двете.
	Зоуи сподави с усилие завладялата я ревност, че тази жена е познавала брат й много по-добре от нея самата. Или поне онази негова страна, която нито веднъж не бе показал пред семейството си.
	— Баща ми не харесваше, че Крис толкова обича да свири. За него това беше несериозно хоби. Така и не пожела да проумее какво означава музиката за Крис.
	— Известно ми е — усмихна се тъжно Лизи Кармайкъл. — Според мен би трябвало да прояви повече разбиране към Крис. В края на краищата той бе наследил от него страстта, с която подхождаше към всичко.
	— От татко?
	Зоуи се замисли за баща си, за когото можеха да се кажат много неща, но със сигурност не и че е страстен човек. В професията си беше ревностен, това да, обаче подходът към личния му живот бе по-скоро аналитичен и хладен.
	Лизи Кармайкъл закима енергично.
	— О, да! Само си припомнете как се е борил за майка ви. Тя ми го разказа веднъж, като беше тук.
	Зоуи се обърна към прозореца и се загледа замислено навън. Естествено, че знаеше историята за запознанството на родителите си. И двамата независимо един от друг били на почивка в Пендерак. Влюбили се от пръв поглед, въпреки че на Бренда й предстоял годеж със сина на някакъв граф. Родителите й, които произхождали от богати банкерски фамилии, разчитали на щастливото продължение на тази връзка и изпаднали в ужас, когато Бренда им съобщила, че вместо това иска да се омъжи за амбициозния строителен предприемач Джордж Бивън, който бил вложил всичките си спестявания в току-що основаната си фирма. Възпротивили се на връзката им и не щадили средства, за да разделят двамата. Но Джордж бил упорит и накрая цъфнал неканен на прием в дома на родителите й, за да им заяви, че няма никакво намерение да се откаже от Бренда. Изпълнението му със сигурност било впечатляващо, защото тя тръгнала с него и не след дълго двамата се венчали в малката църква на Пендерак — отново напук на родителите й, които открай време си мечтаели за разкошна сватба в Лондон.
	Ето защо селото в Корнуол значеше толкова много за родителите на Зоуи и това бе една от причините за многобройните летувания тук. Ала смъртта на Крис изтри завинаги хубавите спомени, а заедно с нея бавно изтля и любовта между Бренда и Джордж. Оттогава насетне Джордж Бивън отдаваше сърцето си единствено на фирмата.
	Тъй като не искаше да говори лошо за него пред, кажи-речи, непозната жена, Зоуи пак разлисти томчето и плъзна бегъл поглед по местата, подчертани от Крис.
	Особено важни сякаш му бяха пасажите, в които ставаше дума за болката от несбъднатата любов. Избраните цитати бяха почти без изключение мрачни и описваха отчаянието на поета. Прозрението какво означава това порази Зоуи като мълния.
	— Крис е бил нещастно влюбен?
	Лизи Кармайкъл кимна.
	— Да, мисля, че да.
	— В кого? — попита веднага Зоуи, само че учителката по пиано повдигна рамене.
	— Официално дори не знаех, че е влюбен. Никога не ми го е казвал, поне не директно. Но имаше някого. Познаваше се по въпросите му, по стихотворенията, които изведнъж започна да предпочита. — При тези думи поклати глава. — Беше обсебен, обаче не му се говореше за това и аз не настоявах. Мислех си, че все някога ще ми сподели, когато му дойде времето. — Лизи Кармайкъл въздъхна дълбоко. — Уви, така и не се стигна дотам.
	Зоуи преглътна с усилие. Нима любовта към Джак наистина бе отвлякла дотолкова вниманието й, че не бе забелязала колко зле е брат й?
	— Смятате ли… — поколеба се, преди да продължи. — Смятате ли, че е бил толкова нещастен, та…
	— Та да се самоубие? — Лизи Кармайкъл поклати енергично глава. — Не, в никакъв случай. Крис беше чувствителен младеж, но не би скочил от скалите само защото е имал проблем. Би се заел да го реши, сигурна съм.
	Зоуи се взираше разочарована в томчето, понеже я обзе чувството, че пред нея отново се е изпречила стена.
	— Толкова ми се иска да науча какво е ставало в душата му! — възкликна, разтърсена от емоция.
	Учителката по пиано се прокашля.
	— Не зная дали имам право да попитам, в края на краищата е много лично — каза нерешително — но… дали в дневника му не пише нещо за това?
	Зоуи я погледна недоумяващо.
	— Не вярвам да си е водил дневник.
	— Напротив — настоя Лизи Кармайкъл. — През лятото му подарих един от онези елегантни, изкуствено състарени бележници. Помислих, че ще му помогне, ако записва тревогите си, щом не може да говори за тях. И той ми каза, че използва бележника.
	Мислите на Зоуи препуснаха обратно към дните, в които бе прегледала вещите на Крис. Майка й нямаше сили за това. Ако зависеше от Бренда, стаята на Крис щеше да си остане непипната. Зоуи и баща й я склониха да се раздели поне с голяма част от дрехите и книгите му, които нямаха сантиментална стойност за Крис. Във връзка с това през ръцете на Зоуи минаха всички негови неща, също и тези от Корнуол. И сред тях определено нямаше дневник.
	Ала сега, след като Лизи Кармайкъл го спомена, се сети, че няколко дни преди смъртта му бе видяла Крис с такъв изкуствено състарен бележник.
	— Със зелена подвързия ли беше?
	Лизи Кармайкъл кимна и Зоуи усети как в душата й покълва надежда. Щом дневникът не бе сред вещите му, значи оставаше да е в Пендерак. Дали пък Крис не го бе скрил и затова не го бяха намерили?
	Тя скочи припряно.
	— Трябва да тръгвам! — каза и прегърна изненаданата Лизи Кармайкъл, която също стана от плетеното си кресло. — Много ви благодаря за всичко. Надявам се, че…
	И се запъна, защото внезапно видя преподавателката двойно.
	— Какво ви е? Да не ви прилоша?
	Зоуи се помъчи отчаяно да фокусира погледа си, ала не успя. Усети неудържими позиви за гадене и залитайки, мина през отворената стъклена врата на зимната градина, излезе навън, направи две крачки към живия плет от чимшир. И тогава коленете й се подкосиха и тя чу само ужасения вик на Лизи Кармайкъл, преди да потъне в непрогледен мрак.


>	20.

	— И какво ще правим сега? — попита Роуз и погледна с усмивка Саймън, който бе застанал до нея на тротоара.
	— Зависи от това още какво ви трябва — каза той и вдигна трите претъпкани торби в ръката си.
	Вътре беше „плячката“ от продължителния й тур из магазините в Ийст Енд и Роуз все още бе в еуфория заради многобройните симпатични дреболии, на които се бе натъкнала в бутиците и магазините. Купи по нещо за всяко от децата си — красива шнола за Сара и две разноцветни вагончета за момчетата, които се връзваха с любимата им дървена железница. Саймън естествено се учуди, но прие обяснението, че са подаръци за децата на нейни приятелки. А другите покупки бяха само неща, които й трябваха за работата: мостри на платове, копринени ленти и две книги за моден дизайн, които откри в малък, но много добре зареден антиквариат. Беше забравила колко разнообразен избор в това отношение предлага Лондон и все още се носеше по вълните на впечатленията си. Беше перфектният следобед, също и защото Саймън се оказа галантен и щедър компаньон.
	— Щастлива съм донемайкъде — заяви тя и го дари с лъчезарна усмивка, ала миг по-късно отново стана сериозна. — Но дори да не бях, нямаше да ви призная, за да не повторите абсолютно неразумната си постъпка.
	Той се ухили.
	— Мога да правя с парите си каквото пожелая. А и вложението е изключително добро.
	— Платът беше нереално скъп — възрази Роуз, защото все още й призляваше, като се сетеше за етикета с цената на прекрасната коприна, която изнамери в магазинче за платове и шивашки материали. За качеството нямаше спор, а блестящият аквамарин беше точно нюансът на синьото, който отдавна търсеше. Само че сумата, която искаха за един метър, надхвърляше многократно нейния бюджет. Ето защо върна топа с натежало сърце. — Никога нямаше да го купя.
	— Но го харесахте, познах по очите ви — рече Саймън. — И ми се прииска да го имате.
	Затова се беше опитал да я склони да го вземе целия, а след като тя отказа, набързо купи пет метра и й ги подари — факт, който Роуз все още не проумяваше.
	— Не биваше да го правите.
	— Да, зная. Но много исках. — Той се спря и я изгледа развеселено. — Знаете ли, че сте единствената жена в кръга ми от познати, която не обича да й правят подаръци? Защо ви е толкова трудно да приемете?
	Роуз се втренчи в него. Защото не съм свикнала, рече си с тъга. Спонтанните подаръци на Мат най-често бяха извинение за поредната изневяра. Нито веднъж не й беше купил нещо просто защото й бе харесало, дори когато бяха отскоро влюбени. Но пък и в началото се налагаше да пестят, понеже Роуз забременя неочаквано бързо. Къщата, децата — все имаше нещо, за което парите им трябваха по-спешно, отколкото за нейните желания. А след развода и бездруго цепеше всеки пенс, преди да го похарчи. Отдавна не си беше купувала каквото и да било извън необходимото, затова наистина й дойде в повече, че Саймън, който почти не я познаваше, й направи толкова скъп подарък. Ала не можеше да му каже всичко това, така че сви рамене с усмивка.
	— Съжалявам. Просто… много се изненадах — каза. — Коприната е страхотна и вече зная какво ще ушия от нея: вечерна рокля с богат набор. И блуза, ако ми остане плат. Ще изглежда прекрасно.
	— Сигурен съм — усмихна се той. — Надявам се, че ще ми се удаде случай да се възхитя на тоалета ви.
	Роуз не беше сигурна как да отговори. В Лондон нямаше шевна машина, значи щеше да ушие роклята чак вкъщи. Така че вероятността той да я види в нея клонеше към нула и Саймън би следвало да е наясно, понеже тя по някое време спомена, че другия четвъртък си заминава. Дали думите му означаваха, че възнамерява да се срещнат и след това? Или ги каза само от учтивост?
	Саймън очевидно не чакаше отговор на репликата си, защото продължи напред.
	— Гладна ли сте?
	— Умирам от глад — заяви Роуз, макар да не беше вярно. Просто искаше да прекара още малко време с него, затова предложението му да хапнат й прозвуча примамливо.
	— Много добре. Аз също. — Той вдигна ръка да спре едно от минаващите таксита. — Недалеч от дома ми има доста симпатичен италиански ресторант. Ще ви…
	Роуз го хвана за ръката и го накара да спре насред изречението. Саймън я погледна изненадано.
	— Не може ли да отидем някъде наблизо? — попита, защото изведнъж се уплаши, че той ще я заведе в бог знае какъв изискан ресторант.
	Беше споменал, че апартаментът му е в Белгравия, където беше и кантората и където гъмжеше от бутици за дизайнерски дрехи. В заведенията със сигурност беше много скъпо, а тя не искаше Саймън пак да се охарчи заради нея. Освен всичко останало, това щеше да й напомни колко далечни са техните светове. И да наруши момента на близост. Роуз не го искаше, ето защо посочи табела малко по-надолу по улицата.
	— Току-що минахме покрай индийски ресторант, който изглеждаше доста приятно. Ей там, със старинния фенер над вратата, виждате ли го? Защо да не влезем?
	Смръщил чело, Саймън се обърна назад.
	— Италианският ресторант, за който говорих, наистина е добър — каза скептично. — Сигурно ще хареса и на вас.
	— Мисля, че тук ще ми хареса повече. Пък и вие обичате индийска кухня, нали? — Усмихна му се предизвикателно, тъй като той все още се колебаеше. — О, хайде де! Не е ли досадно да ходите все на едни и същи места? Не искате ли да изпробвате нещо ново?
	Той я изгледа продължително, после бръчката на челото му се изглади, а ъгълчето на устата му се повдигна в лукава усмивчица.
	— На всяка цена. В края на краищата не ми се ще да ме сметнете за скучен.
	Роуз поклати глава в отговор на усмивката му. Всъщност беше скучен колкото да се качиш на скоростно влакче в лунапарк, а и усещането в стомаха й беше същото — и то само защото Саймън я държеше за ръка, докато вървяха обратно към ресторанта.
	Интериорът на „Сангам“ бе куриозна смесица от индийски кич и винтидж стил: шарени събрани откъде ли не столове и маси, върху които имаше красиви чаени свещи със златни орнаменти, резбовани колони, разделящи помещението, и закачени на стените разноцветни изображения на божества редом с черно-бели фотографии на „Тадж Махал“ и други индийски забележителности. Противно на предположенията на Роуз, заведението беше не само ресторант, но и бар, а в единия ъгъл имаше дори малък дансинг. Тази необичайна комбинация май се приемаше добре от клиентите, защото едва си намериха маса.
	И нищо чудно, понеже Роуз след малко установи, че сервираното къри беше божествено на вкус, както и виното, което избра Саймън. В превъзходно настроение и вече леко на градус, сега тя слушаше истории за работата му в кантората.
	Беше много забавен и с всяка изминала минута Роуз все по-настойчиво се питаше защо прекарва времето си точно с нея. Мъж като него сигурно можеше да има която жена си пожелаеше, затова и вниманието му я ласкаеше още повече — и по същата причина тя отговаряше неопределено на въпросите за нея самата. Това е само флирт, напомняше си на моменти. Приятна вечер, на която имаше право да се наслади, преди пак да я погълне ежедневието.
	— Можете спокойно да си признаете — каза Саймън, когато келнерката раздигна поредните празни чинии, и Роуз се уплаши да не се е издала с нещо.
	— Кое?
	Той се ухили.
	— Че сте знаели колко добре готвят тук. Няма начин да е съвпадение.
	Роуз въздъхна с облекчение.
	— Чисто и просто щастлива случайност — рече и му се усмихна в отговор, ала в следващия миг пак стана сериозна, защото Саймън протегна ръка през масата и улови нейната. Нежно прокара палец по пръстите й, от което по гърба й пробягнаха тръпки на възбуда.
	— След по-обстойно разглеждане няма как да не се съглася безусловно — констатира той и по блясъка в сините му очи Роуз разбра, че вече няма предвид храната. За миг, продължил цяла вечност, впи очи в Саймън и забрави да диша. — Един танц?
	Не изчака отговора й, а стана и я потегли към дансинга в ъгъла. С разтуптяно сърце Роуз го последва и му позволи да я притисне до гърдите си. Песента, която бяха пуснали в момента, беше бавна и върху ниския подиум, вероятно служещ като сцена при музика на живо, до тях се въртяха още две двойки.
	Ала Роуз не им обръщаше внимание. Имаше чувството, че на света няма други хора, освен нея и Саймън. Близостта му я покори и тялото й реагира инстинктивно, сякаш се разтопи от досега с него, все едно целия следобед бе очаквало този момент. Характерният му аромат, долавян едва-едва, когато по време на разходката из магазините се навеждаше към нея, за да й каже нещо, сега я обгърна като облак и тя се отдаде на блаженството да бъде в ръцете му. Което си беше и наложително, понеже коленете й омекнаха като памук. Затова за всеки случай обви ръце около врата му, докато двамата се въртяха в ритъма на чувствения блус.
	— Винаги ли танцуваш долепен до жените, с които имаш важни делови контакти? — прошепна тя със затаен дъх.
	— Само ако тази жена не ми излиза от главата — каза той в ухото й и Роуз трепна, когато Саймън се наведе още малко към нея и прокара устни по чувствителната кожа на шията й. Ако искаше да прекрати ставащото помежду им, сега беше последният й шанс, съзнаваше това. И изведнъж пак я връхлетяха съмнения.
	Наистина ли беше в състояние просто да се отпусне и да не мисли за утрешния ден? Цялото й същество се бунтуваше да приеме като нещо преходно онова, което изпитваше в момента. Като нещо, което щеше да се забрави след една нощ. Но нима не беше така? Нима целта на престоя й в Лондон не бе малко развлечение?
	Саймън вдигна глава. Сините му очи бяха потъмнели, а тя се запита кога за последен път бе усещала толкова пеперуди в стомаха си. Фактът, че не познаваше този мъж, внезапно загуби значение. Чувстваше, че постъпва правилно. Даже ужасно правилно. Ето защо не спря Саймън, когато устата му потърси нейната, а откликна, отвърна на целувката, която възпламени сетивата й по почти забравен начин. Той се целуваше добре, дори дяволски добре, така че Роуз загуби представа колко време бе минало, преди Саймън да се откъсне от нея и да прилепи чело до нейното, дишайки учестено.
	— Ще повикам такси — изрече дрезгаво.
	Роуз кимна, все още разтърсена от емоции, и го изчака да вземе нещата й и да плати. На тротоара веднага се хвърлиха в прегръдките си и се зацелуваха страстно, в самозабрава. Едва по-късно Саймън най-сетне успя да махне на минаващо такси. Каза на шофьора адреса си в Белгравия, привлече Роуз в скута си и понечи да продължи оттам, където бяха спрели. Тя обаче опря ръка на гърдите му и го отстрани от себе си.
	— Аз… съм само за няколко дни тук — прошепна, раздвоена дали го казва, за да напомни на себе си или за да предупреди Саймън.
	— Тогава да се възползваме максимално от този факт — отвърна той, а когато устните му докоснаха нейните, Роуз обви ръце около врата му и забрави защо въобще го беше споменала.


>	21.

	— Сигурна ли сте, че не искате да ви закарам при д-р Корби? — Лизи Кармайкъл погледна крадешком Зоуи, преди отново да насочи вниманието си към пътя. — Кабинетът й е на една крачка и по това време сигурно още не си е тръгнала…
	— Не — прекъсна я Зоуи. — Наистина няма нужда.
	— Но вие подбелихте толкова странно очи — настоя възрастната дама. — Действително се притесних. А после се свлякохте на земята! Сигурна ли сте, че не сте се ударили?
	— Да, извадих късмет.
	Зоуи се усмихна слабо и потисна импулса да пипне лепенката, покриваща ожуленото място на челото й. За щастие, живият плет бе омекотил падането и предотвратил по-големи бели. Но шокът не бе отминал, въпреки че полагаше усилия да не го показва.
	— Просто се изправих твърде бързо. Понякога получавам световъртеж заради ниско кръвно налягане. Това е всичко.
	Лизи Кармайкъл не изглеждаше убедена, макар че отмина пряката, водеща към лекарския кабинет, и бавно продължи да шофира стария си астън мартин през селото.
	— Трябваше да отидем в пансиона — каза по-скоро на себе си. — Там щяха да се погрижат за вас. Във вашето състояние не бива да оставате сама в плажната вила.
	— Ще се оправя наистина — увери я Зоуи и се облегна назад. — Но много мило от ваша страна, че предложихте да ме закарате.
	За това действително беше дълбоко благодарна. Не й трябваше лекар, трябваше й само малко почивка, затова въздъхна с облекчение, когато не след дълго стигнаха до къщата.
	— Ако ми стане по-лошо, веднага ще се обадя на семейство Галахър — обеща на Лизи Кармайкъл и й маха, докато колата се скри от погледа й. После се замъкна вътре, радостна, че се е изплъзнала от изпитателния поглед на възрастната дама.
	Безсилно се отпусна на дивана в дневната, но щом затвори очи, внезапно я обзе паника, така че бързо седна.
	Тъй като Лизи Кармайкъл беше права — за нея бе опасно да бъде сама, без жива душа наоколо. Ако аневризмата се спукаше, трябваше незабавно да постъпи в клиника, та да има шанс да оживее, д-р Кашрани непрекъснато й го втълпяваше. В Лондон имаше такава възможност. Тук обаче най-близката болница, в която можеха да я лекуват, беше далече и за миг-два Зоуи беше на границата да се качи в спалнята и да си стегне багажа.
	Ала тогава погледът й падна върху томчето със стихове, което бе на масичката пред дивана. С въздишка посегна към него и прокара пръсти по корицата. Днес се бе приближила още малко до истината, усещаше го. И затова не можеше да замине. Първо трябваше да намери този дневник. Само че къде ли би могъл да бъде?
	Мисли, заповяда си тя. Ако беше някъде тук, в къщата — къде ли го беше скрил Крис? Първата й мисъл бе, че го е пъхнал под матрака, но тогава някой от семейство Галахър отдавна да го е намерил. И положително биха се досетили, че е важен документ, затова биха го изпратили в Лондон или предали в полицията — и Зоуи би научила за това. Така че щом за толкова години не се беше появил на бял свят, значи се намираше в трудно откриваемо скривалище.
	Зоуи се озърна и задържа погледа си върху бюфета до вратата. Помнеше го още отпреди, макар тогава да беше на друго място. В горните стаи имаше още два скрина от онова време, кухненските шкафове също й бяха познати. Чакай, Роуз не спомена ли, че в бараката съхранявала и други стари мебели?
	Полазиха я тръпки. Не беше изключено там да е и шкафът, който навремето бе в стаята на Крис. От масивно тъмно дърво, с две чекмеджета в долната част и фрезовани орнаменти в горната — идеален да скъташ в него нещо, което никой не бива да види.
	Обхваната от вълнение, Зоуи стана и минути по-късно вече беше в бараката, в най-забутания ъгъл действително откри стария шкаф. За да се добере до него, се наложи да размести няколко кутии и секретера, които бяха пред него.
	От кухнята взе фенерче, защото в сумрачната барака нямаше да види почти нищо. Сетне взе да претърсва шкафа, опипа всички повърхности, погледна във всяко чекмедже и се качи на стълба, за да провери и горе. Само че не намери нищо.
	Разочарована, посегна да върне секретера на мястото му, но застина. В старите писалища като това често имаше тайни чекмеджета, нали така? Пак започна да претърсва, преобърна всяко чекмедже и опипа навсякъде. Безрезултатно. Ами тогава продължавам със скрина, заинати се тя и се зае и с останалите мебели в бараката, а после и в къщата. След час усилено търсене, при което провери най-обстойно дори кухнята, се свлече на дивана и отчаяно задъвка долната си устна.
	Ако дневникът е бил тук, сигурно се е затрил някъде през годините. Може би се намираше в друга мебел, която бяха изхвърлили. Или Крис го беше скрил на друго място, а не във вилата.
	Не, помисли си Роуз. Беше го видяла с дневника в стаята му горе, значи трябваше да е там. Всичко друго беше извън логиката. Но ако не го беше скрил в мебел, тогава…
	Зоуи скочи като ужилена, защото изведнъж й хрумна нещо, и се втурна нагоре по стълбите, към стаята, в която спеше Крис и която споделяха като по-малки.
	В нея вече живееха синовете на Роуз и сега помещението бе типична детска стая с двуетажно легло и отрупани с играчки етажерки. Нищо не напомняше за едно време, нищо, освен старите дъски на пода.
	И една от тях беше разхлабена.
	Зоуи неволно се усмихна при спомена как като деца подскачаха върху нея на куц крак и се заливаха от смях заради силното скърцане. По някое време дъската толкова се разхлаби, че я повдигнаха и откриха под нея малка кухина. Крис я кръсти „пиратското скривалище“ и вътре пъхаха топчета за игра. После Зоуи се премести в отсрещната стая и с времето забрави за разхлабената дъска. Но дали Крис не се беше сетил за нея, търсейки сигурно място за дневника си?
	Зоуи внимателно прекрачи релсите на дървената железница, която заемаше почти цялата стая, и тръгна по дюшемето, като се ослушваше на всяка стъпка.
	Ето! Една от дъските изскърца ясно доловимо под крака й и поддаде. Зоуи се наведе припряно, опипа ръбовете й. Наистина мърдаше, но за да я огледа по-добре, трябваше да демонтира някои части на релсите и да ги сложи настрани. Само че дървото явно се беше деформирало или някой го бе пооправил, защото дъската бе по-стабилна отпреди. Зоуи напрегна всичките си сили и използва една от дървените релси като лост, за да повдигне дъската достатъчно, та да пъхне ръка през процепа.
	Развълнувано опипа кухината — и замръзна, когато пръстите й докоснаха някакъв предмет. Мина известно време, докато успее да издърпа находката си през процепа, и тогава видя, че държи в ръката си потънал в прах бележник, отговарящ на описанието на Лизи Кармайкъл.
	С бясно препускащо сърце съедини отново релсите, както си бяха, занесе бележника в кухнята и старателно го избърса с кърпа. После седна на дивана и се вторачи в дневника, без да го отваря.
	След смъртта на Крис никога не беше усещала толкова осезаемо присъствието му, както в този миг. Сякаш беше с нея в тази стая и знаеше, че ей сега ще прочете онова, което така добре бе скрил от очите на всички. И именно това я караше да се колебае — чувството, че въпреки всичко предава доверието му.
	Ала трябваше да научи истината. Затова разгърна с треперещи пръсти първата страница и зачете.


>	22.

	Роуз отвори очи, но веднага замижа от ярката светлина, нахлуваща през прозореца. Отдавна беше превалило обяд, потвърди го и погледът към елегантния радиобудилник на нощното шкафче. Сигурно бе заспала още веднъж и това не я учуди. По тялото й се разливаше приятна отмала, а когато се обърна към Саймън, усети лека мускулна треска.
	Той още спеше и Роуз усмихнато вдигна ръка да го погали по разрошената коса. Ала миг преди да го докосне, се спря и отпусна ръка. Не искаше да го буди, предпочиташе да му се полюбува, докато спи, и да запомни всеки детайл: красивите извити устни, дланите, с които през нощта и на сутринта бе възпламенявал отново и отново тялото й, светлите косъмчета от наболата му брада, която лекичко я драскаше, когато Саймън прокарваше лице по кожата й, и която въпреки това й се струваше невероятно секси, както и мускулестите му гърди, и жилестите ръце, обятията, в които се чувстваше адски добре. След тази нощ беше сякаш променена. Той я беше променил. Беше страхотен любовник и бе събудил такива страни от съществото й, за които не беше и подозирала.
	Не че имаше много материал за сравнение. Мат беше първият й приятел, а с други мъже бе излизала само няколко пъти непосредствено след развода. Тези връзки бяха приключили бързо и бяха оставили у нея блудкаво чувство — и убеждението, че не е кой знае колко привлекателна.
	Снощи обаче Саймън й доказа обратното и Роуз все още не осъзнаваше размера на породените емоции. С него се почувства освободена и толкова сигурна, че успя да се отпусне напълно. Направи неща, които не бе правила нито веднъж, и дори не можеше да им се насити. Едно докосване и една целувка бяха достатъчни, за да разпалят наново страстта. А и Саймън май се чувстваше по същия начин, затова и досега не бяха стигнали по-далеч от леглото.
	Апропо, закуска, рече си Роуз и стана, без да вдига шум. На пода, пред леглото, бяха разхвърляни дрехите им, които бяха съблекли взаимно и пуснали, където им падне. Сред тях бе и ризата на Саймън, която Роуз вдигна и навлече. Стигаше до бедрата й и ухаеше на него, от което лицето й засия в усмивка.
	Отиде в кухнята и отвори хладилника, но гледката, която се разкри пред нея, леко приглуши еуфоричното й настроение. Кутия с масло, две бурканчета конфитюр, четири яйца в предвиденото за тях отделение, полупразен съд с прясно мляко на рафта на вратата до бутилка шампанско и две бутилки бяло вино. Нищо повече. Или, я почакай, Роуз откри в отделението за зеленчуци картонена опаковка, която според етикета бе от индийския ресторант, откъдето Саймън донесе храна през първата й вечер в Лондон. Само дето остатъците от къри вече не изглеждаха много апетитно и тя хвърли кутията в кофата за смет. Точно се накани да се заеме с фризера и да потърси в него нещо годно за ядене, когато усети как ръцете на Саймън я прегърнаха изотзад.
	— Хей! — Целуна я по косата. — Какви ги вършиш тук?
	Тя се обърна към него и обви ръце около врата му.
	— Исках… да приготвя нещо за хапване — промълви между две целувки. — Че съм изгладняла.
	— И аз. За теб. — Саймън се ухили и Роуз си пое въздух през зъби, понеже усети как ръката му се плъзна под ризата. Понечи да я целуне, но се спря, тъй като внезапно чу куркането на червата й.
	— Боя се, че ако в най-скоро време не сложа нещо в устата си, няма да имам сили за онова, което възнамерявате да направите с мен, господин Филдинг — подразни го Роуз. — В края на краищата не можем цял ден да се храним само с въздух и любов.
	— Ами всъщност не е така. Какво ще кажеш за препечените филийки и яйцата, които ти приготвих?
	Сутринта Саймън действително й беше донесъл закуската в леглото, с което спечели още една червена точка в борбата за сърцето й.
	— Всичко беше много вкусно, наистина — каза тя. — Само че беше доста отдавна. А препечените филийки и яйцата май са единственото, което става за ядене в дома ти.
	Саймън нерешително свали ръка от кръста й.
	— Вярно е, уви. Домашната ми помощница е в отпуск. Иначе тя пазарува и пълни хладилника ми. Но за щастие има… — Посегна някъде встрани от нея и грабна куп флаери, които лежаха на работния плот до хладилника. — … ресторанти с доставка по домовете — довърши изречението си и я целуна. — Искаш ли да ти препоръчам нещо?
	Роуз се намръщи, разглеждайки многобройните флаери, някои от които доста опърпани от четене.
	— Често го правиш, а? Поръчваш си храна?
	— Не, обикновено ям навън. А когато съм у родителите ми, готвачката на мама редовно ми дава нещо за вкъщи. Работи у нас, откакто се помня, и все още изпитва потребност да се грижи за мен.
	Роуз го изгледа с разширени от изненада очи.
	— Имате готвачка?
	Той кимна.
	— И прислужник. Но Харолд е пред пенсия и мисля, че когато ни напусне, мама няма да го замени с друг. Последно спомена, че по-скоро би назначила пак икономка. О… извини ме за момент.
	Саймън я пусна и излезе от кухнята, за да се обади по телефона, който зазвъня някъде в апартамента.
	Роуз го изпрати с поглед, после плъзна очи по супермодерната дизайнерска кухня, в която всеки рафт вероятно струваше двойно повече от цялото й кухненско обзавеждане. Лицевите повърхности проблясваха в благородно сив тон, а елегантните прави дръжки от неръждаема стомана изглеждаха доста скъпи. Целият апартамент бе обзаведен луксозно и прилягаше на амбициозен лондонски адвокат с родители, които можеха да си позволят обслужващ персонал. Готвачка, помисли си Роуз и неволно се сети за майка си, която всеки божи ден прекарваше в кухнята и готвеше за гостите на пансиона и семейството си. Светът на Саймън беше не просто на километри от нейния, разделяха ги светлинни години.
	— Беше майка ми.
	Саймън се върна в кухнята и изтръгна Роуз от мислите й. Сега бе облечен в боксерки и тениска и носеше телефона, който остави небрежно на плота.
	— Напомни ми, че днес в пет часа трябва да присъствам на откриване на изложба — каза той и поклати недоумяващо глава. — Вече съм на трийсет и четири, преуспяващ адвокат, но тя явно не ми вярва, че мога и сам да следя ангажиментите си.
	— Вероятно не е сигурна. В края на краищата, когато беше у нас, забрави за благотворителния й прием — напомни му ухилена Роуз.
	— Само защото бях като отнесен от вихъра. — И при тези думи отново я привлече в обятията си. — В този случай обаче нямаше да забравя, понеже събитието ще заинтригува и теб. Става дума за изложба, посветена на модните тенденции от последните петдесет години. Нещо като за теб, нали?
	— Ще ме заведеш там? — изненада се Роуз. — Та аз дори не съм поканена.
	— След като си с мен, няма проблеми — усмихна се Саймън. — Между другото, ще дойде и Клайв Уентуърт.
	Роуз ококори очи.
	— Клайв Уентуърт? Дизайнерът?
	Той кимна.
	— А сто на сто и други хора от бранша, които навярно познаваш по-добре от мен.
	Мислите в главата на Роуз се надпреварваха, лутаха се между огромна радост и тотален ужас. Клайв Уентуърт. Името бе известно на всеки, който се интересуваше от мода, понеже той бе сред британските топдизайнери. Дрехите му носеха фотомодели и актриси, а булчинската рокля на последната сватба в кралското семейство също бе негово дело. Лична среща с дизайнера — кой ли не би мечтал за това, но Роуз изведнъж се уплаши да не се оплете в лъжите си.
	Защо не признах на Саймън истината, а му казах, че съм начинаеща дизайнерка, рече си тя. Той със сигурност щеше да я представи така на гостите. И може би щеше да се окаже в небрано лозе, ако някой от бранша поразпиташе тук-там и откриеше, че тя е много далеч от кариера в тази област.
	— Не мисля, че познавам някого. Наистина съм още в самото начало.
	По-точно на нулата, добави разкаяно наум.
	— Затова е още по-важно да дойдеш — заяви Саймън. — Имаш намерение да се развиваш, нали?
	— Да, разбира се… Но не искам да се натрапвам.
	— Да се натрапваш? — Саймън поклати глава. — Ей богу, Роуз, понякога си истинска загадка за мен. Помислих, че ще се зарадваш. Та това е страхотна възможност да създадеш контакти.
	Роуз прочете неразбирането в очите му, което сигурно щеше да премине в недоверие, ако час по-скоро не вземеше някакво решение. Кажи му, настояваше вътрешният й глас. Ала страхът, че тогава времето с него щеше да отлети в миг, я възпря. Освен това тази изложба действително обещаваше да бъде интересна. И какво толкова би могло да се случи, нали щеше да се срещне с хора, които не познаваше и нямаше да види никога повече!
	— Радвам се, даже много — увери го тя и долепи ръце до гърдите му, замислено поглади плата на тениската. — Наистина ли няма проблем да ме вземеш със себе си?

	* * *

	Усмивката на Саймън угасна за миг при мисълта какво ли би казала майка му за Роуз. След секунда-две обаче си даде сметка, че му е все едно. Щеше да я вземе със себе си независимо дали това щеше да допадне на майка му или не. Тъй като в момента не можеше да си представи да отиде някъде без нея.
	Познаваше много жени, но никоя не го беше развълнувала като Роуз Райли. Тя беше нещо специално и нямаше нищо общо със светските красавици, които се въртяха около него. С тях знаеше какво трябва да каже и да направи, за да ги впечатли. Не и с Роуз. Тя непрекъснато го изненадваше със симпатичната си самобитност и никога не постъпваше според очакванията му. И по обезоръжаващ начин бе лишена от всякаква суета. Не кокетничеше с външността си като мнозина други жени и май изобщо не осъзнаваше колко е привлекателна с порцелановата си кожа и стройната, но и с примамливи извивки фигура, на която благодарение на мократа й рокля се бе възхитил още при запознанството им.
	Оттогава Роуз не му излизаше от главата. С всяка изминала среща чувстваше все по-силно влечение към нея, обаче не подозираше какви са размерите му до снощи, когато я целуна за пръв път в полумрака на онова кичозно индийско заведение. Не помнеше кога за последен път бе пожелал жена дотолкова, че да не може да се откъсне от нея, за да спре такси. Бяха се любили в самозабрава, сякаш всеки миг бе скъпоценен. А и то си беше така, понеже Роуз нямаше да остане още дълго в Лондон. Затова нямаше нищо против да прекара целия уикенд в леглото с нея.
	Но с радост щеше да я вземе със себе си и на откриването на изложбата. Кой знае, рече си, срещата с правилните хора евентуално би помогнала за кариерата й. Тогава може би не след дълго вече щеше да работи в Лондон, а не в Корнуол и…
	Стъписа се, когато се хвана, че мисли за това. Само кратка афера, това бе засега уговорката помежду им и Роуз явно също не си правеше други планове. Не изискваше обещания и обяснение в любов, което също я отличаваше от предишните му приятелки. И за негова изненада мъничко го смущаваше.
	Трябва да науча повече за тази жена, каза си и я прегърна още по-плътно.
	— Разбира се, че няма проблем. Там ще засенчиш всички и двамата страхотно ще се забавляваме — увери я и я целуна, понеже отдавна не го беше правил.
	Топлото й тяло се притисна към неговото и Саймън простена, усещайки, че у него отново се пробужда желание. Господи, беше пристрастен към тази жена, затова се усмихна триумфално, когато Роуз вдигна тениската му и прокара пръсти по гърдите му.
	Е, яденето ще трябва да почака, помисли си и се задълбочи в целувката.


>	23.

	Джак паркира джипа до плажната вила и слезе. Въпреки следобедния час слънцето едва сега бе пробило плътния облачен покров и къпеше в златиста светлина малката къща и поддържаната, потънала в цветя градина. Само че той не обърна внимание на идиличната картина, а с няколко крачки взе разстоянието до входната врата и почука.
	— Хайде де — промърмори, докато чакаше Зоуи да му отвори, и се ядосваше, че е толкова неспокоен. Лизи Кармайкъл сигурно грешеше и всичко беше наред. Но след срещата с учителката по пиано в селото имаше лошо предчувствие, от което просто не можеше да се отърси.
	_Нещо не е наред със Зоуи. Мисля, че е болна._
	Точно това си помисли и той, когато тя припадна върху скалите, и сцената бе постоянно пред очите му, докато Лизи Кармайкъл описваше случилото се в дома й. Възрастната дама го накара да й обещае, че ще предаде тези думи на майка си, а тя ще намине да види как е Зоуи. Вместо това обаче Джак отиде лично, щом приключи работа.
	Почука още веднъж, а когато отново не последва ни звук, ни стон, безпокойството му прерасна в тревога.
	— Зоуи? — извика силно и наостри слух, но никой не му отговори.
	Е, значи просто не си е вкъщи, опита да се успокои. Навярно бе отишла да се разходи до скалите, а той тук се излагаше, защото изведнъж си въобрази, че има нужда от помощта му.
	Мрачен като облак, Джак се обърна и тръгна към колата, малко преди да стигне до нея обаче, се спря и сви ръце в юмруци.
	Само ще надзърна през прозореца и тръгвам, каза си и заобиколи къщата. Шевната стаичка на сестра му беше празна, затова реши да продължи с дневната, но щом стигна до задната част на вилата, с изненада забеляза, че вратата на терасата не е заключена. Поколеба се за секунда, после натисна дръжката и влезе вътре.
	— Зоуи? — извика още веднъж, осъзнавайки какво всъщност върши.
	Ако беше добре и просто бе излязла, тя надали би се зарадвала, че буквално е нахлул в дома й. Но безпокойството, което все още усещаше, го накара да продължи. Нямаше да пипне нищо, само щеше да хвърли едно око…
	Закова се намясто и впери поглед в дивана.
	Зоуи лежеше, свита на кравайче под тънко вълнено одеяло. Дългите руси коси покриваха част от лицето й, ала Джак видя следите от сълзи по бузата й. Освен това беше бледа като платно, а фактът, че спеше толкова дълбоко, та не го беше чула да тропа, отново разпали тревогата му. Коленичи до дивана и я улови за раменете, лекичко я раздруса.
	— Зоуи? Хей, събуди се!
	Тя отвори много бавно очи и явно й отне известно време, докато се събуди напълно. Сетне го позна, надигна се със стон и седна на дивана.
	— Джак? — Погледна го смутено и посегна към челото си, на което имаше голяма лепенка. — Как… как влезе?
	— През терасата — поясни той и усети как току-що изпитаното облекчение се изпари. Вместо това се почувства като кръгъл идиот.
	Зоуи беше заспала на дивана, най-вероятно над книгата, която лежеше върху облегалката отворена и с корицата нагоре. Това беше всичко. Но откъде можеше да знае?
	— Срещнах Лизи Кармайкъл и тя ми каза, че вчера следобед не ти е било добре. Реших да видя как си, но ти не ми отвори. — При тези думи сви рамене. — Притесних се да не ти се е случило нещо.
	Очевидно не беше така, обаче бледото лице със следи от сълзи доказваше повече от категорично, че нещо все пак не е наред.
	— Какво има, Зоуи? Защо си плакала?

	* * *

	Зоуи уплашено попипа бузите си. Наистина ли беше плакала насън? Не знаеше, помнеше само, че беше сънувала кошмари. Да, действително бе чула някакво тропане, но го беше свързала със съня си и не му беше обърнала внимание, впримчена от картините, плод на собствения й мозък. Образът на Крис, застанал върху ръба на скалата, само че този път не сам. До него имаше още някой, неясна фигура, която Зоуи не можеше да разпознае. Беше се опитала да се приближи, но с всяка измината стъпка фигурата все повече избледняваше. Брат й също се отдалечаваше от нея, както винаги в сънищата й.
	И все пак нещо беше различно.
	— Сега зная какво е станало с брат ми — каза на Джак и посегна към бележника върху облегалката. — Всичко е написано вътре.
	Той пое бележника от нея и докато го прелистваше, Зоуи внезапно си даде сметка, че му е доверила много интимен документ. Но имаше чувството, че не е сгрешила. Джак и Крис бяха приятели. А ако не беше дошъл сега, вероятно и бездруго щеше да се отбие у тях и да му го покаже, защото той бе единственият, с когото можеше да разговаря за откритието си.
	Джак веднага разбра какъв е този бележник.
	— Откъде го имаш?
	Зоуи му разказа за разговора с Лизи Кармайкъл и търсенето на дневника, докато погледът на Джак пробягна по първите страници.
	— Това писма ли са? — попита изненадано.
	Зоуи също се беше изненадала в първия момент. Беше очаквала класически записки в дневник, но и тези редове потвърждаваха предположенията й.
	— Любовни писма. Бил е влюбен, Джак. Даже много влюбен.
	Той вдигна глава, а когато погледите им се срещнаха, Зоуи видя удивлението в очите му.
	— И ти не си знаел, нали?
	Той поклати глава и това я поуспокои. Значи не беше единствената, от която Крис бе скрил чувствата си.
	— Но защо не е казал нищо?
	— Защото любовта му е била тайна. Много добре пазена при това. Крис постоянно повтаря, че никой не бива да научи за нея.
	— И в кого е бил влюбен? — Джак посочи обръщението в началото на страниците. Тук пише „Съкровище мое“ и „Ангел мой“.
	— Така започва всяка нова записка, неизменно с галено име — потвърди Зоуи. — Според мен Крис умишлено не е споменал никъде името. Не е изключено да се е страхувал, че някой може да намери дневника.
	Джак смръщи чело.
	— И за какво е цялата тази игра на криеница?
	— Не зная — промълви Зоуи. — Изглежда, между двамата е имало някакви проблеми. Явно разликата във възрастта е била доста голяма, Крис го споменава на едно място. Иначе всичко е, кажи-речи, завоалирано, с лирически образи като в стихотворенията, които толкова е обичал. Но аз успях да сглобя донякъде картината. — Тя се облегна назад. — Записките са от седмиците преди смъртта му, обаче всичко трябва да е започнало още предишното лято. Мисля, че затова държеше да дойде с нас в Пендерак, въпреки че вече бе започнал следването. Татко искаше да го изпрати в Ню Йорк, където да поработи в офиса на негов делови партньор, обаче Крис настоя да отложи пътуването, за да замине с нас за Корнуол. Беше му по-важно от професионалния шанс.
	Зоуи помълча миг-два, докато размишляваше.
	— Коя ли е била? Нищо ли не ти е споменал?
	— Не. Жените го харесваха, сама знаеш. Но нищо не ми е казвал. — Джак изкриви ъгълчето на устата си в усмивка. — Впрочем онова лято бях зает и с други неща — додаде, а Зоуи преглътна, защото разбра, че има предвид нея.
	Което беше вярно. Тогава прекарваха всяка свободна минута заедно и навярно затова не бяха обърнали внимание на терзанията на Крис. Но и никой друг не беше забелязал нищо, иначе щеше да го пише в документите по следственото дело. А това накара Зоуи да се замисли.
	— Как е успял да го запази в тайна? Все някой трябва да е видял двамата.
	— Ако изобщо става въпрос за момиче от селото — изрази съмнение Джак. — Може да се е запознал с нея в университета.
	— Не — възрази Зоуи. — Писмата не издават много, но съм абсолютно сигурна, че е тукашна.
	Джак поклати глава.
	— И какво ни помага това? Фактът безспорно е интересен, обаче не е задължително да е свързан с нощта, в която загина.
	— Е, сега поне знаем, че Крис е имал близък човек — рече Зоуи. — Ами ако онази нощ са били заедно на скалите? Може би са се срещали тайно там. Нали и ние често ходехме горе.
	— Да — каза Джак, а когато погледите им се срещнаха, Зоуи отново бе завладяна от спомени.
	Прекрасните слънчеви залези до старата кула, топлината на прегръдката му, хилядите целувки, всяка от които имаше вкус на обещание. Тогава за последен път беше безгрижна като птичка. За последен път истински щастлива…
	Тя побърза да се съсредоточи отново върху темата, която в момента бе много по-важна.
	— Трябва да открия за кого говори Крис в дневника. Тогава най-накрая ще успея да разреша загадката, усещам го — каза, но още докато го произнасяше, увереността пак я напусна. — Само че как? Не върви да обикалям от къща на къща и да разпитвам кой е бил заедно с брат ми през онази нощ. Пък и дори да го направя, по всяка вероятност ще се окаже безпредметно. Защо човек, мълчал толкова дълго, изведнъж ще реши да проговори? А може би търся на погрешното място и жената отдавна вече живее другаде.
	И погледна примирено Джак.
	— Може би да, а може би не — отбеляза той и се изправи. Със сериозно лице заснова из стаята, както правеше и по-рано, когато размишляваше. Явно тази загадка не даваше покой и на него.
	В един момент се закова намясто и я погледна.
	— Довечера е летният празник.
	— Зная. — Зоуи беше видяла плакатите в селото. — Е, и?
	— Може да дойдеш — рече Джак.
	— Защо? — погледна го с изненада тя.
	— Защото е популярно събитие. Ще присъстват много хора, най-вече местни, тоест ще ги срещнеш, така да се каже, накуп. Ще имаш шанс да поговориш с тях, да им припомниш всичко. Не е изключено някой да се сети за нещо.
	Зоуи се вторачи в него. Идеята беше гениална, понеже летният празник бе едно от най-важните събития в живота на селото — и на него цареше непринудена атмосфера, подходяща за задаване на въпроси. Единственият проблем беше, че всички бяха по двойки. Знаеше го, понеже бе ходила няколко пъти. И винаги с Джак.
	В началото, когато бяха по-малки, той я придружаваше вместо Крис, защото Роуз се забавляваше с идеята да „разменят“ братята си. А през лятото, когато станаха двойка, разбира се, пак отидоха заедно на празника. Споменът за това й причини болка.
	Зоуи се прокашля.
	— Да, може би — продума. — Ти ще ходиш ли?
	Той кимна.
	— Обещах на Меган да я придружа.
	Естествено, помисли си Зоуи и се почувства като глупачка, защото за секунди се беше надявала на подкрепата му и в това отношение. Е, да, няколко пъти повтори „ние“, но те вече не бяха двойка и затова Джак щеше да прекара танцовата вечер с жената, която имаше значение за него. Тъй като, макар и да не ходеше официално с тази Меган, между тях май се зараждаше нещо. И там нямаше място за нея.
	Зоуи преглътна.
	— И кога започва?
	— В седем и половина, както винаги — отвърна той и погледна часовника си. — Трябва да тръгвам.
	Тя кимна и го изпрати до вратата, проследи го как върви с едри крачки към колата си, сякаш внезапно се беше разбързал да се махне час по-скоро от нея.
	Щом остана сама, Зоуи се върна в дневната и пак се сгуши на дивана. Все още се чувстваше като пребита, защото бе изкарала половината нощ будна.
	Ще подремна още малко, рече си и затвори очи. В края на краищата се нуждаеше от всичките си сили за изпитанието да се появи сама на селския празник. А не й бяха останали кой знае колко.


>	24.

	— Още много ли остава? — попита Роуз и се помъчи да различи нещо зад дърветата, обрамчващи пътя. Само че не видя нищо, освен просторния парк, през който пътуваха вече доста време.
	— Ей сега ще я видиш — отвърна Саймън, а когато взе следващия завой и в дъното на алеята пред тях се разкри Марлтън Хаус, Роуз за миг забрави да диша.
	— Леле, колко е… голям! — възкликна тя и се вторачи в сивата фасада на замъка с неговите многобройни кули. Най-голямата бе висока отбранителна кула с еркери на всеки ъгъл, а над покрива на дългата основна сграда стърчаха зъбери, което представляваше внушителна, ала донякъде и плашеща картина. — И ти ще наследиш това чудо?
	— Опазил ме бог! — засмя се Саймън. — Дядо ми го предостави още преди години на „Нешънъл тръст“. Тази съборетина гълта огромни суми за поддръжка, които с времето щяха да станат непосилни за семейството на майка ми. Така че замъкът се води само на хартия резиденция на граф Чизуик и в него можеш да срещнеш единствено туристи, които го разглеждат. Но мама обича да го използва за благотворителните си събития. Твърди, че подобна обстановка развързвала по-лесно кесиите на хората.
	Стига да имат кесии за развързване, помисли си унило Роуз, докато Саймън влизаше в двора пред замъка. До мерцедеса моментално застанаха двама млади мъже в ливреи и Саймън даде ключа на единия. После заобиколи колата, за да помогне на Роуз да слезе.
	Тя притеснено приглади тясната рокля, която бе избрала за случая: от червен шифон с лек блясък, скроена от широки асиметрични ивици, което придаваше на дрехата много оригинален вид, без да я лишава от елегантност. Не беше от типичните й творения, а и беше толкова официална, че досега не беше имала повод да я облече. Дори не знаеше защо изобщо я бе прибрала в багажа си, но се зарадва, че го е направила, когато улови възхитения поглед на Саймън.
	— Изглеждаш пленително, споменах ли го вече?
	— Няколко пъти — отвърна усмихнато тя и го улови под ръка, докато вървяха към широкото парадно стълбище. — Но може да ми го казваш и по-честичко, за да не съм толкова нервна.
	Саймън се наведе и я целуна по устните.
	— Ако има някой нервен, това съм аз — заяви после. — Досега не съм имал по-красива дама и трябва да си отварям очите на четири да не ми я отмъкне някой.
	И с мен е така, помисли си Роуз и усети как сърцето й се стегна, докато наблюдаваше Саймън. Намираше го невероятно привлекателен и това се дължеше не само на костюма с перфектна кройка или на факта, че бе от мъжете, които изглеждаха небрежно-елегантни, каквото и да облечаха. Очароваше я целият му маниер: усмивката, доброто възпитание и излъчваната самоувереност. Познаваше го едва от няколко дни, ала вече бе сигурна, че няма да срещне друг като него. Беше поразителен във всяко отношение и Роуз не можеше да си представи, че скоро ще трябва да се разделят. Но сега не й се мислеше за това, така че просто отвърна на усмивката му.
	Едва когато стигнаха до входа и Саймън подаде поканата си на облечената с вкус жена, която ги чакаше, нервността й се завърна.
	Жената кимна и им посочи да тръгнат нагоре по червения килим, който водеше към вътрешността на замъка и завършваше в огромно фоайе с мраморни колони. Многобройните гости вече разглеждаха с възхищение роклите, които бяха върху манекени с човешки ръст, и витрините покрай стените на залата. Служителите на фирмата за кетъринг се провираха чевръсто между хората и предлагаха напитки и сандвичи.
	— Саймън, толкова се радвам! — възкликна дама на възраст с елегантен люляково син костюм и го посрещна с прегръдка и целувка по бузата. После обаче погледът й падна върху Роуз и усмивката й леко се помрачи. — О, ти си имаш компания?
	Беше по-скоро въпрос, а не констатация и Роуз прониза с очи Саймън, но той не й обърна внимание, а преспокойно ги представи една на друга.
	— Роуз, позволи ми да ти представя майка ми, Илейн Филдинг. А това е Роуз Райли, мамо. Вече ти разказах за нея.
	— Да, вярно. Спомням си — каза Илейн Филдинг и подаде ръка на Роуз. Сетне пак се обърна към сина си. — Лидия Едгарс вече пита за теб. Тук е със своя приятелка. Мисля, че трябва да са някъде ей там.
	И посочи към вътрешността на помещението.
	— Положително ще се засечем. Но първо с Роуз ще разгледаме изложбата. В крайна сметка нали затова сме тук — заяви едва ли не нервно Саймън и издържа строгия поглед, с който го стрелна майка му. После дръпна Роуз да продължат по-нататък. — Доскоро, мамо.
	— Каза, че няма проблем да дойда с теб — измърмори Роуз, когато се отдалечиха достатъчно.
	— Което е точно така — рече Саймън и взе от най-близкия келнер две чаши шампанско, подаде й едната.
	— А защо тогава майка ти ме гледаше толкова ужасено?
	Саймън повдигна ъгълчето на устата си в иронична усмивка.
	— Опасявам се, че не отговаряш напълно на представата й за бъдещата ми съпруга.
	Роуз го погледна стреснато.
	— Че аз не съм тръгнала да се омъжвам за теб.
	Докато я наблюдаваше, по лицето му пробягна сянка, която тя не успя да изтълкува. После Саймън сви рамене.
	— Майка ми обаче иска. Да ме ожени, това имам предвид. За предпочитане за дъщерята или внучката на някоя от приятелките си от благотворителните инициативи.
	Роуз мигновено загря къде е проблемът.
	— И тази Лидия е една от тях?
	— Именно — въздъхна той. — Мама мисли, че на трийсет и четири години вече е крайно време да улегна и да помисля за семейство. Така че все ми го повтаря и се опитва да ме сватоса. Но по този въпрос определено няма да позволя да ми се наложи.
	Значи ето какво било, рече си Роуз и отпи от шампанското. Той не иска да се обвързва. Вече се питаше как мъж като него все още е ерген. Възможности за избор със сигурност не му липсваха, а и сега забелязваше насочените към него погледи на други жени.
	— Ами какво мислиш за децата? — просто не можа да се сдържи тя.
	Саймън повдигна рамене.
	— Обичам децата. Но не смятам, че ще стана добър баща.
	— Напротив, сто на сто ще станеш — увери го Роуз, без да помисли, и тутакси съжали за казаното, защото той спря и я погледна. — Е, поне така ми се струва — добави. — Ти си приветлив и открит. Децата обичат това.
	Саймън се намръщи, очевидно не бе сигурен дали това е комплимент.
	— Честно казано, този въпрос не ме е занимавал досега — призна той и се усмихна накриво. — Май съм доста повърхностен, щом толкова малко се замислям за живота си, а?
	— За някои неща човек се замисля едва когато му се случат — рече тя.
	Саймън я изгледа с почуда и замълча.
	— Ами ти? Можеш ли да си представиш да имаш деца? — попита след миг.
	Роуз преглътна с мъка. Кой дявол ме накара да подхвана тази тема, рече си отчаяно и избягна изпитателния му поглед. Но не се наложи да му отговори, защото внезапно се разнесе екзалтирано възклицание.
	— О, ето къде си бил, Саймън!
	Млада жена с вдигнати на кок руси къдрици се завтече към тях, следвана от друга жена с дълга кестенява коса. И двете бяха стройни като фиданки, носеха къси рокли и скъпи бижута.
	— С Хедър вече се чудехме къде си — каза блондинката и поздрави Саймън с целувка по бузата. — Нали помниш приятелката ми Хедър? — продължи и посочи брюнетката, която му подаде ръка с ослепителна усмивка. — Майка ти наистина е гениална, изложбата е направо фантастична!
	— С Роуз дойдохме току-що и за жалост, още не сме имали възможност да я разгледаме — поясни Саймън и притегли Роуз по-близо до себе си. — Мисля, че би трябвало да ви запозная. Роуз, това са Лидия Едгарс и Хедър Фарингтън. А това е Роуз Райли.
	Подадоха си ръка и Роуз прочете по лицето на Лидия, че се мъчи да прецени що за птица е. После обаче явно реши да продължи с тактиката си да игнорира Роуз, продължавайки да флиртува без задръжки със Саймън.
	Той отговаряше любезно на въпросите й и се усмихваше, но бе прегърнал демонстративно Роуз през рамото. Въпреки това тя следеше разговора, разяждана от ревност.
	Тъй като един прекрасен ден друга щеше да има Саймън. Може би нито една от тези двете, които очевидно се интересуваха от него. Все някоя обаче щеше да завладее сърцето му и да се чувства сигурна в неговите обятия. Някоя без деца, за които е премълчала пред него. И истинска светска дама, а не провинциалистка от забутано селце в Корнуол…
	— Извинете ни, но наистина трябва да разгледаме изложбата. Мама няма да ми прости, ако не уважа труда й.
	Саймън още веднъж се усмихна на двете жени и все така прегърнал Роуз, се насочи към най-близкия експонат.
	— Вече си мислех, че никога няма да млъкне — каза тихо и извъртя очи, с което изтръгна от Роуз усмивка на облекчение.
	Може би един ден наистина щеше да е на друга. Ала в този момент беше неин и тя щеше да се наслаждава на този факт, докато можеше.
	Стигнаха до един от манекените с човешки ръст, които заедно с други аксесоари бяха в стъклени витрини в центъра на помещението. На информационни табелки можеше да се прочете повече за десетилетието, от което бе всяка рокля.
	Моделът върху този манекен като че ли бе най-актуалният, установи Роуз, когато се приближиха.
	Беше дълга официална рокля от бледосиня коприна с благороден блясък. Горната част беше с прихлупване, падаше свободно и само отпред бе с подплата. На гърба тънкият като паяжина плат не скриваше почти нищо от фигурата под него. Или пък не, рече си Роуз и изведнъж се сети къде е виждала роклята.
	— Носеше я Катрин — каза развълнувано тя. — Искам да кажа, херцогинята на Кеймбридж. На една филмова премиера с принц Уилям.
	Погледна табелката до експоната и откри потвърждение на думите си.
	— Роклята вдигна голям шум в пресата, всички се питаха дали е била със сутиен или не.
	Роуз обикновено не четеше клюките във вестника, в този случай обаче обърна внимание на дописката, защото бе свързана с мода.
	— Е, тогава майка ми има основания да се надява на добра печалба — отбеляза Саймън. — Тъй като в края на изложбата ще разиграят роклите на търг.
	Роуз се вторачи недоумяващо в него, понеже го произнесе толкова равнодушно. Но може би за него не беше важно, че бъдещата кралица на Англия е отворила гардероба си за майка му.
	— … а това тук е моделът, който ни предостави херцогинята на Кеймбридж — прозвуча глас зад тях и когато се обърна, Роуз видя, че към тях се приближава Илейн Филдинг, съпроводена от цяла група хора, които я слушаха внимателно. Роуз веднага забеляза мъжа, вървящ до Илейн Филдинг: нисък и плешив, небиещ на очи в сивия си костюм. Въпреки това моментално го позна.
	— Клайв Уентуърт — промълви по-скоро на себе си, ала достатъчно силно, за да привлече вниманието на Илейн Филдинг.
	— О, Саймън! — възкликна радостно тя. — Мисля, че не познаваш почетния ни гост. Клайв, това са синът ми Саймън и… — За миг се поколеба и посочи Роуз. — … неговата придружителка.
	Роуз изобщо не обърна внимание на това, че майката на Саймън бе забравила името й, тъй като бе направо зашеметена от близостта на прочутия моден дизайнер, на чиито творения се възхищаваше отдавна. За разлика от нея Саймън като че ли се подразни, понеже хвърли на майка си неодобрителен поглед.
	— Казва се…
	— Я виж ти, Роуз Райли!
	Висока кльощава жена с къси коси си проби път през групата, за да застане най-отпред, и Роуз се вкамени, щом позна Фелисити Майърс.
	Арогантната американка, която й беше ходила по нервите с многобройните си специални желания — и знаеше при какви условия живее в Корнуол.
	— Но какво правите в Лондон? — поинтересува се Фелисити Майърс и Роуз усети как кръвта се отдръпна от лицето й, когато си даде сметка, че трябва на мига да измисли нещо, та Саймън да не научи в присъствието на майка си и останалите гости, че го е излъгала.


>	25.

	— Да не ви е зле, скъпа? — попита загрижено Фелисити Майърс. — Изглеждате бледа като платно.
	— А, не, добре съм — увери я припряно Роуз и вкопчи пръсти в чашата с шампанско. — Просто съм много изненадана да ви видя тук. Мислех, че сте отпътували обратно за Бостън.
	— Имах такова намерение, но някои срещи бяха отложени и трябваше да променя плановете си — отвърна американката и й се усмихна заговорнически. — Между другото, вече получих куп комплименти за нещата, които ми ушихте. — С тези думи посочи блузата си в различни прасковени и оранжеви тонове и едва сега Роуз позна един от моделите си. — Ето, тя е една от любимите ми. Но пък и аз имам вярно око за мода, нали, Клайв?
	Клайв Уентуърт кимна със сериозно лице и Роуз още повече пребледня. Нима двамата се познаваха?
	— Ти ли си дизайнерката на блузата? — попита изненадано Саймън, а и Илейн Филдинг май изведнъж се впечатли от видяното.
	— Да, само си представете изненадата ми — обади се Фелисити Майърс. — Не съм и допускала, че в това корнуолско селце ще открия такова бижу. Човек би помислил, че модните тенденции не стигат дотам. Не знаех обаче, че идвате редовно в Лондон. — Последното каза, обърната към Роуз. — В такъв случай не е за чудене, че дрехите ви са толкова неконвенционални. И модерни. Защо не ми споменахте? Можехме да си уговорим среща.
	Роуз се усмихна с усилие и още повече намрази американката заради дарбата й да прави комплименти, които бяха като нож с две остриета.
	— Решението за пътуването беше напълно спонтанно — каза, зарадвана, че не трябва да лъже поне за това. — Всъщност не идвам толкова често тук.
	— Да, да, разбира се. — Фелисити Майърс сега заговори със съчувствен тон и прегърна Роуз през рамо. — Мога да си представя колко ви е трудно да се откъснете. Имате толкова неща на главата си.
	Роуз усети как бузите й отново пламнаха, когато Саймън я погледна въпросително.
	Фелисити Майърс се усмихна сладникаво.
	— Как са вашите… О!
	И ужасено погледна надолу към копринения си панталон, който Роуз секунда преди това бе заляла с шампанското си. Чашата се разби с трясък на мраморните плочи и околните отстъпиха крачка назад, защото стъкълцата се разлетяха във всички посоки.
	— Господи, адски съжалявам! — възкликна Роуз и се постара да наложи на лицето си максимално разкаяно изражение. — Колко съм непохватна!
	— Но това е панталон на Клайв Уентуърт! — изсъска сърдито Фелисити Майърс и нервно затърка петното. — А вие го съсипахте!
	— Ще ви ушия нов.
	Носовият глас бе на Клайв Уентуърт, който, както и останалите бе наблюдавал мълчаливо сцената между двете жени. Фелисити Майърс се вторачи в него, той обаче се обърна към Роуз, а бледосините му очи я погледнаха изпитателно, но за учудване и приветливо, макар той самият да не се усмихваше.
	— Може да се случи на всеки, нали?
	Роуз бе твърде смутена, за да реагира. Вместо нея го направи Фелисити Майърс.
	— О, това ще бъде прекрасно, Клайв! — възкликна ентусиазирано и се наслади на завистливите погледи на околните гости. А после отново посочи панталона си със страдалческа физиономия. — Това е един от любимите ми модели!
	Роуз отвори уста да я увери, че ще заплати щетите, но Саймън я изпревари.
	— Моля, пратете ми сметката, ако панталонът все пак може да се почисти. — И подаде визитката си на изненаданата американка. — Естествено, ще поема и разходите за ушиването на новия панталон, което предложи господин Уентуърт.
	— Благодаря — каза американката, хваната натясно. — Ще видя дали може да се спаси.
	С тези думи пое наперено към тоалетната, докато Илейн Филдинг припряно махна на двама келнери, които веднага дойдоха с парцали и четка с лопатка.
	Роуз понечи да им помогне да съберат стъкълцата, но Илейн Филдинг я възпря.
	— Няма нужда. Ей сега ще почистят — каза, но погледът, който хвърли на Роуз, недвусмислено издаваше какво мисли за това, че придружителката на сина й е създала такава суматоха по време на събитието. — Както вече посочи господин Уентуърт: случва се. А и синът ми бе така любезен да уреди въпроса.
	Илейн повдигна едната си вежда и хвърли на Саймън поглед, с който вероятно искаше да му покаже, че изобщо не одобрява намесата му. След това пак се обърна към Клайв Уентуърт и групата, която го придружаваше.
	— Да продължим разглеждането!
	И преспокойно продължи да развежда лично гостите, като остави Саймън и Роуз с келнерите, които почистваха пода.
	— Ела. — Саймън улови Роуз за ръка и я завлече зад една от големите колони, където бяха далеч от любопитните погледи на другите посетители.
	— Боже, колко ми е неудобно! — простена Роуз и долепи чело до гърдите му, припомняйки си последните ужасни минути. — Веднъж в живота да ми се удаде възможност да поговоря с Клайв Уентуърт, и да залея обувките му с шампанско!
	— Не забравяй и стъкълцата. Наистина се разлетяха надалеч — каза с шеговит тон Саймън и се ухили, когато Роуз вдигна очи към него.
	— Не е смешно! — изхленчи тя. — Направо се изложих!
	Просто не й хрумна нищо друго, за да предотврати въпроса на Фелисити Майърс за децата й. Саймън не биваше да научи по този начин, че е премълчала толкова важен момент от живота си, особено сега, когато знаеше мнението му за семейството. Така че не й остана нищо друго, освен да изпусне чашата, за да отвлече вниманието на американката.
	— Естествено, ще ти върна парите — каза и сърцето й се сви при мисълта колко ли струва панталон на Клайв Уентуърт. Обаче Саймън поклати глава с усмивка.
	— Не, няма. Но може да ми се отблагодариш с целувка. Нея ще приема.
	Роуз вдигна глава и го възнагради с най-голямо удоволствие. Ала когато Саймън я пусна, отново се сети за унищожителния поглед, който й хвърли Илейн Филдинг, и промълви тъжно:
	— Майка ти определено ме намрази.
	— Е, поне няма да те забрави толкова бързо — подметна все така развеселен Саймън. — А и в края на краищата си беше жив успех, като вземем предвид, че американката похвали моделите ти. Впрочем коя е тя?
	Роуз тръсна глава.
	— Една от най-ужасните ми клиентки през последните години. Нямам идея какво прави тук. Мислех, че отдавна се е върнала в Америка.
	— Обаче харесва блузата ти — отбеляза Саймън.
	— _Харесваше_ блузата ми — поправи го Роуз. — Сега по всяка вероятност ще я накълца с ножица и завинаги ще ме изтрие от съзнанието си.
	— Звучеше твърде възхитена, за да го направи — възрази Саймън. — Да не е свързана с модния бранш? Явно познава Клайв Уентуърт.
	— Нямам никаква представа.
	Роуз помнеше, че американката постоянно парадираше с познанията си за различните модни марки. А иначе бе заета главно с това да я държи в напрежение със специалните си изисквания.
	Това, че пътищата им се кръстосаха именно тук, бе зла прищявка на съдбата и Роуз съзнаваше, че опасността още не беше отминала. Не беше изключено пак да се засекат с Фелисити Майърс и тогава може би щеше да изгърми. И да загуби Саймън…
	— Бих могъл да попитам майка си коя е — замисли се той. — Тя сигурно знае, в крайна сметка тук има само гости с покани. Или да идем директно при въпросната Фелисити Майърс. Ще имаш възможност да й се извиниш още веднъж и…
	— Не! — Роуз сложи пръст на устните му и се усмихна. — По-добре ме целуни — прошепна после и усети как сърцето й заби по-бързо, когато той изпълни подканата.
	— Но това ще е от полза за кариерата ти — успя да каже Саймън между две целувки.
	— Не ме интересува — продума задъхано Роуз, и наистина го мислеше.
	Тя нямаше кариера. След броени дни щеше да се върне към стария си живот, а дотогава искаше само едно: да целува Саймън до премала. Останалото не беше толкова важно, особено пък тази вещица Фелисити Майърс.
	— Роуз Райли, ако продължаваш така, за нищо не гарантирам. — Саймън я притисна още по-плътно до себе си и я накара да усети колко е възбуден от близостта й. — Нали не искаш отново да привлечем всички погледи?
	— Тогава по-добре да тръгваме — заяви тя, повдигна се на пръсти и го зацелува страстно, докато той в един момент се откъсна рязко от нея и я погледна, свъсил вежди.
	— Но нали току-що дойдохме — възрази, обаче думите му прозвучаха неубедително и Роуз прочете в очите му, че е очарован от предложението й.
	Тя се ухили.
	— Не мисля, че ще липсвам на майка ти.
	— Не, по всяка вероятност не — каза той и от устата му се отрони едва ли не печална въздишка. — Но ще липсваш на _мен_, когато се върнеш в Корнуол.
	Роуз усети как сърцето й се сви.
	— Тогава защо да не използваме подобаващо оставащото ни време?
	Саймън не отговори, а я улови за ръка и се насочи решително към изхода.
	И двамата мълчаха, докато чакаха пиколото в ливрея да докара мерцедеса, но напрежението помежду им бе осезаемо.
	Саймън потегли веднага щом седнаха в колата, само че не натам, откъдето бяха дошли, а на първия завой сви по тесен път през парка. Явно познаваше околността, защото сви в още две обрамчени с жив плет алеи и накрая паркира колата до група дървета.
	— Тук никой няма да ни пречи — каза той и понечи да привлече Роуз в прегръдките си. Тя обаче слезе от колата.
	— Ела — каза, а когато Саймън я последва, го хвана за ръка и го поведе към дърветата. Въздухът бе приятно топъл, ухаеше на трева и лято — смесица от аромати, която я опияняваше не по-малко от факта, че са сам-сами.
	— Някога правил ли си секс под открито небе? — попита го и донякъде се учуди на дързостта си.
	Не беше кой знае каква поклонничка на експериментите, но със Саймън беше различно. Желаеше го толкова силно, че направо се боеше от себе си. Затова простена от удоволствие, когато той я облегна на един дъб и властно обхвана в шепа дясната й гърда.
	— Не. Но неотдавна една умна жена ме посъветва по-често да пробвам нови неща.
	— Според мен трябва да я послушаш — изрече задъхано тя.
	— Непременно — прошепна Саймън и я целуна толкова страстно, че в миг я възпламени.
	Сърцето й препусна като обезумяло и Роуз се почувства толкова жива и разкрепостена, както не й се беше случвало отдавна. Мозъкът й изключи, останаха само чувствата и тя се отдаде изцяло на ласките на Саймън, помогна му да смъкне пречещите дрехи и изпъшка, когато той лекичко засмука оголените зърна на гърдите й.
	— Саймън… — простена Роуз и зарови ръце в косата му, а от допира на топлите му устни я полазиха тръпки.
	Но тя искаше повече, искаше да го усети още по-интензивно, затова с треперещи пръсти разкопча ризата му и плъзна ръце по голите му гърди. И безпомощно потъна в синевата на потъмнелите му от желание очи.
	Изгаряща от нетърпение, видя как Саймън смъкна панталона си, миг по-късно обаче се върна при нея, вдигна я на ръце и я положи в сянката на дърветата. Когато проникна в нея, Роуз с готовност се разтвори за него и за миг двамата останаха така, впили очи един в друг, наслаждавайки се на усещането, че са се слели. После Саймън започна да се движи и Роуз го последва. Почти веднага откриха общия ритъм, който ги извисяваше все повече и повече, настойчиво и неотклонно. Изпаднала в екстаз, Роуз се вкопчи в него, когато околният свят експлодира, а само секунди по-късно Саймън я последва със стон на блаженство.
	По някое време дишането им се успокои и сладостните тръпки полека-лека стихнаха. Ала чувството на щастие остана и двамата въздъхнаха, все така вплетени в прегръдка.
	Беше й толкова хубаво с него, толкова откачено, безумно — а когато Саймън вдигна глава и я погледна, в очите му видя отражението на своите емоции.
	— Какво правиш с мен, Роуз? — промълви той и нежно я целуна, но тя изведнъж усети буца в гърлото си.
	Не бях го планирала така, помисли си уплашено. Не биваше да се влюбва в Саймън Филдинг. Беше мимолетна афера, която щеше да приключи, щом той узнаеше истината за нея. И затова беше по-добре да не се поддава на никакви романтични илюзии. Ето защо опря ръце в гърдите му, оттласна го от себе си и успя да го обърне по гръб.
	— Въвеждам те в изкушение — изрече колкото се може по-безгрижно и го целуна още веднъж, преди да стане и да му подаде ръка.
	Облякоха се през смях, все още опиянени от откачената си постъпка, и ръка за ръка се върнаха при колата.
	— Ще дойдеш ли вкъщи? — попита Саймън и запали двигателя.
	Роуз кимна и с въздишка се облегна, докато той даде на заден и обърна колата.
	Ще се наслаждавам на всичко, докато мога, реши тя и се опита да игнорира глождещото чувство в гърдите си, което така и не заглъхваше.


>	26.

	Влизайки в украсената с гирлянди и цветя зала на хотел „Алистър“, Зоуи си пое дълбоко дъх. Всичко изглеждаше точно както навремето — масите с фини бели покривки, които бяха разположени покрай стените на залата, музикалният състав, който свиреше на подиума в един от ъглите, и множеството двойки, които видимо в добро настроение се въртяха на дансинга под звуците на музиката. Гледката беше същата, както преди четиринайсет години, когато за последен път бе застанала на входа на залата. Но тогава бе държала ръката на Джак и заедно с него бе минала през тълпата, за да си потърсят място на някоя от масите. Сега трябваше да го направи сама.
	Не биваше да идвам, помисли си мрачно и отново усети пробождаща болка зад челото. Главоболието я мъчеше, откакто се бе събудила преди малко, и дълго се бори със себе си, докато реши дали да дойде или не. Джак беше прав, струваше си да опита, ако държеше да открие нещо за тайната любов на Крис. Така че глътна едно хапче и пое към „Алистър“.
	Хотелът разполагаше с най-голямата зала в Пендерак, затова и летният празник се провеждаше традиционно тук — впрочем, както и редица други мероприятия и събрания на общината. Но само за днешното събитие помещението се украсяваше толкова пищно. За декорацията се грижеха множество доброволци, което показваше какво е значението на тази вечер за цялото село. А мълвата за специалния празник очевидно се беше разнесла и сред летовниците, защото ако нещо се беше променило за тези години, това бе броят на гостите.
	Зоуи стоеше някак безпомощно сред тълпата и се мъчеше да си спомни имената на хората, които разпозна. Бяха по-малко, отколкото предполагаше, но все пак достатъчно и самата мисъл за това как ще разпитва всекиго поотделно за Крис влоши главоболието. Това изискваше огромни усилия, а тя не се чувстваше готова. Най-добре да си тръгна, рече си съкрушено. Тогава ще си спестя и гледката на танцуващите Джак и Меган…
	— Здравей, Зоуи!
	Ето че закъснях, помисли си, когато разпозна гласа на Джак. Наложи си да се усмихне и се обърна към него.
	Не носеше костюм като другите мъже, а бе облечен с фина зелена риза, която му стоеше много добре, и тъмни панталони. Зоуи не беше сигурна дали са джинси, но допусна, че е така. Джак открай време бе противник на официалното облекло. Което изобщо не намаляваше неговата привлекателност, понеже дори по скъсана тениска изглеждаше по-добре от повечето мъже.
	— Привет — отвърна тя, донякъде облекчена, защото бе сам. Само че това се промени още в следващия момент, когато Меган се появи зад гърба му и застана до него. Плътно до него.
	— А, госпожице Бивън — каза Меган. — Не знаех, че и вие ще дойдете.
	— Беше спонтанно решение — отвърна Зоуи и огледа внимателно другата жена.
	Меган носеше рокля със силно разкроена пола в цвят шампанско. Тоалетът красиво контрастираше на тъмната й коса, която този път се стелеше по раменете й. Така изглеждаше коренно различно, много по-женствена и по-непринудена. Но може би всичко се дължеше по-скоро на Джак, когото дари с лъчезарна усмивка.
	Джак обаче не сваляше поглед от Зоуи, която нервно приглади небесносинята си рокля, към която бе облякла синя плетена жилетка. Даваше си сметка, че дрехите й не са достатъчно изискани за повода, но не си беше взела нищо подходящо. Няма как, трябваше да се примири, че Меган я превъзхожда по тоалет.
	— Ако искаш, седни при нас — обади се Джак и посочи маса от дясната страна на залата.
	Зоуи видя Дейзи, Айрис и съпруга й Гордън, които също бяха седнали там, и се изкуши да приеме поканата. Семейство Галахър се радваха на симпатиите на местните жители, познаваха доста хора, което би й помогнало да стигне до някаква информация. Само че ако го направеше, цяла вечер щеше принудително да наблюдава как Меган си гука с Джак, а не беше сигурна дали може да го понесе.
	— Не, благодаря. Не искам да ви преча.
	— Е, добре. Тогава приятно прекарване — изрече Меган още преди Джак да е отговорил и го хвана под ръка. — Нали щяхме да танцуваме, скъпи. Идваш ли?
	С тези думи го дръпна към дансинга. Зоуи улови сърдития му поглед и стъписано проследи двамата с очи. Явно не бе оценила правилно доколко са близки Меган и Джак. Дали не му стана неприятно, че е дошла? Но тогава защо й предложи да седне при тях?
	Наложи си да не мисли повече за това и си проби път през тълпата. Умишлено избра отсрещната страна на залата, за да си потърси свободно място. Накрая откри празен стол на една от далечните маси. Там вече седяха две двойки, които я посрещнаха с усмивка. Не след дълго обаче те станаха и отидоха да танцуват. Зоуи остана сама, усещайки погледите, които й хвърляха хората от съседните маси. Навярно се питат защо съм дошла без кавалер, помисли си тя и изведнъж съжали, задето не прие поканата на Джак да седне при семейство Галахър.
	— Желаете ли нещо за пиене?
	Изненадана, Зоуи вдигна глава към момичето с дълги тъмни коси, което бе изникнало до нея. Беше по тениска и джинси и препасало тъмносиня престилка, както другите тийнейджъри, които минаваха по масите с подноси и тефтерчета. Всички бяха твърде млади, за да работят във фирма за кетъринг, и Зоуи изведнъж се сети, че общината още навремето наемаше като сервитьори младежи от селото. Срещу скромно заплащане.
	— Да, бих искала чаша вода — каза, въпреки че би предпочела бира. Обаче лекарят изрично я посъветва да не близва алкохол. А освен това трябваше да запази мисълта си ясна.
	Момичето откъсна лист от тефтерчето и го подаде на Зоуи.
	— Напишете името си, а аз ще отбелязвам до него поръчаните напитки и като си тръгвате, ще ми платите наведнъж — каза с усмивка. — Сега правим така, защото е по-лесно.
	Зоуи изпълни казаното, а няколко минути по-късно момичето й донесе водата. Но когато понечи да сложи чертичка до името й, се сепна.
	— Леле, значи вие сте жената, която живее у нас! — възкликна и я изгледа с интерес.
	— Тогава ти си… дъщерята на Роуз? — Зоуи се помъчи да си спомни името. — Сара, нали?
	— Точно така — отвърна момичето със засияло лице. — Братовчед ми Уилям вече ми разправи за вас. Вика, че сте много яка.
	— Сериозно? — Зоуи се изненада, но се зарадва на неочаквания комплимент. — И той ли е тук?
	Сара поклати глава.
	— Не. Скара се с вуйчо. Не зная за какво, но Джак направо се вкисна и сега Уилям има забрана да излиза.
	— О, съжалявам.
	Зоуи спря погледа си на Джак, който танцуваше с Меган в тълпата, и се замисли за какво ли е била свадата. Дали Уилям все още се сърдеше на баща си, че не му е позволил да замине с майка си за Ню Йорк? Джак вероятно си имаше основания да постъпи така, но взаимоотношенията между двамата явно бяха пострадали значително и оставаше само надеждата, че момчето все някога ще му прости.
	— Трябва да вървя — обяви Сара и още веднъж се усмихна приветливо, преди да попита следващите гости какво желаят за пиене.
	Щом остана сама, Зоуи пак погледна към дансинга и потърси Джак, защото просто не можеше иначе. В същия миг той се завъртя към нея и погледите им за секунда-две се срещнаха през рамото на Меган. След това Меган каза нещо и Джак пак се обърна към дамата си, продължи да танцува, без да обръща внимание на Зоуи.
	Тя отпи нервно от водата си и се вторачи в чашата, опитвайки се да игнорира паренето в гърдите. Естествено беше Джак да отделя внимание на Меган. Двамата си подхождаха много. И вероятно не след дълго щяха да станат двойка…
	— И това ако не е Зоуи Бивън! — извика изведнъж някой, а когато вдигна глава, Зоуи видя пред себе си около петдесетгодишна жена с тъмна коса и спортна фигура, подчертана от тясната й червена рокля. Усмихваше се любезно и тя веднага я позна.
	— Д-р Корби! — възкликна Зоуи. — Как сте?
	— Ако вярвам на Лизи Кармайкъл, по-скоро аз трябва да ви задам този въпрос. Може ли да седна?
	Барбара Корби не изчака отговор, а седна на свободния стол до Зоуи, което всъщност изобщо не я изненада. Единствената лекарка в Пендерак бе известна със своята прямота, граничеща с безцеремонност. Зоуи също бе ходила веднъж при нея, защото я измъчваха силни болки в корема и майка й държеше да се увери, че не е апендицит. Не беше забравила тази среща, но сега се изненада, че и лекарката явно я е запомнила.
	— Не вярвах, че ме помните.
	— Има си хас — увери я с усмивка Барбара Корби. — Селският лекар познава пациентите си, дори да не са се мяркали отдавна. — Лицето й стана сериозно. — Но какво чуват ушите ми? Припадъкът не е шега работа. Трябваше да дойдете да ви прегледам.
	И със свъсени вежди се загледа в Зоуи, която не знаеше какво да й каже. На личния й лекар в Лондон и през ум не би му минало да й даде непоискан медицински съвет. Но той вероятно нямаше и да научи за припадъка. Ето това бе разликата между Пендерак и столицата. Тук хората се познаваха и се грижеха един за друг дори някой да не го желаеше. Барбара Корби очевидно беше наясно с последното, понеже поклати глава.
	— Извинете ме. Всъщност това не е моя работа. Да го наречем професионално любопитство. Лекарят си е лекар.
	— Хубаво е, че приемате толкова присърце здравето на тукашните хора. Но наистина съм добре. Сигурна…
	Зоуи се запъна, понеже отново плъзна поглед по дансинга и го прикова в Джак. Той биеше на очи, защото бе висок и заедно с Меган се движеше особено елегантно сред другите двойки. Джак винаги е танцувал много добре, спомни си Зоуи и с усилие откъсна очи от широките му рамене, за да довърши изречението.
	— … съм, че беше само малък проблем с кръвообращението.
	Барбара Корби я измери с критичен поглед, но смени темата.
	— Как са родителите ви? — поинтересува се тя и Зоуи внезапно изпита угризения, че в последните дни нито веднъж не си бе задала същия въпрос. Беше толкова заета със себе си, че бе изтласкала всичко друго от съзнанието си. Действително не знаеше дали баща й или Филип са се опитвали да се свържат с нея. След като пристигна, написа и на двамата по един кратък есемес и изключи смартфона си. Което си беше чисто нехайство, затова докато описваше на Барбара Корби състоянието на майка си, реши да го включи веднага щом се прибере. Думите й поразиха лекарката.
	— Много съжалявам — каза тя. — Първо брат ви, а сега и майка ви. Сигурно ви е било страшно тежко.
	Зоуи кимна.
	— Така че се върнах тук, понеже искам да разреша загадката как брат ми е паднал от скалите. Искам да намеря покой, а не мога, докато не узная истината.
	Барбара Корби кимна.
	— Много добре ви разбирам. Ужасна трагедия беше. Като чух за случилото се, не можах да повярвам. Броени дни преди това брат ви дойде в кабинета ми. Беше настъпил мида.
	Зоуи кимна.
	— Вярно. Раната се беше инфектирала.
	— Беше се порязал доста дълбоко — спомни си лекарката. — Затова трябваше да дойде още няколко пъти на контролен преглед.
	Зоуи се поколеба, но след миг-два се насили да попита:
	— Крис разказвал ли ви е за жена, с която се е срещал?
	Това беше изстрел напосоки, понеже беше сигурна, че Барбара Корби и брат й не са били близки. Но си струваше да опита, в крайна сметка нали затова бе дошла.
	— Не си спомням. Пък и разговорите ни бяха на съвсем друга тема — рече лекарката със снизходителна усмивка.
	Само че Зоуи още не се предаваше.
	— Тогава ще го формулирам другояче: Виждали ли сте го с жена, по-възрастна от него, с която явно е бил близък?
	— Близък? С по-възрастна жена? — запита озадачено Барбара Корби.
	— Да. Нали разбирате, жена, която очевидно е познавал добре, но която не му е подхождала.
	Лекарката набръчка чело.
	— Ама че въпроси задавате. Та оттогава мина цяла вечност. — Тук млъкна. — Макар че сега, след като казахте… Сещам се, че веднъж го видях с Алиша Спенсър. Чакаше го пред кабинета. Помня, че погледнах случайно през прозореца и се зачудих защо точно тя е дошла да го вземе.
	— Алиша Спенсър?
	Името не говореше нищо на Зоуи.
	— Жената на тогавашния полицейски началник Джон Спенсър — поясни лекарката.
	Зоуи се замисли за миг, а после изненадано пое въздух през зъби, защото разбра кого има предвид лекарката.
	— Това не е ли… сестрата на Хари Оуен?
	— Точно така, по-голямата му сестра — потвърди Барбара Корби. — Всъщност няма как да сбъркаш, и двамата са руси.
	Зоуи си спомни симпатичната жена със сламеноруса коса, същата като на брат й. Този цвят правеше Хари някак блед, докато при Алиша подчертаваше естествената й хубост.
	— А изглеждаха ли като двойка?
	Лекарката я изгледа смаяно.
	— Не, разбира се, че не. По същото време тя точно бе родила първото си дете от Джон. Доколкото зная, все още са женени. А и възрастовата разлика между Крис и Алиша беше почти десет години. — След тези думи измери Зоуи с недоверчив поглед. — Но защо питате?
	За секунда Зоуи се замисли дали да й каже истината и реши да рискува, понеже само така можеше да узнае онова, което искаше.
	— Намерих стария дневник на Крис — каза с въздишка. — Там пише, че е влюбен, но не споменава имена. Зная само, че жената трябва да е била по-възрастна от него.
	— Все пак със сигурност не е била Алиша Спенсър — настоя Барбара Корби. — Въпреки най-доброто си желание да ви помогна, не мога да си го представя.
	Така обаче нещата се връзват, помисли си Зоуи и регистрира, че музиката е спряла. Китаристът на състава каза нещо по микрофона, но тя не нададе ухо, а продължи да разсъждава напрегнато. В писмата от дневника Крис споменаваше за голяма разлика във възрастта. А след като Алиша е имала мъж и дете, може би това е бил проблемът, пречещ на любовта им — и причината да пазят в тайна връзката си. Дали пък това не бе решението на загадката?
	— Крис никога не е споменавал за Алиша, дори не знаех, че са се познавали — промълви тя и усети как по гърба я полазиха тръпки на безпокойство. Неволно пак насочи поглед към дансинга, ала никъде не видя Джак.
	— Мисля, че са се познавали добре, иначе нямаше да го чака — потвърди замислено лекарката. — Но може да греша и да е било просто случайна среща. Както казах: оттогава мина много време и по никакъв начин не желая да пускам слухове.
	— Нито пък аз — увери я припряно Зоуи.
	Тъкмо щеше да попита дали Алиша Спенсър още живее в Пендерак, ала преди да отвори уста, усети нечия ръка на рамото си.
	Обърна се сепната — и за миг забрави да диша, видяла, че зад нея стои Джак.
	Той свали ръката си от рамото й и вместо това я протегна към нея.
	— Може ли един танц?


>	27.

	— Но нали си тук с Меган — продума Зоуи, изненадана донемайкъде от въпроса му.
	— За следващия танц обявиха „смяна на партньорите“ — отвърна той. — Не чу ли, току-що го казаха.
	А, ето какво бе оповестил преди малко китаристът. Това беше традиционно за летния празник, изведнъж си спомни Зоуи. Навремето мразеше да „дели“ Джак с други жени, и то по няколко пъти на вечер, и винаги се радваше на уверенията му, че му е много по-приятно да танцува с нея. Дали щеше да го каже и на Меган, щом се върнеше при нея?
	Зоуи се подвоуми още миг, след това с разтуптяно сърце сложи ръка върху дланта на Джак, а той й помогна да стане.
	— Извинете ме — обърна се към Барбара Корби и го последва на дансинга.
	Зоуи със свито сърце чу, че музикантите вече бяха засвирили бавен блус. Точно това парче ли избраха, помисли си и се помъчи да игнорира близостта на Джак и усещането за интимност, което изпитваше в прегръдките му.
	Уви, напразно. Той я водеше уверено и тя го следваше напълно естествено, поклащаше се заедно с него в такта на музиката. Винаги си бяха пасвали като танцова двойка и когато сега вдигна глава и погледите им се срещнаха, внезапно я помете лавина от спомени за летния празник преди четиринайсет години.
	Същата вечер Джак й каза, че иска да замине за Канада — и че не си представя да го направи без нея. Тя не му даде веднага отговор, защото се изплаши от тази огромна крачка. Сърцето й обаче на мига каза „да“, както винаги, когато ставаше дума за Джак.
	Вече не можеше да си спомни кога приятелските чувства към брата на най-добрата й приятелка прераснаха в нещо повече, но бе абсолютно сигурна, че го усети на летния празник година преди онова съдбоносно лято. Докато танцуваше с Джак, както сега, нещо между тях се промени. И двамата го доловиха, макар че още не можеха да го облекат в думи.
	Малко след това Зоуи замина заедно със семейството си, но двамата поддържаха контакт, пишеха си и говореха по телефона и така се сближиха още повече. Същата година Зоуи гостува на Роуз и през зимната ваканция и за пръв път се целуна с Джак под клонката имел, която винаги окачваха над вратата на пансиона. Оттогава насетне Зоуи броеше дните до заминаването за Пендерак и прекара най-хубавото лято в живота си. До онзи кошмарен ден.
	Сърцето й се сви. Как нещо, започнало така прекрасно, можеше да завърши толкова кошмарно? Защо го беше отблъснала след смъртта на Крис — и защо той не се беше борил за нея?
	Може би сме се заблуждавали и всичко е било просто мимолетно увлечение, помисли си тъжно и наведе чело, за да избегне погледа му.
	— Не очаквах да дойдеш.
	Думите му я накараха да вдигне глава и да се запита дали се бе зарадвал, че я вижда, или би предпочел да не идва.
	— Насмалко да не дойда — отвърна тя и се прокашля, за да прогони внезапната си меланхолия. — Преди малко срещнах племенницата ти. Каза, че си се скарал с Уилям.
	Лицето на Джак се помрачи.
	— Това момче ме побърква. Каквото и да кажа, все е контра. И умира да прави каквото му забраня. Днес разрови всички кашони в таванската стая и остави всичко с главата надолу.
	Зоуи го погледна изненадано.
	— Защо?
	Джак въздъхна.
	— Защото търси вещи, които да му напомнят за майка му, и смята, че ги крия от него.
	— А така ли е? — запита Зоуи и видя как по лицето му пробягна сянка.
	— Уилям знае всичко, което му се полага да знае — отговори Джак и я привлече малко по-близо до себе си, за да избегне сблъсъка с друга двойка. — А ти какво обсъждаше преди малко с д-р Корби?
	Зоуи бе толкова зашеметена от близостта му, че в първия миг не можа да отговори. После обаче се сети за думите на лекарката.
	— Мисля, че се натъкнах на нещо.
	Развълнувано му разказа какво е наблюдавала Барбара Корби, но Джак остана скептичен.
	— Не зная дали е достатъчно, Зоуи — отбеляза. — Това, че са разговаряли, не означава непременно, че е имало нещо помежду им.
	— Но не е изключено — настоя тя. — Бих могла поне да попитам Алиша Спенсър за взаимоотношенията й с Крис.
	Джак поклати глава.
	— Не, опасявам се, че няма да можеш. Още преди години замина със семейството си за Ирландия. Джон Спенсър е оттам и реши да се върне в родината. Затова и Хари Оуен сега е началник на полицията. След заминаването на зет му го повишиха.
	Тази информация попари надеждите на Зоуи. Ирландия, рече си отчаяно. Това не беше на хвърлей оттук — а в момента не можеше да пътува надалеч.
	— Ами тогава ще поговоря с Хари Оуен. Току-що го мярнах тук. В края на краищата й е брат. Може пък да знае нещо за връзката между двамата.
	— Зоуи, дай по-кротко! — посъветва я Джак. — Изобщо не е казано, че са имали връзка. Д-р Корби ги е видяла веднъж заедно, нищо повече. Не може току-така да си решиш, че е било любовна афера.
	Зоуи го изгледа с упрек.
	— Нали беше твоя идеята да дойда тук и да разпитам хората за Крис?
	— Да, само че идеята беше да пробудиш спомените им, а не да се вкопчиш в първата косвена улика и да скалъпиш някаква безумна теория. Ще имаш отправна точка, при положение че още някой ги е видял заедно. В противен случай на твое място не бих пускал слухове.
	Зоуи спря да танцува и се взря в него. Той е прав, рече си, докато другите двойки около тях се поклащаха в ритъма на блуса. Беше се хванала за казаното от д-р Корби и тутакси бе решила, че е на път да разбули загадката. Тъй като се надяваше скоро всичко да приключи. Ала все още бе в началото на издирването и щом го осъзна, в гърдите й се надигна парещо отчаяние.
	— Нямам повече време — промълви сподавено, без да се замисли, и моментално съжали, виждайки присвитите очи на Джак.
	Той я улови за лакътя и я отведе от дансинга, потегли я подире си към фоайето на хотела, където беше по-тихо и имаше значително по-малко хора.
	— Защо да нямаш повече време? — попита и я прониза с поглед. — Какво става с теб, Зоуи?
	— Нищо — отвърна припряно тя. — Просто съм нетърпелива. Искам да изясня нещата с Крис, преди да си тръгна. И не си давах сметка колко време ще ми отнеме.
	В гърдите й бушуваха разочарование, гняв и отчаяние, едва съумя да запази самообладание под изпитателния поглед на Джак.
	— Нямаше да е така, ако тогава беше останала тук — отбеляза той с упрек, ала и с мъничко тъга. — Заедно можехме да разнищим нещата.
	— Но нали замина за Канада — припомни му Зоуи. — И не искаше да имаш нищо общо с мен.
	Изражението му се промени, в очите му се прочете изумление, а после гняв.
	— Ако беше така, нямаше да ти напиша онова писмо.
	— Кое писмо? — Зоуи го погледна недоумяващо. — Не съм получавала писмо от теб.
	Джак сякаш се подвоуми дали да й повярва или не.
	— Изпратих го, преди да замина за Канада. Дори отложих полета си, защото се надявах да ми отговориш. Само че ти не го направи.
	— Писмото не е стигнало до мен — увери го повторно тя. — И защо изобщо си ми писал? Можеше просто да звъннеш по телефона.
	— И как точно? — В гласа му отново прозвуча упрек. — Изведнъж загубих достъп до мобилния ти телефон. „Избрали сте несъществуващ номер.“ Това съобщение чувах, когато се опитвах да се свържа с теб.
	Зоуи извика в паметта си дните и седмиците след смъртта на Крис. Тогава телефонът й внезапно изчезна. Не можа да го намери и баща й сравнително бързо й купи друг — с друг номер. Затова и Джак не бе успял да я открие, но тя бе дотолкова завладяна от скръбта си, че изобщо не се замисли за това.
	— А защо не се обади у нас?
	— Защото можеше да вдигне и баща ти, а след скандала, който ми направи в пансиона, нямах никакво желание да разговарям с него. — При тези думи сви ръце в юмруци и погледът му я прогори. — Но накрая въпреки всичко го направих, Зоуи. Вече бях с куфарите си на летището, когато позвъних у вас. Исках да направя последен опит. Точно както се опасявах, вдигна баща ти и ми даде много ясно да разбера, че вече не искаш да имаш нищо общо с мен, та ако обичам, да те оставя на спокойствие.
	— Какво? — Зоуи се вторачи потресена в него. — Не знаех за това.
	Изведнъж й прималя и си каза, че трябва час по-скоро да седне. Остана обаче права и отвърна на погледа на Джак, в който сега сякаш се оглеждаше собственото й объркване. Ако всичко това бе истина, тогава…
	— Какво пишеше в писмото? — попита глухо Зоуи, макар да знаеше отговора, виждаше го в очите му.
	О, боже, помисли си и усети как кръвта се отдръпна от лицето й. Значи той не й беше обърнал гръб, както бе направила тя. Беше се опитал да поговорят и да се сдобрят. Обаче баща й бе попречил да се свържат. Затова и бе предположила, че Джак не желае да има нищо общо с нея. Че всичко между тях е свършило и че любовта им е умряла заедно с брат й. А това не беше вярно. И никога не е било.
	— Джак, аз…
	— А, ето къде си се скрил, Джак! — Меган внезапно изникна до него и го улови под ръка. — Търсих те навсякъде — продължи, докато местеше поглед от Джак на Зоуи, понеже явно не беше сигурна как да оцени ситуацията. — Нали не си ме забравил?
	Джак не отговори веднага, а продължи да се взира в Зоуи, която не знаеше как да изтълкува изражението му. Сетне се обърна към Меган:
	— Не, не съм — каза, което изтри напрегнатата й усмивка и лицето й засия.
	След това Джак кимна още веднъж на Зоуи и се върна с Меган в залата.
	Зоуи ги изпрати с поглед, после се довлече до едно от креслата в ъгъла на фоайето и се отпусна в него.
	Вече няма никакво значение, рече си отчаяна. Ето какво изразяваше погледът на Джак преди малко. Беше пропиляла шанса си за сдобряване с него, въпреки че очевидно не носеше цялата вина за раздялата. Но навярно така беше по-добре. В крайна сметка какво би могла да му предложи в сегашното си състояние?
	За миг остана неподвижна и зачака да стихне болката, стягаща гърдите й. Ала парализиращото чувство, което затрудняваше дишането й, не изчезваше, затова се помъчи да се съсредоточи върху онова, което я бе довело тук.
	Само че изведнъж всичко й се стори толкова безнадеждно. Нямаше сили да отиде пак в залата и да се смеси с хората, за да ги разпитва за Крис. Непрекъснато да разравя раната, та накрая да установи, че не е научила нищо ново. А дали пък не действаше погрешно?
	Зоуи се намръщи, защото в главата й се загнезди една мисъл. Беше й минавала няколко пъти, но сега се оформи, излезе на преден план.
	Крис сигурно бе проявявал изключителна предпазливост, щом бе успял да запази в тайна любовта си. Точно в село като Пендерак, където всички се познаваха, това бе много трудно. Имаше обаче един човек, който беше наясно с всичко, и то от половин вечност.
	Зоуи посегна към дамската си чанта и извади дневника, който машинално бе пъхнала вътре. Не искаше да се разделя с него, макар че не беше сигурна дали ще й потрябва. Набързо плъзна поглед по страниците, докато намери търсеното място. Беше една от последните записки и думите я бяха трогнали до сълзи още при първото четене.
	Дали лицето, към което бяха адресирани, щеше да почувства същото?
	Зоуи остана още миг в креслото и обмисли плана си. Сетне се изправи и се върна в залата, където празникът бе в разгара си. Съставът свиреше, двойките се въртяха, плътно прегърнати, на дансинга, а топлият застоял въздух бе изпълнен със силна музика и с глъчка. След тишината във фоайето ушите я заболяха от целия този шум, докато си проправяше път към сцената.
	Сърцето й щеше да изскочи от вълнение, дланите й бяха влажни, но Зоуи решително изкачи страничните стълби и изчака състава да изсвири песента. Барабанистът, който седеше отзад, я беше забелязал и обърна внимание на колегите си.
	— Бих искала да направя кратко съобщение — поясни Зоуи на соло китариста, който с усмивка направи знак към микрофона до рампата.
	— Заповядайте, хубавице.
	Със свито сърце Зоуи застана отпред. Тъй като музиката беше спряла, всички танцови двойки останаха в очакване на дансинга, а и погледите на хората по масите бяха насочени към нея. Пред нея имаше море от лица, ала Зоуи дори не направи опит да се фокусира върху някое от тях, защото това само би усилило нервността й. Вместо това се прокашля и изчака, докато шушукането в залата замря.
	— Казвам се Зоуи Бивън — изрече с твърд глас. — Сестра съм на Крис Бивън, който преди четиринайсет години падна от скалите недалеч оттук. Бих искала да ви прочета нещо, което е записал в своя дневник малко преди смъртта си.


>	28.

	Зоуи разлисти дневника и намери търсения текст. Устата й внезапно пресъхна, а самоувереността й се изпари.
	Често бе говорила пред много хора, така че ситуацията не й беше чужда. Но при бизнес срещите не бяха намесени емоции, затова онова, което й предстоеше да направи, бе непозната територия и по-трудно, отколкото си го представяше.
	Наложи се да се прокашля още веднъж.
	— Това е стихотворение, което брат ми е посветил на голямата си любов. Сега ще го чуете.
P>
	На любовта тъмната тайна,
	леконога, разчупва привичното,
	тъмна нощ ни крие като крадци,
	една звезда — единствената ни светлина.
	Нов и щастлив, и вечно твой,
	но само сега, само тук, само за кратко, само сам.

	Нуждаем се от надежда за утре,
	тъй като иначе всичко в мен ще занемее.
	Ненаситил се на теб, но изпълнен с тревога,
	очаквам това, което ще дойде.
	Осмели се да посрещнеш с мен това ново време —
	само ти и само аз, завинаги двама.
P$
	Крис бе преработвал няколко пъти стихотворението, заменял, зачерквал или добавял думи. Не беше шедьовър, но беше трогнало Зоуи. Дано не само мен, помисли си, когато пак насочи поглед към множеството.
	— Не зная за кого говори, зная само, че за него е било много важно тази любов да остане тайна. Оттогава е минало много време и човек би си помисли, че написаното вече няма никакво значение. Но не е така.
	Погледът й за миг докосна Джак, който стоеше с Меган на дансинга и не сваляше очи от нея.
	— Истината е важна и някой все още я дължи на мен и семейството ми. Някой, който дълго е мълчал. Затова го моля от душа и сърце, който и да е, да събере кураж и да го направи заради Крис. Той го заслужава. Помогнете ни, на него и на нас, най-сетне да намерим покой.
	За секунди се възцари мъртва тишина, а в очите на гостите се четяха изненада, безпомощност или смущение. Едва когато тя кимна на музикантите и слезе от сцената, нестройният хор от гласове зазвуча с нова сила. Докато вървеше през залата, Зоуи усещаше върху себе си погледите на присъстващите.
	Беше ясно, че казаното от нея нямаше смисъл за повечето хора. Мнозина от тях със сигурност не познаваха нито нея, нито Крис и нямаха идея за какво говори. Достатъчно беше обаче да го разбере човекът, към когото бяха адресирани думите й.
	— Госпожице Бивън, почакайте!
	Хари Оуен я спря малко преди да е стигнала до фоайето. Лицето му беше сериозно.
	— Има някакъв дневник, така ли? — попита явно развълнуван. — Но защо не ни го предоставихте по време на разследването?
	— Неотдавна го открих случайно — поясни смутено Зоуи. Изобщо не й беше хрумнало, че полицията може да прояви интерес към дневника.
	— Ще позволите ли да го погледна? — Хари Оуен протегна настойчиво ръка. — Може да хвърли нова светлина върху случая. Трябва да го прочетем.
	Говореше уверено, но Зоуи все пак се колебаеше.
	— Ще ми го върнете ли?
	— Разбира се. Ще си го получите колкото се може по-скоро.
	Въпреки това обещание Зоуи му подаде неохотно бележника. Той го прибра и се сбогува лаконично, сетне се обърна и се запъти обратно към празничната зала.
	— Пазете го! — извика тя след него и отведнъж се почувства като изцедена. Не знаеше дали планът й ще успее, но вече нямаше сили да остане и да чака някаква реакция. И бездруго най-вероятно нищо нямаше да се получи, освен това й се искаше да избяга от любопитните погледи, които внезапно й станаха неприятни.
	Ето защо отиде до гардероба във фоайето, взе мантото си и напусна хотела.
	Беше захладяло и вятърът се беше засилил чувствително, гонеше по нощното небе облаците, които скриваха ниската пълна луна. Ала Зоуи бе потънала толкова дълбоко в мисли, че почти не усещаше промяната на времето. Закопча мантото си и тръгна по уличките надолу към пристанището. Светеха само кръчмите и ресторантите, а крайбрежната алея беше безлюдна. Никъде не се виждаше и такси, на което бе разчитала. До хотела беше взела такси, защото не се чувстваше във форма, за да измине разстоянието пеша, и предпочиташе да се върне по същия начин във вилата. Нерешително се спря и се загледа в моторниците до пристанището, които, огрени от бледата светлина на уличните лампи, танцуваха върху вълните.
	— Зоуи! Почакай!
	Вятърът довя до слуха й гласа на Джак, а когато се обърна, го видя да притичва през крайбрежната улица. На няколко крачки от нея спря. Връхлетелият го порив на вятъра изду разкопчаното му яке и разроши косата му, докато Джак я изпиваше с очи.
	— Хората говорят за теб. — Каза го силно, за да надвика вятъра. — Доста ги развълнува.
	Зоуи сви рамене.
	— Такъв беше планът — извика с треперлива усмивка, но отново стана сериозна, когато той направи още една крачка напред. После още една, докато не застана плътно пред нея.
	Очите му блестяха в светлината на уличната лампа над тях и изражението им я накара да затаи дъх.
	— Наистина ли не си получила писмото ми?
	Зоуи тъжно поклати глава.
	— А ако го беше получила?
	Зоуи усети как сърцето й се сви. Тогава може би всичко щеше да се развие другояче, рече си. Но шансът бе пропилян.
	— Не е ли все едно? — сви рамене тя. — Сега имаш Меган и…
	— Не, не е все едно — прекъсна я той и се приближи още малко, плъзна поглед по лицето й, сякаш за да запечата в съзнанието си всеки детайл от него. — Вярно е, че те мразех, Зоуи. И не исках да те видя повече. Тъй като си мислех, че за теб станалото между нас не означава това, което означава за мен. Тъй като си мислех, че просто си ме задраскала от живота си и защото ми беше адски болезнено да го приема.
	Джак обхвана раменете й и я стисна толкова силно, че й причини болка.
	— Но сега не зная какво да мисля — продума той, а отчаянието, което Зоуи прочете в очите му, прониза сърцето й. — Кажи, означаваше ли нещо за теб? Би ли променила нещата, ако можеше?
	Зоуи усети огромна буца в гърлото си.
	— Да — промълви от цялото си сърце, понеже нищо не би я направило по-щастлива от втори шанс да го обича. Дори не знаеше дали изобщо бе преставала да го обича.
	Джак я пусна и взе лицето й в шепи, погали с палци устните й. А погледът на Зоуи се устреми несъзнателно към устата му, която бе тъй близо.
	Ей сега щеше да я целуне, а тя не можеше да възпре порива си, силен също като вятъра, който дърпаше дрехите им. А и не искаше. Направи едва доловимо движение към него и когато устните им се срещнаха, допирът я разтърси като електрически шок. Усети, че Джак я взе в обятията си и се сгуши в него, сключи ръце на тила му и отвърна трескаво на целувката.
	Изведнъж се запита как бе съумяла да живее толкова време без Джак. Почувства как нещо в нея отново придоби цялост, сякаш се запълни някаква празнина, зееща от много години в живота й. Инстинктивно се притисна още по-плътно към него и игнорира гласа на разума, който й каза, че не бива да го прави. Че е дошла тук, за да се сбогува, а не да започне нещо отначало.
	Джак я пусна толкова неочаквано, че й трябваха миг-два, за да се върне в реалността. Ала тогава и тя чу, че някой го вика.
	— Вуйчо Джак! Вуйчо Джак!
	Сара тичаше към тях с все още препасана престилка. Пресече улицата и останала без въздух, спря пред двамата.
	— Вуйчо Джак, мисля, че нещо не е наред с Уилям — изрече на пресекулки, когато най-сетне си пое дъх. — Току-що ми се обади, звучеше странно. Май плачеше. Каза, че сега знаел всичко, но като го попитах какво, затвори. И вече не вдига телефона, според мен го е изключил. — И уплашено погледна Джак. — Умирам от притеснение.
	Джак се усмихна.
	— Едва ли е нещо страшно. Но добре, че ме предупреди. Ей сега ще отида във фермата и ще видя какво става с него.
	— Добре — каза Сара и понечи да си тръгне, обаче Джак я улови за лакътя и я задържа.
	— Почакай. Би ли предала на Меган, че съм си тръгнал? И нека да продължи да се забавлява без мен. Кажи й, че трябва да се погрижа за Уилям и че скоро ще й се обадя. А също и че съжалявам.
	Сара кимна и се втурна към хотела. Когато се скри от полезрението им, Джак изкара въздуха от дробовете си, сякаш през цялото време едва се беше сдържал. Устните му се бяха изпънали и станали на тънка черта и Зоуи се уплаши, виждайки колко е пребледнял.
	— Какво се е случило? — попита загрижено.
	— Не зная — рече той. — Но ако е това, от което се опасявам, значи е истинска катастрофа.


>	29.

	Джак подгони джипа по безлюдните улици на Пендерак, с поглед, вперен право напред. Щом оставиха зад гърба си светлините на селото, натисна педала за газта и подкара още по-бързо въпреки бурния вятър, който блъскаше каросерията.
	Седналата до него Зоуи се беше вкопчила в дръжката на вратата и дума не продумваше за лудешкото му шофиране. Все още нямаше представа защо бе толкова притеснен, понеже той избягваше въпросите й. По лицето му обаче се четеше, че е нещо сериозно.
	— Наистина ли искаш да дойда с теб? — погледна го неуверено. — Може би ще е по-добре да си поговориш с Уилям на четири очи.
	— Дори не зная дали има за какво да говорим — каза намръщено Джак. — И даже да има, той би говорил по-скоро с теб, отколкото с мен. Харесва те, сам ми го каза.
	Явно вече не подлагаше този факт на съмнение, както при последния им разговор за Уилям, но Зоуи нямаше време да се замисли за тази промяна, понеже Джак извади смартфона от джоба на якето си.
	— Ето, опитай да се свържеш с него. Номерът е запаметен.
	Когато й подаде телефона и пръстите им се докоснаха, Зоуи вдигна стреснато глава и срещна погледа му. За секунда отново усети вкуса на разтърсващата им целувка, ала сега не му беше времето за това. Така че се овладя бързо и се съсредоточи върху позвъняването. Само че за пореден път се обади гласовата поща.
	— Все още е изключен.
	Джак изруга полугласно и пак увеличи скоростта. Още малко, и щяха да стигнат до фермата, в мрака вече се виждаха осветените прозорци.
	— Май е там — каза Джак с видимо облекчение, но когато влязоха в къщата, ги посрещна само Бъди. Джак няколко пъти извика името на сина си, обаче отговор не последва.
	— Ще проверя дали не е горе — подвикна той и се втурна по стълбите, водещи към спалните, докато Зоуи, съпроводена от Бъди, прекоси дневната и влезе в кухнята. И двете стаи бяха празни. После надникна и в килера, но също не откри момчето.
	Долу, освен малката тоалетна за гости в задната част на къщата, имаше и кабинет. Когато отвори вратата, за да провери и там, Зоуи възкликна от изненада.
	Стаята изглеждаше като опустошена от крадци. Едно от чекмеджетата на голямото бюро до прозореца явно бе разбито, защото зееше, а дървесината над ключалката беше разцепена. Сигурно оттам бяха извадени разпилените по бюрото и пода хартии.
	Зоуи с любопитство вдигна един от листовете, пробяга с поглед по него. Беше писмо от Карън до Джак, а прочетеното направо не беше за вярване. Ужасена, тя посегна да прегледа и останалите хартии, обаче застина, защото влезе Джак. При вида на бъркотията в стаята той пребледня като смъртник.
	— Намерил ги е — простена и се отпусна на стола пред бюрото.
	— Уилям ли е бил? — Зоуи уплашено погледна към разбитото чекмедже. — Той ли го е направил?
	Джак кимна.
	— Все ме питаше какво пазя там. Но си мислех, че докато чекмеджето е заключено, документите са на сигурно място. Не допусках, че ще отиде толкова далеч.
	Изглеждаше потресен, Зоуи също — макар по друга причина. Тя му посочи писмото в ръката си.
	— Значи Карън изобщо не е възнамерявала да вземе Уилям със себе си в Ню Йорк?
	— Не — отвърна Джак. — Беше се запознала с някакъв богат бизнесмен от Ню Йорк. Беше изпаднала в пълна еуфория, планираше дори да се омъжи за него. Но този тип очевидно проявяваше интерес единствено към нея, не и към Уилям. Искаше да я има само за себе си и не изгаряше от желание да отглежда дете от друг мъж. Затова Карън ми писа, че при развода ще се откаже от родителските права. Не желаела нито режим на свиждане, нито общи ваканции. Нищо. Ако зависеше от нея, би зачеркнала Уилям напълно от живота си — въздъхна Джак. — Направих всичко възможно, за да я разубедя, обясних й, че не може просто така да изчезне от живота ни и че Уилям трябва поне да й гостува. Но тя не искаше и да чуе.
	Смаяна, Зоуи поклати глава.
	— Как е могла да постъпи така?
	Той сви рамене.
	— Такава си беше Карън, напълно непредсказуема. Затова и никога не бих оставил Уилям с нея, дори да беше настоявала за родителските права. Седмици наред разменяхме писма и телефонни обаждания, докато най-накрая я предумах да се срещнем. Мислех, че може да я вразумя, ако поговорим очи в очи. Пътуваше към нас, когато стана злополуката.
	Зоуи потърка с длан челото си.
	— И Уилям досега не е знаел нищо за това.
	Беше констатация, а не въпрос.
	Джак вдигна безпомощно ръце.
	— Струваше ли си да му кажа, че майка му не го иска? Внезапната й смърт беше достатъчно голямо изпитание. Не исках да разруша образа, който си бе създал за нея.
	И затова си заплатил висока цена, рече си Зоуи и усети как сърцето й се стегна. Джак се беше примирил с омразата на сина си, за да му спести страданието. И в крайна сметка не бе успял да скрие истината от него.
	— Трябваше да изгоря писмата — простена Джак. — Но все си мислех, че е важно да ги запазя, защото в някои от тях Карън пише мили неща за Уилям. Канех се, когато порасне достатъчно, да ги прегледам и да му прочета тези пасажи.
	Зоуи разбираше защо е постъпил така, само че с последното си изречение Джак засегна сърцевината на проблема. Уилям не беше още достатъчно голям — и научавайки истината по този начин, навярно бе изпаднал в истински шок.
	— Трябва да го намерим на всяка цена — каза тя. — Преди да направи някоя глупост.
	При тези думи Джак скочи от мястото си.
	— Може да е някъде в плевника или обора — каза и се втурна навън.
	Зоуи го последва и му помогна в търсенето. Обаче Уилям бе потънал сякаш вдън земя.
	— След като го няма във фермата, може да е навсякъде — рече отчаяно Джак, когато накрая се отказаха да го търсят. — Обича да броди из околността и познава хиляди скришни места.
	Зоуи поклати глава.
	— Мисля, че е горе при скалите — каза, сещайки се за първата си среща с Уилям. — Когато се запознахме, излезе от храстите до разрушената кула. Така че това може да е едно от скривалищата му. А и там се е случило нещо трагично, също както с майка му. Не съм сигурна, но ми се струва, че ако е тъжен и отчаян, най-вероятно би отишъл там.
	Джак кимна.
	— Да се качим дотам и да проверим! Все отнякъде трябва да започнем!
	Минути по-късно бяха вече на малкия паркинг, от който тръгваше пътеката за скалите.
	Зоуи разбра, че с високите си токчета няма да стигне далеч по неравния терен, така че се събу и последва Джак боса. Той бе взел от колата фенер и го включи, но пътят се виждаше и без него. Вятърът духаше все така силно, но беше разкъсал пелената от облаци и лунната светлина им помагаше да не се отклоняват от пътеката.
	Не след дълго пред очите им изникна силуетът на старата кула, който ясно се очертаваше на фона на нощното небе. Щом стигнаха, Джак освети с фенера всяко кътче. Двамата отново и отново викаха името на момчето, уви, Уилям го нямаше и тук — или не ги чуваше заради рева на вълните, които се разбиваха на плажа.
	Обезкуражена, понеже очевидно бе сгрешила, Зоуи застана до парапета накрай скалата, наведе се напред и погледна към пясъка долу. Приливът настъпваше и водата вече бе завзела голяма част от плажа. Шибани от вятъра, вълните се разбиваха с яростен грохот и пръски от бяла пяна в скалите. Някои от тях вече не се виждаха, само по-големите още стърчаха над водата.
	Зоуи неволно се сети за сутринта, когато бяха открили Крис, и се запита до кой от камъните бе лежал. Беше минало много време, въпреки това беше почти сигурна, че бе големият издължен валун в средата на плажа, който вече беше, кажи-речи, потопен.
	Понечи да се обърне, ала в същия момент застина, понеже забеляза някакво движение. Присви напрегнато очи и видя, че някой седи върху валуна.
	— Там, долу! — извика развълнувано на Джак. — Мисля, че е Уилям!
	Джак притича до нея, наведе се над парапета и Зоуи прочете по ужасеното му лице, че очаква най-лошото.
	— Седнал е на камъка — промълви тя, за да го успокои, но тревогата в очите му остана.
	— Трябва моментално да идем при него, дори да не е Уилям! — Джак посочи прииждащите вълни. — Не след дълго камъкът ще бъде изцяло потопен. Който и да е там, няма да може да слезе и следващата по-голяма вълна ще го отнесе в морето.
	Зоуи кимна със свито сърце и го последва по стръмната пътечка, водеща към плажа. Добре че бе оставила обувките в колата, понеже боса стъпваше по-уверено дори по мокрите от пяната стъпала, изсечени в скалите. Щом слязоха на плажа, Джак улови Зоуи за ръка.
	— Бързо! Не ни остава много време!
	Заедно хукнаха към валуна, където допускаха, че е Уилям.
	Беше продълговат, висок около три метра скален къс. Горната му част бе оформена като плато и силуетът на седналото момче ясно се очертаваше на лунната светлина. Беше в предната му част, а водата вече бе стигнала дотам. Момчето беше обхванало коленете си с ръце и се взираше в морето, явно не обръщайки внимание на пръските от пяна, които го заливаха.
	— Уилям е! — възкликна Джак с облекчение, но и с тревога.
	Той вдигна ръце до устата си и го извика няколко пъти по име, обаче бученето на вълните заглушаваше гласа му. Изруга и се отказа.
	— Не ни чува! Трябва да стигнем до него, преди водата да е покрила валуна!
	Джак се помъчи да се покатери при сина си, само че колкото и да се стараеше, всеки път губеше опора и се свличаше на пясъка.
	— Много е хлъзгаво!
	Понечи да пробва от другата страна, но Зоуи го хвана за лакътя.
	— Ако ме повдигнеш, може би ще успея да се кача.
	Идеята й да се качи на камъка не му хареса, Зоуи забеляза по изражението му. Беше обаче наясно, че времето им изтича.
	Преплете пръсти и ги поднесе на Зоуи. Тя се засили, стъпи върху пръстите му и успя да пъхне другия си крак в една вдлъбнатина малко по-високо. Хвана се за ръба и се издърпа нагоре. Роклята й беше подгизнала и мръсна, но това изобщо не я вълнуваше. Предпазливо тръгна към момчето и щом се приближи достатъчно, го извика.
	— Уилям?
	Той се обърна стреснато и Зоуи видя зачервените му очи и следите от сълзи по бузите му. Явно беше плакал дълго. За миг-два впери поглед в Зоуи, сякаш виждаше привидение, после се обърна и зае предишната си поза.
	— Уилям! — Зоуи приклекна, за да се предпази донякъде от атаките на вятъра, и допълзя на лакти и колене до момчето. — Трябва да се махнеш оттук, чуваш ли? Приливът всеки момент ще залее плажа.
	Той тръсна глава.
	— Не ми пука — продума със задавен от сълзи глас и избърса бузите си. — Мама не ме е искала. Пък аз си мислех, че ме обича.
	— Обичала те е, сигурна съм. — Зоуи сложи ръка на рамото му, накара го да я погледне. — А най-важното е, че баща ти те обича, дори много. Сега е долу и те чака. Ела да слезем. Тук, горе, е твърде опасно!
	Сякаш за да потвърди думите й, огромна вълна се разби в камъка, заля ги и ги повали по гръб.
	Студената вода като че ли най-сетне го вразуми, защото Уилям позволи на Зоуи да му помогне. Заедно тръгнаха по валуна. Изгладеният от водата камък беше хлъзгав, а вятърът толкова бурен, че трябваше да внимават да не загубят равновесие.
	— Насам! — извика им Джак.
	Беше застанал там, където скалата беше по-грапава и можеха да слязат по-лесно. Само че водата беше вече доста по-дълбока. Беше му до колене, а с всяка нова вълна се разплискваше и стигаше до кръста му, така че той едва се задържаше на краката си.
	— Побързайте!
	— Ти пръв!
	Зоуи побутна Уилям към ръба, хвана го здраво, докато той бавно се заспуска по камъка. Погледната отгоре, сушата изглеждаше кошмарно далеч, а оглушителният грохот на вълните засилваше страха на Зоуи, караше я да осъзнае, че действително са в опасност. Въпреки това се усмихна, за да не притесни момчето.
	— Ще успееш — окуражи го и Уилям наистина заслиза по-уверено.
	Джак му помогна да преодолее последния метър и го грабна в прегръдките си, когато момчето стъпи на твърда почва. След това го отпрати по-далеч от водата и се обърна към Зоуи.
	— Хайде, сега ти! — извика и пак вдигна ръце.
	Зоуи вдиша и издиша дълбоко и направи същото като Уилям, обърна се, облегна лакти на камъка и провеси крака извън ръба, за да потърси опора за стъпалата си.
	Само че това не беше толкова лесно, както й се стори с Уилям. Роклята беше подгизнала и залепнала за тялото й, а пръстите на краката й бяха толкова вледенени, че почти не ги усещаше. Затърси опипом някаква вдлъбнатина в камъка и най-сетне намери една. Но когато понечи да се спусне, кракът й се хлъзна надолу. В страха си Зоуи се вкопчи в ръба на валуна и направи втори опит, обаче отново не успя да намери опора. Ръцете й трепереха от напрежение.
	— Джак! — извика отчаяно, когато поредната вълна се разби в камъка. Беше по-висока от предишните, заля всичко и я блъсна. Зоуи с последни сили опита да се задържи горе. С крайчеца на окото си мерна, че вълната помете и Джак и го запрати към плажа.
	Ръцете й бяха изтръпнали от студа и Зоуи с ужас усети как пръстите й бавно, но сигурно се изплъзват от ръба на валуна. Падайки, извика, а секунда по-късно я погълна нова вълна.


>	30.

	За момент Зоуи загуби всякаква ориентация. Сетне усети пясък под пръстите на ръцете си и по гърба. Повдигна се и успя да извади глава над водата и да си поеме дъх. Секунда по-късно обаче следващата вълна я заля и я повлече със себе си. Изпаднала в паника, тя зарита, мъчейки се пак да се закрепи на крака. Но водата я мяташе насам-натам като играчка и Зоуи изтръпна от страх, че всеки миг може да я запокити в някоя от скалите. Дробовете й горяха, докато отчаяно се бореше да излезе на повърхността.
	Най-накрая главата й се показа над водата, ала когато жадно глътна въздух, за свой ужас забеляза, че вълните са я отнесли навътре в морето. Паникьосана, Зоуи се опита да плува срещу течението, обаче поредната вълна я заля.
	В следващия миг нечии ръце я обърнаха и я издърпаха нагоре.
	— Спокойно — каза задъхано Джак досами ухото й. — Помогни ми и ще успеем да се върнем на брега.
	Зоуи направи всичко възможно, за да го улесни, но неговата сила бе тази, която след мъчителните минути й помогна да победи вълните и течението. Останали без дъх, двамата се добраха до плажа. Зоуи имаше само едно желание: да се просне на пясъка, само че Джак я потегли към каменните стъпала.
	— Да се махаме оттук! — обърна се към Уилям и избута двамата пред себе си.
	Впоследствие Зоуи не можа да си спомни за колко време стигнаха горе до скалата, а оттам — при колата, но някак си успяха. Мокри до кости и замръзнали, най-накрая тримата прекрачиха прага на фермерската къща, където Бъди ги посрещна с лай.
	— Трябват ни сухи дрехи. — Джак изтича по стълбите и след малко се върна с наръч дрехи и хавлиена кърпа, която даде на Зоуи. — Можеш да се преоблечеш тук, долу — каза и сложи ръка на рамото на Уилям. — А ние отиваме горе.
	Момчето кимна безмълвно. Беше бледо и изглеждаше не на себе си, докато се качваше по стълбите след Джак, и Зоуи му изпрати мислено прегръдка.
	Когато малко по-късно застана пред огледалото в банята за гости, установи, че и нейното лице е не по-румено от това на Уилям. Набързо съблече мокрите си дрехи и се подсуши. След това намъкна спортното долнище, пуловера и късите чорапи, които й даде Джак. Анцугът й беше горе-долу по мярка, затова предположи, че е на Уилям. За разлика от него пуловерът й беше много голям и я обгърна с аромата на Джак, което й подейства утешително след последния кошмарен час.
	Полека-лека възвърна жизнените си сили, така че реши да помогне на Джак и запари две чаши чай, които им занесе горе.
	— Помислих си, че ще ви се отрази добре — каза на Джак в коридора. Той още не беше свалил мокрите си дрехи, но за пръв път, откакто бяха видели Сара на пристанището, се усмихна.
	— Благодаря. — Взе едната чаша и посочи с нея най-близката врата. — Би ли занесла чая на Уилям? А аз набързо ще облека нещо сухо.
	Зоуи кимна и го проследи с поглед как се скри в стаята си. Сетне потропа на посочената врата и я отвори предпазливо.
	— Ето ти нещо да се постоплиш — каза на Уилям, който лежеше, завит с одеяло. Косата му беше разрошена, а очите изглеждаха огромни на фона на бледото лице.
	— Съжалявам — продума тъжно момчето. — Не исках да стане така.
	Зоуи остави чашата на нощното му шкафче и приседна в края на леглото.
	— Зная. Но за щастие всичко завърши добре — помъчи се да го успокои. Той обаче поклати глава.
	— Можехте да се удавите. По моя вина. — В очите му проблеснаха сълзи. — Нищо не правя като хората. Мама затова ли е искала да се отърве от мен?
	Прозвуча толкова отчаяно, че направо разби сърцето на Зоуи и тя нежно го погали по косата.
	— Нищо лошо не си направил — увери го — дори напротив. Нищо не си можел да промениш. Причината е в майка ти, не в теб. Тя не е била в състояние да се справя с някои неща като другите майки. И понякога са й хрумвали откачени идеи. Нали?
	Уилям кимна.
	— Супер откачени даже — потвърди с крива усмивка.
	— Виждаш ли. Така е станало и в случая с теб. Просто откачена идея, нищо повече. А татко ти не би го допуснал. Искал е да се срещне с нея, за да я разубеди от тази щуротия. И доколкото го познавам, е щял да успее. — Тук Зоуи се усмихна. — Майка ти е щяла да се върне при теб. В крайна сметка винаги го е правела, нали?
	— Да. — Уилям задъвка долната си устна. — Но татко никога не си е тръгвал. Винаги е бил до мен, през цялото време. Пък аз се държах адски гадно с него, защото си мислех… — Не завърши изречението си и в очите му пак нахлуха сълзи. — Трябваше да ми каже.
	Зоуи преглътна топката, която бе заседнала в гърлото й.
	— Искал е да те предпази. И със сигурност не ти се сърди.
	Видя облекчението в очите на момчето, след миг обаче Уилям впери поглед във вратата зад гърба й.
	— Тате!
	Зоуи се обърна и видя Джак, облегнат на рамката на вратата. Явно беше побързал да се преоблече и беше чул част от разговора им, от което Зоуи пламна като божур. Припряно скочи от мястото си, понеже внезапно се уплаши, че е отишла твърде далеч. Взаимоотношенията между Джак и сина му не бяха нейна работа, макар събитията от вечерта да й внушаваха друго.
	— Аз… ще почакам долу — заяви тя и понечи да мине покрай Джак, но той я улови за ръката и я спря.
	— Благодаря — каза, а тя изтръпна, забелязвайки нежността в очите му.
	Нерешително освободи ръката си от неговата и видя, че Джак седна на леглото до Уилям. Сетне се обърна и тръгна към стълбите.
	В дневната се отпусна на дивана и изведнъж усети, че е като изцедена от напрежението през последния час. Поне физически. Разсъдъкът й беше все така трезв и пред очите си непрестанно виждаше драматичните сцени на плажа, изживяваше кошмарните минути във водата, смъртния страх… и целувката на Джак на пристанището.
	Беше казал, че вече не знае какво да мисли. Точно същото изпитваше и тя. Чувствата й се бунтуваха, главата я болеше, затова затвори очи. Само за момент, така си рече, обърна се на една страна и се изтегна, увита в пуловера на Джак.
	Когато пак отвори очи, помещението бе потънало в мрак. Изненадана, Зоуи седна и чак след няколко секунди й просветна къде се намира. През прозореца проникваше лунен лъч, затова различи очертанията на лампата, която бе на помощната масичка до дивана. Потърси опипом ключа и го щракна, замижа от светлината.
	Бъди, който лежеше до дивана, вдигна глава и Зоуи го погали замислено. Едва сега забеляза вълненото одеяло върху себе си и дебелата възглавница, на която бе лежала главата й.
	Явно Джак я беше завил и се беше погрижил да й е удобно, вместо да я събуди.
	Не, не е така, каза си. Беше влязъл в стаята и я беше попитал дали иска да я закара до вилата — внезапно се сети за това. Но не и за отговора си. Помнеше само, че й беше приятно да усеща близостта му и че от топлото одеяло й се приспа още повече, така че скоро се унесе.
	Спря погледа си върху стария стоящ часовник в ъгъла на стаята и с изненада установи, че е почти два часът. Но вече не беше уморена, а бодра като кукуряк, затова си легна неохотно и се втренчи в тавана.
	Знаеше, че е най-добре да си тръгне, преди нещата с Джак да са излезли от контрол. Ала не можеше въпреки настойчивия глас на разума. Всичко в нея се бунтуваше срещу мисълта да се върне във вилата, понеже там щеше пак да остане сама със страха си. Сърцето й изведнъж запрепуска в галоп, а паниката я стисна за гърлото.
	Поривисто скочи на крака и изтича до стълбите, промъкна се колкото се можеше по-тихо до спалнята на Джак и се шмугна вътре. Стаята беше малка, почти цялото пространство бе заето от голямо легло и стар, масивен гардероб. Лунната светлина падаше върху леглото и Джак.
	В съня си се беше обърнал по гръб, полузавит с одеяло, дишаше спокойно и равномерно.
	Зоуи тихичко се приближи до леглото и видя, че е без фланелка, гол до кръста. Сърцето й забърза още повече, когато плъзна поглед по гърдите му. Изпълни я копнеж и внезапно осъзна, че е дошла не само защото не желае да остане сама. Желаеше Джак, жадуваше го с всяка фибра на тялото си, толкова силно, че почти изпитваше болка.
	Само една нощ, помисли си отчаяно. Повече не можеше да изисква, всъщност даже и това бе егоистично. Но нима обречените на смърт нямаха право на последно желание?
	Когато приседна накрай леглото, Джак се обърна на една страна, с лице към нея и макар движението му да бе несъзнателно, тя го възприе като покана. Още веднъж вдиша и издиша дълбоко, после се пъхна под одеялото до него. Обгърната от топлината и уханието му, Зоуи въздъхна, щом усети как той я прегърна насън и я привлече към себе си.
	Тя застина за миг, сетне докосна гърдите му и го погали, наслади се на допира на пръстите си до голата му кожа. Ала когато се наведе и го целуна по рамото, изведнъж усети, че той се напрегна. Вдигна глава и видя, че се е събудил и я наблюдава с учудване.
	Затаила дъх и цялата кълбо от нерви, Зоуи се загуби в очите му, неуверена какво ще последва. Джак не помръдваше, просто не сваляше очи от нея. След малко обаче я прегърна по-силно и я притегли по-близо до себе си. Устните им се намериха сякаш сами и Зоуи простена от щастие, когато разбра, че тази нощ той отново ще й принадлежи.


>	31.

	Джак не бе в състояние да разсъждава трезво. Нямаше представа как Зоуи се беше озовала в леглото му, но му беше все едно, понеже усещането да я държи отново в обятията си и да я целува бе повече от хубаво. Не му се мислеше за това, че взаимоотношенията им бяха сложни и че имаше още неимоверно много неща, за които трябваше да поговорят. В момента му стигаше, че тя е при него и той най-накрая може да направи онова, което толкова често си беше представял и също толкова често забранявал, откакто я срещна пак при скалите.
	Меката й кожа ухаеше съвсем леко на ванилия, точно както преди, а когато отмахна назад касата й, слабият лунен лъч падна върху бледата сърцевидна бенка зад ухото й.
	Той бавно обходи с устни шията й, с леки целувки очерта линия до ключицата и усети как го полазиха тръпки, когато тя едва чуто простена и зарови пръсти в косата му.
	Преди да срещне Карън, в Канада се беше впуснал в многобройни любовни афери, за да зачеркне спомените за Зоуи, да ги заличи, за да не го измъчват повече. Само че не беше успял, макар да го осъзна чак в този миг. Нито веднъж не се беше чувствал, както със Зоуи, нито веднъж не бе изпитал толкова всепоглъщаща и разтърсваща любов, от която да загуби почва под нозете си. А и нито веднъж не се беше отдал толкова безусловно на емоцията, която сега го изпълваше отново.
	Решително посегна към ръба на пуловера си, свали го през главата на Зоуи и небрежно го метна на пода до леглото, без да снема очи от гърдите й: неголеми, но идеално заоблени, с тъмни ареоли и зърна, които отзивчиво щръкнаха, щом нежно засмука първо едното, а после и другото. Гърленият стон на Зоуи го възнагради, подтикна го да й достави още по-голямо удоволствие.
	Плъзна ръце надолу по корема й, дръпна спортното долнище и го изхлузи, не откъсвайки поглед от стройното й тяло, което лежеше пред него, обляно от лунната светлина. Даже да се беше променила, сега бе още по-красива, по-зряла, по-съблазнителна и Джак копнееше да открие, да завладее наново всеки сантиметър от меката й кожа.
	А и Зоуи май се чувстваше по същия начин. Протегна ръце към него и го привлече към себе си, зае се да го изучава, както и той нея, докато и двамата се разтрепериха от желание.
	— Джак — прошепна тя в ухото му с жажда и едва ли не отчаяние и разтвори бедрата си за него. Той впи очи в нейните, устоя на погледа й, когато проникна в нея, и усети, че е влажна и гореща.
	В миг от главата му излетя всяка разумна мисъл, всяко съмнение дали постъпва правилно.
	Започна да се движи бавно, загуби се в очите й, в които се четеше удивлението, изпитвано и от него. Зоуи бе сякаш създадена за него, прилепи се към тялото му, посрещаше всеки от тласъците, с готовност го приемаше в себе си и простенваше, когато той се отдръпваше, насочваше го към себе си, даваше и вземаше също като него. И в един момент внезапно потрепери под него, вкопчи пръсти в раменете му и изви гръб в дъга.
	Джак заглуши вика й с устни и усети, че и той губи контрол. Още веднъж потъна дълбоко в нея и когато изригна с освобождаващ стон, в душата му като че ли се скъса някакъв бент. И той изведнъж осъзна, че няма връщане и че трябва да се предаде на могъщото чувство, изпълващо всяка негова клетка.

	* * *

	Зоуи се разтрепери, когато през тялото й преминаха вторичните тръпки от току-що изпитания оргазъм. Беше обвила ръце около врата на Джак и го стискаше, не искаше да го пусне.
	Едва след време той се откъсна от нея и се обърна на хълбок, като я взе в обятията си. Останаха така, прилепени един към друг, а Зоуи се вслушваше в дишането му, което постепенно се успокои.
	Обичам го, помисли си тя и затвори отчаяно очи, защото знаеше, че няма право на това. Въпреки всичко не искаше да се откаже от близостта му, която й действаше толкова добре. Сгуши се в него и не усети кога отново се унесе в дълбок сън без съновидения.
	Когато се събуди, навън беше светло, а тя бе сама в леглото. На дневна светлина случилото се снощи й се стори почти нереално. Ала не беше сън, понеже мястото до нея бе още топло и възглавницата бе запазила уханието на Джак.
	Съзнаваше, че е допуснала грешка, като спа с него, но не съжаляваше. Бързо стана и намъкна пак пуловера и спорното долнище, които Джак беше сложил на стола до леглото. После се промъкна в коридора, а оттам в банята, за да се измие. Мимоходом видя, че вратата на Уилям е затворена. Навярно момчето още спеше, но пък от кухнята долиташе шум.
	Зоуи отиде там след няколко минути и се спря на прага. Бъди веднага стана от постелката си и размахвайки опашка, се приближи до нея, обаче Джак, който бе застанал пред печката гърбом към нея и — ако се съдеше по съскането и аромата — пържеше бекон, не я усети.
	Косата му блестеше още мокра след душа, който сигурно беше взел току-що. Беше бос като нея, с разкопчана риза върху джинсите. Значи действително беше станал неотдавна, въпреки че часовникът на стената показваше вече десет без малко. Нищо чудно, че бе спал до късно. Спасителната акция на плажа бе докарала до ръба на физическите сили дори човек като него — да не говорим за онова, което се беше случило през нощта.
	По гърба й полазиха тръпки, когато си спомни колко страстно се бяха любили и колко щастлива бе в прегръдките му. Неволно се сети за въпроса, който й бе задал на пристанището.
	_Би ли променила нещата, ако можеше?_
	Да, рече си. Да, да, да. Би променила всичко, а най-вече би се избавила от проклетата аневризма в главата си, която я възпираше просто да отиде при него, да се сгуши в обятията му и да повярва, че ще съумее да си го върне. Че този път всичко между тях ще бъде наред и че няма да се наложи да се разделят. Само дето се налагаше, а това още отсега й късаше сърцето.
	— Добро утро — каза Зоуи достатъчно високо, за да заглуши съскането на сгорещената мазнина, и зачака напрегнато. Внезапно се уплаши, че се заблуждава и прекараната заедно нощ за него не означава същото, което за нея. Той обаче се обърна с толкова лъчезарна усмивка, че тя мигом забрави за всичките си съмнения.
	С въздишка на облекчение се приближи до него. Или по-скоро само понечи да се приближи, защото подът под нозете й внезапно се разлюля.
	— Зоуи! — извика предупредително Джак и секунда по-късно вече бе до нея, подхвана я, преди да загуби равновесие.
	— Няма нищо — увери го тя, борейки се с гаденето, което се беше върнало заедно със световъртежа. Но допирът до него й помогна. Даже много. — Ей сега ще ми мине.
	— Кое ще ти мине, Зоуи? — Загриженият му поглед прониза нейния, настоя за отговор. — Какво става с теб, по дяволите?
	— Джак? — Подвикването долетя отвън едновременно с енергично чукане по вратата. — Джак, тук ли си?
	Зоуи позна гласа на Меган и се изплаши. Напълно бе забравила за другата жена и вдигна очи към Джак, който като че ли също се изненада, но ядосано свъси вежди, щом чу, че входната врата се отвори.
	— Джак?
	Въпросът на Меган прозвуча много по-ясно и стъпките се приближиха.
	Зоуи направи опит да се откъсне от Джак, ала той я задържа — и слава богу, защото тя все още трепереше.
	Миг по-късно Меган застана в рамката на вратата.
	— Беше отворено, та си помислих…
	Не продължи изречението, а се вторачи смаяно в Джак и Зоуи.
	— Аз… съжалявам, не исках да ви преча — продума след кратко, тягостно мълчание. — Исках да разбера как е Уилям. Сара каза снощи, че си се прибрал заради него. Всичко наред ли е?
	— Уилям е добре — заяви Джак.
	— Е, тогава… — Меган се усмихна, но по бузите й избиха червени петна. — В такъв случай си тръгвам. Всичко хубаво, Джак.
	Врътна се на пета и излезе от кухнята. Миг по-късно входната врата се хлопна.
	Джак изруга сподавено и помогна на Зоуи да седне на един от кухненските столове. Сетне махна тигана от горещия котлон, тъй като беконът вече съскаше опасно силно и понамирисваше на загоряло. А това засили угризенията на Зоуи.
	— Съжалявам — каза тя, понеже не знаеше какво друго да каже.
	Думите й накараха Джак да замре за миг-два.
	— Вината не е твоя — каза, приближи се до масата и седна срещу нея. — Ако някой изобщо има вина, това съм аз. Знаех за чувствата на Меган към мен, а не й обясних, че не желая да започвам връзка. Но от къде на къде идва непоканена и цъфва в кухнята, все едно е в правото си? Отдавна се дразня, че не уважава личното ми пространство. Пък и ме ядоса, понеже вчера постоянно ме наричаше „скъпи“, въпреки че не сме двойка.
	Зоуи се сети за мрачната физиономия на Джак, когато мина покрай нея под ръка с Меган. Беше я свързала със себе си, а той е бил сърдит на Меган. Тъй като не иска връзка. Естествено, че не иска, помисли си със свито сърце, след преживените неприятности с Карън сигурно не ще и да чуе за други жени.
	— Меган няма ли да ти се разсърди?
	Той повдигна рамене.
	— Ще поговоря с нея. Ще видя кога. Сега обаче първо искам да разбера какво става с теб.
	Отново я погледна настойчиво и за един миг на слабост Зоуи едва не му каза.
	Но само защото бяха прекарали вълшебна нощ и тя се беше уверила, че още го обича, не беше задължително и той да се чувства така. Джак не желаеше връзка, току-що го беше казал, а ако разбереше колко сериозно е болна, може би щеше да се почувства задължен да се държи мило и да остане с нея. Тя не искаше състрадание, не искаше и аневризмата да сложи отпечатък върху оставащото им време. Не беше ли по-добре да се наслаждава на момента, докато все още можеше?
	— Аз… не зная — промълви Зоуи, понеже Джак нямаше да повярва за втори път на приказките за слабо кръвообращение. — Май все пак трябва да ида на лекар.
	— Непременно — съгласи се с облекчение той. — Още утре може да отидеш при д-р Корби.
	Зоуи кимна, зарадвана, че го успокои, и сигурна, че все ще й хрумне някакво оправдание, щом се стигне дотам.
	— Как е Уилям? — попита, за да смени темата, но и защото това наистина я интересуваше.
	Джак въздъхна.
	— Беше направо съсипан и вероятно ще му трябва доста време, докато преработи цялата информация. Но мисля, че дълбоко в душата си го е знаел отдавна. Децата имат шесто чувство за такива неща. Просто е отказвал да го приеме.
	Зоуи си спомни как бе заварила Уилям в леглото му снощи. В погледа му се четеше отчаяние, ала и осъзнаването, че има баща, който никога няма да го изостави като майка му.
	— Значи се сдобрихте?
	— Поне засега — рече Джак с крива усмивка. — Но сто на сто скоро пак ще му щукне нещо, с което да ме ядоса.
	Погледна към вратата, понеже откъм стълбите се дочуха стъпки, а изражението му се смекчи, когато малко след това Уилям се дотътри в кухнята с разрошена коса и все така бледо лице.
	Зоуи затаи дъх, защото не беше сигурна как момчето ще реагира на присъствието й. Уилям обаче само я поздрави и седна до нея, сякаш това беше напълно в реда на нещата.
	— Гладен ли си? — попита Джак.
	— И още как! — потвърди Уилям. — Има ли и яйца? Джак извади бърканите яйца, които бе оставил на топло във фурната, и ги разпредели в три чинии заедно с хрупкавия бекон. Уилям буквално се нахвърли върху порцията си.
	— Искаш ли със Зоуи да ти помогнем за овцете? — попита баща си между две хапки.
	Джак и Зоуи се спогледаха с изненада.
	— На драго сърце — каза Джак. — Но може би първо трябва да попиташ Зоуи дали и тя иска.
	Уилям сдъвка залъка си, после се обърна към Зоуи.
	— Ще дойдеш ли с нас?
	Зоуи се подвоуми и погледна Джак, който очакваше отговора й с не по-малка надежда от момчето.
	— Само ако ми покажеш какво да правя — отвърна усмихнато и изтласка от съзнанието си мисълта, че току-що са усложнили още малко раздялата, която неминуемо щеше да дойде скоро.


>	32.

	— Тук е идеално!
	Роуз посочи едно дърво в Хайд Парк, под което все още не седеше никой. Следобедното слънце грееше от безоблачното небе и паркът гъмжеше от неделни посетители. Дървото, което избра Роуз, беше обаче встрани от алеите и предлагаше приятна сянка, затова тя постла там донесеното одеяло.
	Саймън сложи върху него кошницата за пикник, а Роуз се зае да вади от нея плодовете и останалите вкуснотии. Чак като приключи, забеляза, че той я наблюдава с развеселен поглед.
	— Искаш ли нещо? — попита тя.
	— Да, теб — отвърна ухилено Саймън и се наведе да я целуне. — Всъщност непрекъснато искам само теб.
	Роуз усети как сърцето й се сви от щастие.
	— Ще видим, аз може да остана за десерт, а дотогава ще трябва да се задоволиш с това тук — заяви тя и пъхна в устата му гроздово зърно.
	Саймън с въздишка се изтегна на хълбок и подпря глава на ръката си.
	— От цяла вечност не съм идвал на пикник в парка — продума замислено и си взе сандвич, отхапа енергично. — Но като нищо бих свикнал.
	И аз, рече си Роуз, наблюдавайки крадешком Саймън. Направо не беше за вярване колко добре се чувстваше с него и колко непринудено общуваха, въпреки че се познаваха едва отскоро. Пасваха си във всичко, а тя беше влюбена до уши и направо не й се мислеше, че с началото на новата седмица времето, което можеха да прекарат заедно, намаляваше още повече.
	— Жалко, че всеки ден не е неделя — промълви тъжно, понеже от утре нататък им оставаха само вечерите, а според нея това бе твърде малко.
	Саймън, изглежда, изпитваше същото, понеже Роуз забеляза как по лицето му пробягна сянка.
	— Може да си взема няколко дни отпуск.
	— О, страхотно! — възкликна обнадеждена тя. — Само че дали клиентите могат да минат без теб?
	— По-лесно, отколкото аз без теб — рече той и в очите му се четеше въпросът, който занимаваше и Роуз през цялото време. Саймън искаше да разбере как ще се развият нещата между тях. А тя не можеше да му даде отговор, докато не събереше кураж да разкрие истината за себе си.
	— Пази се! — извика някой и Роуз видя с крайчеца на окото си, че нещо лети към нея. Понечи да се отдръпне, но се оказа, че няма нужда, защото Саймън светкавично скочи на крака и улови футболната топка, която навярно щеше да я уцели в главата.
	— Превъзходни рефлекси — удиви се тя, след като се съвзе от уплахата. — Като нищо би могъл да станеш вратар в отбора на Хенри.
	— Кой е Хенри? — попита изненадано Саймън, а Роуз си прехапа устната, съзнавайки какво й се е изплъзнало от езика. Но може пък да е съдба, каза си. И бездруго все някога трябваше да му каже, така че по-добре да го свършеше още сега.
	Пое си дълбоко въздух и отвори уста, ала в следващия миг я затвори, понеже към тях се приближи момче горе-долу на възрастта на нейния изтърсак. Детето погледна несмело топката в ръката на Саймън.
	— Може ли да ми я върнете? — попита и добави със закъснение „моля“, защото явно се сети, че майка му го е учила да бъде учтив.
	Саймън се подсмихна и подаде топката на момчето.
	— Страхотен шут — каза. — Един ден сигурно ще станеш новият Дейвид Бекъм. Само че другия път ще се прицелиш малко по-добре, нали?
	Момчето засия и кимна, преди да се обърне и да затича обратно към семейството си.
	Роуз се усмихна, когато останаха сами.
	— Не знаех, че си толкова дружелюбно настроен към децата.
	Саймън повдигна ъгълчето на устата си.
	— Щом е за няколко минути, бива.
	— А за по-дълго? — попита притеснено Роуз.
	— Нямам представа — сви рамене той. — Честно казано, не съм пробвал. — Пак се облегна назад и се загледа замислено в Роуз. — Но си мисля, че не бих имал нищо против.
	Сърцето й заби мъничко по-бързо.
	— А, така ли?
	Саймън кимна и посегна към ръката й.
	— През последните дни мислих много и установих, че идеята да създам семейство вече не ми се струва толкова ужасна. Даже си представям, че ще бъде много хубаво да имам деца с подходящата жена.
	Роуз преглътна.
	— Обаче децата трябва да са твои, нали?
	— То се знае — отвърна той и извади мобилния си телефон, който звънеше. Смръщил чело, погледна дисплея. — Извини ме, но трябва да вдигна.
	Изправи се и се отдалечи на няколко крачки, за да говори по телефона. Роуз се зарадва на това прекъсване, защото така може би нямаше да забележи колко я засегна отговорът му.
	Колко хубаво, че изведнъж се беше замислил за деца. Само дето беше пределно ясен, че трябва да са негови. А че жената може би имаше свои — това явно не се вписваше в неговия модел за семейство. Естествено, че не, рече си тя, докато скубеше тревата до одеялото за пикник, и внезапно се уплаши още по-силно от момента, в който Саймън щеше да научи истината.

	* * *

	Саймън приключи разговора с Дариос Пандакис и изруга полугласно. Полека-лека вече наистина му писваше да понася капризите на ексцентричния грък, който очевидно уреждаше сделките си и в неделя и очакваше и от другите да се съобразяват с това. А пък в момента всяка мисъл за работа беше неприятна на Саймън, защото предпочиташе да прекарва времето си с Роуз.
	Обърна глава към нея и се намръщи, виждайки я как се е навела напред и замислено скубе тревички от поляната.
	Защо изведнъж промени настроението си и сега изглеждаше толкова нещастна? Дали защото й спомена позицията си относно семейството? Вече няколко пъти се беше опитал да отвори дума за бъдещето, но Роуз всеки път отклоняваше разговора — факт, който постепенно го изнервяше.
	А сегашната ситуация не бе лишена от ирония. Винаги досега бе игнорирал съзнателно подобни намеци на предишните си приятелки. Дали Роуз не искаше връзка? Или конкретно връзка с него? Тя премълчаваше нещо и неяснотата как щяха да се развият отношенията им след завръщането й в Корнуол го глождеше все по-силно.
	Искаше да научи още куп неща за Роуз, но колкото повече се опитваше да се доближи до нея, тя толкова повече се отдръпваше. При това беше сигурен, че има чувства към него, виждаше го в очите й, когато се любеха.
	Трябва да изясня този въпрос, каза си решително, докато вървеше към нея. Обаче не тук. За целта щеше да потърси друг начин и вече имаше идея.
	Роуз вдигна глава чак когато Саймън пак седна до нея и безпомощното й изражение го прониза в сърцето.
	— Майка ти ли беше? — запита тя.
	Той поклати глава.
	— Не, Пандакис.
	Роуз се намръщи.
	— Да не би все пак да се е отказал от покупката на вилата?
	— Напротив, държи на нея повече от всякога — поясни Саймън и въздъхна като човек на ръба на нервите си. — Само че, за жалост, се появи проблем.


>	33.

	— Може ли да нахраня кучето? — попита въодушевено Уилям и изтича пръв в кухнята, следван по петите от Бъди, който очевидно отлично знаеше, че този път не бива да се отделя от момчето.
	— Нямам нищо против — каза Джак и направи път на Зоуи.
	Тъкмо влизаха, защото ходенето до пасището бе продължило доста по-дълго от предвиденото. Щом се погрижиха за овцете, решиха да се разходят заедно из околността. Минаха през вилата, та Зоуи да се преоблече, и продължиха до Падстоу, където обядваха в уютна кръчма. След това отидоха на един от съседните плажове да погледат сърфистите и бодибордърите, които пореха вълните. След вчерашната буря времето пак беше фантастично: слънчево и ясно, и Зоуи се наслади на усещането просто да си седи на пясъка до Джак, докато той й разказваше за Канада и за най-близките си планове относно фермата. Би могла да го слуша часове наред и макар да съзнаваше, че трябва да използва времето, за да научи повече за брат си, не бързаше да се прибере. Уилям сядаше на моменти при тях, но повечето време хвърляше пръчка, а Бъди му я носеше с неотслабващо усърдие. За изненада на Джак заниманията с кучето като че ли му доставяха голяма радост, защото сега целият сияеше, наблюдавайки как яде Бъди.
	— Бъди носи всичко, каквото му хвърля. А видяхте ли как събира овцете на пасището? Изобщо не знаех, че е толкова добър! — възкликна с удивление момчето.
	— Ами ти до днес не си проявявал кой знае какъв интерес към него — отвърна баща му, обаче сякаш съжали за критиката, понеже веднага добави: — Бъди наистина има заложби и е възприемчив. Но има още доста да учи. Ако искаш, може от сега нататък да работиш с него и да го дресираш.
	Идеята май допадна на сина му.
	— Много яко — каза и почеса зад ушите Бъди, който вече беше омел купата си. — Ще поизляза пак с него.
	— Само не се отдалечавай, скоро ще вечеряме — подвикна подире му Джак.
	Той изчака да останат сами със Зоуи, привлече я към себе си и я целуна. Не си го бяха позволили пред Уилям и Зоуи с облекчение констатира, че не само тя се беше сдържала с усилие.
	— Ще останеш ли за вечеря? — попита Джак и Зоуи точно отвори уста да каже „да“, когато Уилям неочаквано влезе в кухнята.
	Двамата мигновено се откъснаха един от друг, но прегръдката им със сигурност не убягна на момчето — както и на вървящата зад него Дейзи Галахър.
	— Баба дойде — обяви Уилям, без да коментира какво е видял, и пак изчезна, а Дейзи влезе в кухнята.
	Смутена и неуверена как да изтълкува погледа на майката на Джак, Зоуи й подаде ръка.
	— Не исках да ви притеснявам — каза Дейзи. — Но във вилата нямаше никого, та си рекох да се отбия и да видя дали не си тук.
	Зоуи я погледна изненадано.
	— Търсили сте мен?
	Дейзи кимна.
	— Обади се Роуз. Каза, че трябвало спешно да разговаря с теб, но мобилният ти телефон явно бил изключен, а не те е открила и във вилата.
	— Спомена ли за какво става въпрос? — попита уплашено Зоуи при мисълта за родителите си. Наистина трябваше да се свърже колкото се може по-бързо с баща си и Филип, но драматичните събития от изминалата нощ бяха изтрили това намерение от ума й. Дейзи поклати глава.
	— Не каза нищо конкретно. Само, че било свързано с къщата. И да й се обадиш час по-скоро.
	— Може да вземеш моя телефон — обади се Джак, ала Зоуи поклати глава.
	Чувстваше се неловко в присъствието на майка му, понеже Дейзи я наблюдаваше много по-критично, отколкото при последната им среща. Освен това внезапно й се прииска да провери дали не е получила някакви есемеси.
	— Не, май ще е по-добре да се върна във вилата и да изясня нещата.
	— Да те закарам ли? — предложи Джак.
	— Ще се прибера пеша, не е далеч — отказа тя с поглед, насочен към Дейзи. — В края на краищата имаш гости.
	Усмихна му се още веднъж с надеждата, че ще усети колко съжалява, задето си тръгва. Но Дейзи сякаш й напомни нещо, което толкова искаше да забрави през целия ден: мястото й не беше тук.
	Джак я изпрати до вратата и я притисна към себе си, целуна я.
	— Ще дойдеш ли по-късно? — попита, а неувереността, притаена в очите му, я прободе като с нож.
	Кимна, сетне припряно се обърна и прекоси двора в посока към плажната вила.

	* * *

	Джак затвори вратата и се помъчи да игнорира отвратителното усещане за празнота, което внезапно изпълни душата му. Откакто бе целунал Зоуи на пристанището, не се беше разделял с нея и се боеше от този момент. Моментът, в който трябваше да я пусне да си тръгне, без да знае какво изпитва към него.
	При това той самият бе избягвал темата, беше й разказал за миналото си и за живота във фермата. Не бе проронил нито дума за бъдещето, защото предпочиташе да се наслади на времето с нея и Уилям и да не се замисля, че нещата не бяха толкова прости, както ги чувстваше днес. Беше постъпил глупаво. И страхливо. Но просто не искаше да чуе, че тя ще се върне в Лондон — понеже не знаеше дали ще има сили пак да се бори за нея. Миналия път беше адски болезнено и му отне много време да се съвземе. Дали би могъл да рискува още веднъж?
	Когато влезе в кухнята, водата в електрическата кана вече шумеше, а майка му тъкмо подготвяше чайника. Дейзи не можеше да седи със скръстени ръце, все трябваше да върши нещо и при други обстоятелства това би го развеселило. Сега обаче го ядоса най-вече защото в очите й все още се четеше упрек.
	— Не искам чай — изръмжа той и седна до кухненската маса.
	Думите му ни най-малко не трогнаха Дейзи.
	— Само че аз искам — заяви тя и изчака водата да кипне, после запари чая. — Дано знаеш какво правиш — наруши след малко настъпилата тишина и Джак разбра, че има предвид Зоуи.
	— Да, зная — реагира рязко той. — Но не съм сигурен дали това те засяга.
	Майка му опря ръце на кръста си.
	— Разбира се, че ме засяга, след като синът ми е на път да се погуби. Цялото село говори за вчерашното изпълнение на Зоуи. И за това, че накрая си изчезнал с нея. — Дейзи поклати глава. — Джак, наистина ли искаш да си го причиниш още веднъж?
	Той усети как стомахът му се сви на топка, защото тя изрече онова, от което той самият се опасяваше. Но изтласка мисълта от съзнанието си и издържа погледа й.
	— Трябваше да се погрижим за Уилям — рече. — Снощи на плажа Зоуи ми помогна да го спасим от прилива.
	Майка му го гледаше невярващо, докато й разказваше какво се беше случило.
	— Не знаех — пророни смаяно, щом Джак завърши.
	После извади от шкафа чаша, напълни я с чай, седна до него и му я подаде. Известно време двамата мълчаха, а когато вдигна глава, Джак видя, че скептичното изражение още не беше изчезнало от лицето й.
	— Ами Меган? — запита Дейзи. — Тя ти подхожда, Джак. С нея можеш да свиеш гнездо. Докато със Зоуи…
	— Та ти изобщо не я познаваш, мамо — прекъсна я Джак и скочи от мястото си, заснова неспокойно из кухнята.
	— За разлика от теб, така ли? — Дейзи повдигна вежди. — Откъде си сигурен, че няма пак да те изостави, както навремето?
	Джак спря и удари с юмрук по масата.
	— Може ли да говорим за нещо друго?
	Майка му дори не мигна и устоя на гневния му поглед, докато накрая той отстъпи и раменете му се отпуснаха от напрежението. После пак седна на стола.
	— Извинявай — изрече разкаяно, съзнавайки, че е отишъл твърде далеч.
	Дейзи протегна ръка към неговата, улови я и се усмихна, когато той вдигна глава и я погледна.
	— И аз ти се извинявам. Не биваше да се намесвам. Но нали знаеш какво е да имаш деца. Никога не спираш да се тревожиш за тях, независимо от възрастта им.
	Джак си помисли за Уилям и се усмихна накриво.
	— Не се притеснявай, мамо — увери Дейзи.
	Тя стисна ръката му и се изправи.
	— Трябва да вървя.
	Беше вече на прага, когато се обърна отново към него и Джак усети, че иска да му каже още нещо. Ала в крайна сметка само се усмихна и си тръгна.
	Той се облакъти на масата и зарови пръсти в косата си.
	Тя греши за Зоуи, рече си, надявайки се горещо, че е прав. А ако не…
	За това изобщо не му се мислеше.


>	34.

	Докато отключваше вратата на вилата, Зоуи чу, че телефонът звъни. Бързо влезе в антрето и го взе от зарядната станция.
	— Зоуи? Звънях ти сто пъти, но все не вдигаше.
	Беше Роуз.
	Зоуи затвори входната врата и влезе с апарата в дневната, отпусна се омаломощена на дивана. Пътят от фермата до бунгалото не беше дълъг, въпреки това се чувстваше като разнебитена.
	— Бях у Джак — каза. — Майка ти вече ми предаде, че искаш да говориш с мен. За какво става дума? — добави с въздишка.
	— За къщата — поясни Роуз. — Мъжът, който настоява да я купи, преди малко се обади на Саймън… искам да кажа, на господин Филдинг, и му съобщи, че вдига покупната цена с петдесет хиляди лири. Но — и това е уловката — предложението важи само до утре вечер. Дотогава трябва да решиш дали ще му продадеш имота. В противен случай ще оттегли изцяло офертата си.
	Зоуи бе толкова изненадана, че за миг загуби дар слово.
	— Още петдесет хиляди?
	Внушителна сума, а офертата си я биваше и преди. Въпреки това изведнъж се почувства странно заради натиска, на който бе подложена.
	— Не зная — каза. — Трябва да си помисля.
	— И аз така си рекох. Но според Саймън не бива да изчакваш твърде много. Този Дариос Пандакис бил хазартен тип, обаче държал на думата си. Ако не вземеш бързо решение, продажбата ще пропадне.
	— Саймън? — усмихна се Зоуи. — Колко добре познаваш този адвокат, та вече си говорите на малко име?
	Искаше просто да подкачи леко Роуз, но след като приятелката й не отговори, разбра, че явно е улучила право в целта.
	— Само не ми казвай, че имаш нещо с него!
	— Напротив, имам — призна Роуз и въздъхна дълбоко. — Не зная как се случи, обаче той е най-страхотният мъж, когото съм срещала, и съм влюбена до уши в него.
	Зоуи стана от мястото си, взе от антрето дамската си чанта и потърси вътре мобилния си телефон.
	— Та това е хубаво, нали? — попита, докато включваше смартфона си, защото въпреки добрата новина, в гласа на Роуз прозвуча униние.
	— Щеше да бъде хубаво, ако не бях премълчала, че имам три деца. Мислех, че не е важно, защото нещата между нас не са сериозни. Но вече имам чувството, че може и да станат сериозни, а ако му кажа сега, всичко навярно ще приключи. — И пак въздъхна тъжно. — Какво да правя, Зоуи?
	Въпросът прозвуча наистина отчаяно и Зоуи би й помогнала на драго сърце. Стана й приятно, че пак е спечелила доверието на Роуз. Ала можеше да й даде един-единствен съвет и Роуз си го знаеше и сама.
	— Трябва да му кажеш.
	Което важи и за мен, рече си разкаяно. И тя отлагаше момента, в който щеше да каже на Джак, че ще бъде принудена пак да го напусне.
	Роуз простена.
	— Имаш право, Саймън трябва да научи. Днес ме покани на вечеря. Тогава ще му кажа. В ресторанта поне няма как да ми направи сцена.
	Зоуи се засмя против волята си.
	— Ах, Роуз — каза и внезапно почувства приятелката си толкова близка, както навремето — ще се справиш. И ако те обича, колкото ти него, нещата ще ви се получат.
	Роуз май не беше толкова уверена, но не се задълбочи повече.
	— А ти защо беше у Джак? — В гласа й се долови надежда. — Изяснихте ли се с него?
	Зоуи изкриви уста.
	— Е, не точно. Но…
	Малко се поколеба, ала просто не бе в състояние да запази в тайна онова, което занимаваше мислите й. В крайна сметка Роуз също й се беше доверила. А и изпитваше потребност да сподели с някого.
	— Била съм такава глупачка, Роуз. Джак е искал да се върна при него. Написал ми е писмо, но аз не съм го получила. Мислех, че ме е забравил, обаче не е така. — И с отчаяние се замисли за времето, което бяха загубили. — Още го обичам. Мисля, че не съм преставала.
	След като го изрече, й олекна и същевременно я заболя толкова силно, че примигна от сълзите, които внезапно запариха в очите й.
	— Но още не е късно. — Гласът на Роуз прозвуча радостно, сякаш точно на това се беше надявала. — Заслужавате втори шанс.
	Смартфонът, който Зоуи бе включила и оставила на масичката, изведнъж изписука тихо и върху дисплея се появи съобщение за дузина получени есемеси. Почти всички бяха от баща й и от Филип, който междувременно се беше върнал от САЩ.
	— Роуз, трябва да приключвам. Ще се обадя относно къщата, окей? — Подвоуми се, после додаде: — Радвам се, че си поговорихме.
	— И аз — каза Роуз и Зоуи отново усети топла вълна от симпатия.
	Не биваше да се отказвам от това приятелство, както и от любовта си към Джак, призна си наум. След това насочи вниманието си към есемесите, които бяха написали баща й и Филип.
	Опасяваше се да не е станало нещо лошо, най-вече с майка й. Но и двамата всъщност я питаха само как е. Филип бе неизменно учтив, докато баща й постепенно губеше търпение.
C>
	Зоуи, обади се.
	Притесняваме се.
	Къде си, по дяволите?
	Включи най-сетне проклетия телефон!
C$
	Зоуи задъвка долната си устна, когато си даде сметка, че дългото й мълчание е проява на нехайство. С него искаше да избегне въпросите, сега обаче имаше нужда от стабилно оправдание, задето бе държала толкова дълго телефона си изключен.
	Почуди се на кого от двамата да се обади първо и избра Филип, защото й се видя по-лесно да разговаря с него. Той щеше да прояви разбиране и нямаше да рови като баща й. Точно се накани да потърси номера му в контактите, когато погледът й падна върху неговото съобщение.
C>
	Надявам се, че си добре, любима. Моля те, обади се.
C$
	Потресена се вторачи в думата „любима“. Филип рядко използваше галени имена, но естествено имаше пълно право да я нарича така. В края на краищата все още изхождаше от презумпцията, че скоро ще се оженят. Само че тя не можеше да му стане съпруга. Чувствата й към него бяха бледа сянка на онова, което изпитваше към Джак, и Зоуи внезапно осъзна, че затова бе намирала все нови и нови извинения да отложи сватбата и да не заживее с Филип. Тъй като дълбоко в душата си знаеше, че сърцето й принадлежи на друг.
	Въпреки това му дължеше обяснение, така че намери номера му в паметта и натисна клавиша.
	Филип се обади веднага.
	— Зоуи! Господи, най-сетне се обади! Добре ли си? Баща ти вече подлуди всички заради теб.
	— Съжалявам — отговори тя и трескаво запремисля какво да му каже. — Тук… връзката е ужасно лоша. Вероятно затова сте се свързвали само с гласовата поща. Но съм добре. Не се тревожете за мен.
	Буквално видя как Филип се намръщи.
	— И _къде_ точно се намираш? — запита.
	— В… Шотландия — излъга Зоуи. — В голф хотела до Единбург, където се състоя голямата среща на строителните предприемачи, помниш ли?
	Това беше първото място, което й хрумна, но още докато говореше, осъзна, че е допуснала грешка.
	— Но защо точно там? — попита Филип и тя долови съмнението в гласа му. — Тогава каза, че за нищо на света няма да отидеш пак там, защото е много усамотено.
	— Именно — поясни тя. — Сега имам нужда от спокойствие и го получавам тук.
	Филип не каза нищо, Зоуи обаче усети, че не й повярва. А това не беше никак добре.
	Отвлечи вниманието му, рече си и тъкмо отвори уста да се поинтересува за работата във фирмата, когато на вратата се потропа.
	— Какво беше това? — попита озадачено Филип, който смяташе, че е сама в хотелската стая.
	Зоуи усети първите признаци на главоболие. Лъжите бяха свързани с напрежение, на което вече не издържаше.
	— Трябва да приключваме — каза. — Пак ще ти се обадя.
	— Зоуи, почакай… — чу, преди да натисне клавиша. Сега Филип вероятно щеше да се разтревожи още повече, но в момента не беше в състояние да дава обяснения.
	Пак се потропа, затова тя стана и бързо отиде до вратата, надявайки се, че е Джак.
	Само че беше шефът на полицията Хари Оуен.
	— Може ли да вляза?
	— Разбира се.
	Погледът й падна върху дневника на Крис в ръката му. Припряно отстъпи встрани и го пусна в антрето, покани го в малката дневна.
	— Не искате ли да седнете?
	Той поклати глава.
	— По-добре да остана прав — рече и Зоуи забеляза, че изглежда напрегнат. Движенията му бяха нервни, дишаше тежко. — Дойдох да ви върна това тук.
	Зоуи пое дневника от ръката му и го погледна въпросително.
	— Помогна ли ви с нещо?
	Хари Оуен кимна със сериозно изражение и пулсът на Зоуи тутакси се ускори.
	— В такъв случай… има нови разкрития?
	Полицаят изпусна въздуха от дробовете си.
	— Не. Всъщност не. Но мога да ви кажа на кого е посветил стихотворението брат ви.


>	35.

	— Прего, синьор Филдинг!
	Оберкелнерът на „Ла виня“ посочи маса за двама до прозореца, от който се откриваше хубава гледка към улицата и граничещия с нея парк.
	— Резервирахме обичайната ви маса. Надявам се да останете доволен!
	— Благодаря, Фаусто — отвърна Саймън и дръпна стола на Роуз, галантно й помогна да седне, изпреварвайки услужливия италианец.
	— Веднага ще ви донеса менюто — каза последният и бързо се отдалечи.
	— Е? Разочаровах ли очакванията ти? — запита Саймън, щом останаха сами.
	Роуз поклати глава.
	— Не, тук наистина е прекрасно — потвърди и плъзна поглед по масите с покривки от блестяща батиста и сребърни свещници.
	Цялата обстановка в „Ла виня“ бе точно толкова елегантна, колкото се опасяваше, но тук действително й хареса много. А и не се чувстваше неловко, като чуждо тяло, което най-вече се дължеше на Саймън. Общуването с него по чудодеен начин бе повишило самочувствието й. До неотдавна бе смятала, че мястото й не е в толкова изискан ресторант. Ала Саймън съумя да я избави от тази неувереност. Възхищението, което виждаше в очите му, й вдъхна сили и й припомни, че е привлекателна жена, която няма защо да се срамува нито от външността, нито от дарбите си. Тъй като и в това отношение непрестанно я хвалеше и окуражаваше да продължи по своя път, и да вярва в себе си. Затова щеше да му остане завинаги благодарна, независимо как щяха да се развият нещата.
	— Да ти препоръчам ли нещо? — попита Саймън, когато келнерът донесе менюто.
	Роуз кимна, но изобщо не го слушаше, докато той превъзнасяше карпачото и фетучините с трюфели в сос от бяло вино. Вместо това го наблюдаваше и се стараеше да запечата в съзнанието си всеки детайл от него — за времето, в което вече нямаше да са заедно. А то може би щеше да настъпи скоро, ако послушаше съвета на Зоуи.
	— Роуз?
	Едва когато Саймън повдигна въпросително вежди, тя си даде сметка, че не е реагирала на предложението му.
	— Какво? Да, това звучи добре. И за мен същото — каза и се усмихна извинително.
	Саймън поръча за двамата и избра и виното. След като келнерът си тръгна, се вгледа изпитателно в Роуз.
	— Какво става с теб? — запита със смръщено чело. — Да не би нещо да не е наред?
	Роуз нервно кършеше пръсти в скута си.
	— Разговорът със Зоуи не ми излиза от ума — каза и се замисли дали да не си признае веднага и да свали бремето от гърба си. Но дали сега бе подходящият момент? Дали да не изчака още мъничко?
	— Ако приятелката ти има мозък в главата си, ще приеме офертата — отбеляза Саймън, понеже свърза думите й с продажбата на къщата. — В обозримо бъдеще няма да получи по-висока цена за имота.
	— Не мисля, че става въпрос за парите. — Роуз се усмихна на келнера, който в същия момент донесе виното, и изчака Саймън да го пробва, а италианецът да напълни чашите им, преди да продължи. — С къщата са свързани спомени. Според мен се двоуми затова, а не защото се надява на още по-висока цена. Освен това в момента е заета с друго.
	— И с какво точно? — поинтересува се Саймън.
	Роуз се поколеба, понеже Саймън имаше служебни взаимоотношения със Зоуи. Беше обаче сигурна, че няма да разпространи личната информация, която му доверяваше.
	— Навремето ходеше с брат ми и ми се струва, че сега възобновяват отношенията си — поясни тя и се усмихна, защото тази мисъл й се понрави. Още тогава беше убедена, че Джак и Зоуи са създадени един за друг.
	Саймън се намръщи.
	— Аз пък си мислех, че е сгодена за търговския директор на фирмата й.
	— Какво? — Роуз го погледна уплашено. — Не е споменала нищо за това.
	Той сви рамене.
	— Надявам се брат ти да не го очаква разочарование. Но може и да греша.
	Дано, помисли си Роуз и разгъна салфетката върху скута си, тъй като им сервираха предястието. Карпачото, поръчано от Саймън, беше превъзходно, както и макароните, и тя се помъчи, наистина се помъчи да се наслади на вечерята. Само че колкото по` наближаваше моментът, в който най-сетне трябваше да каже истината на Саймън, толкова по-неспокойна ставаше. Ето защо отговори утвърдително на въпроса му дали ще желае десерт и си избра възможно най-голямата порция. Но ето че и тя беше изядена, а Саймън явно бе очаквал именно този миг.
	— Моля, донесете ни и две чаши шампанско — помоли Фаусто, който изпълни желанието му на секундата.
	Когато вдигнаха чашите, Роуз се усмихна неволно.
	— Винаги ли завършваш вечерята толкова тържествено?
	— Не, обаче се надявам, че ей сега ще имаме повод да празнуваме — отвърна Саймън и стана сериозен, когато Роуз го погледна въпросително.
	Сетне протегна ръка през масата и улови нейната.
	— Зная, че звучи налудничаво най-вече защото се познаваме от няколко дни, но досега не съм срещал жена като теб, Роуз. Все още не мога да повярвам на късмета си, че те срещнах, и в никакъв случай не искам това между нас да приключи с връщането ти в Корнуол. Не ме интересува колко километра е пътят дотам, както и какви трудности ни очакват — искам да бъда с теб. Тъй като не съм бил влюбен в друга, както в теб, и ако и ти изпитваш същото, нека да пробваме, а?
	Роуз видя в очите му нерешителност, толкова нетипична за Саймън, и сърцето й се устреми към него. Точно това изпитваше и тя и копнееше да каже „да“. Което обаче бе възможно само ако той узнаеше цялата истина за нея.
	— Саймън, аз…
	Запъна се и се вторачи във входа на ресторанта, който се виждаше добре от мястото й. Не, простена вътрешно и усети как кръвта се отдръпна от лицето й. Едва ли не отчаяно се помоли да греши. Уви, мъжът, който стоеше до Фаусто под ръка с хубава блондинка и чакаше да го отведат до масата му, действително беше бившият й мъж Мат.
	Сякаш усетил погледа й, той обърна глава и срещна очите й.
	— Роуз? — попита озадачено Саймън.
	— Извини ме за момент — промълви задавено тя, стана и тръгна към тоалетните. По пътя дотам щеше да пресрещне Мат и да размени две-три приказки с него, докато не е стигнал до масата им. В никакъв случай не искаше Саймън да го види, преди да е научил всичко за нея.
	— Роуз! — Мат искрено се изненада, когато застанаха един пред друг, и я огледа от глава до пети. — Ти пък какво правиш в Лондон?
	— Имам работа тук — заяви тя и от своя страна огледа хубавата му придружителка. Беше по-млада от него, най-много на двайсет и пет, така че се вписваше в представите му за „трофей“.
	Мат очевидно го прие като покана да ги запознае.
	— Това е Келси Джоунс — поясни, без да дефинира по-подробно взаимоотношенията си с нея. — А това е бившата ми жена Роуз — добави и отново насочи цялото си внимание към нея. — Защо не се обади, че си в града?
	— Тези дни смятах да го направя. Налага се да обсъдим спешно издръжката за мен и децата.
	Хубавата Келси трепна забележимо при думата „издръжка“, което не убягна на Мат.
	— Точно тук ли трябва да приказваме за това? — изсъска той, явно засегнат неприятно.
	— Не, но разговорът ни предстои — рече тя и понечи да продължи към стълбището, водещо за тоалетните, обаче Мат я задържа.
	— Почакай! Сама ли си тук?
	Роуз се освободи от ръката му.
	— Не, с един приятел — отвърна и погледна към Саймън, който седеше на масата им и замислено се взираше през прозореца.
	— Със Саймън Филдинг ли си?
	Роуз усети как я присви под лъжичката.
	— Познаваш ли го?
	— Не лично — поясни Мат. — Кантората му представлява нашата фирма и съм го виждал често в офиса ни. Говори се, че е много добър адвокат. И роднина на граф Чизуик.
	Не можеше да скрие възхищението си и това не учуди Роуз. Мат обичаше да се ориентира към „важните клечки“, а сред тях според него беше и Саймън. Но фактът, че същият е излязъл на вечеря с бившата му жена, явно го подразни.
	— И откъде го познаваш?
	— Не мисля, че това те засяга — отвърна хладно Роуз. — А сега ще ме извиниш ли?
	Тя пак се опита да тръгне към стълбите, обаче Мат я задържа и този път и стисна почти до болка лакътя й.
	— Напротив, засяга ме. Ти си майка на децата ми. Впрочем къде са те?
	Щом видя пламъка на ревността в очите му, Роуз усети как в гърдите й се надигна леден гняв. Очевидно не му беше по вкуса, че в живота й имаше друг мъж. Което си беше чиста ирония, като се има предвид, че не друго, а постоянните му изневери бяха разрушили брака им.
	— И тримата са при семейството ми, което, за разлика от теб много ни помага — каза тя и с отривисто движение се освободи от хватката му. — Децата вече спряха да питат за теб, защото изобщо не се обаждаш, и от месеци чакаме парите, които ни дължиш. И не започвай пак да ми обясняваш, че парите не ти стигат. Щом можеш да си позволиш да изведеш новата си приятелка на вечеря тук, значи издръжката не би следвало да те затруднява.
	Мат пребледня и стисна устни. Мразеше сцени на обществени места. Както всъщност и Роуз. Само че той я беше провокирал, пък и в края на краищата беше проявявала твърде дълго търпение към него. Затова сви ръце в юмруци и го изпепели с гневен поглед.
	— Така че имаш право да се намесваш, когато става дума за децата, нали си им баща. Но вече не си ми мъж, затова бъди така добър и стой по-далеч от живота ми. Доскоро, Мат, и както казах: ще ти се обадя.
	Хвърли му още един предупредителен поглед и слезе по стълбите за тоалетните. Там се освежи набързо и изчака да се съвземе, преди да се качи в ресторанта.
	Когато се върна в залата, видя, че Мат и придружителката му са седнали на маса в другия край на помещението. Той погледна към нея, тя обаче го игнорира и се запъти към Саймън, който я чакаше на масата.
	— Съжалявам, че се забавих толкова — извини му се.
	— Няма нищо. — Саймън сви рамене и Роуз едва сега забеляза разкаяното му изражение. — Не биваше да те атакувам така с думите си. Май прибързах.
	— Какво? Не!
	И през ум не й беше минало, че той може да изтълкува така реакцията й. Но сто на сто го беше озадачила с това, че просто скочи и хукна нанякъде веднага след като й бе признал чувствата си. Затова бързо протегна ръка през масата и захлупи дланта му.
	— И аз чувствам същото, Саймън. Наистина. Безумно съм влюбена в теб и повече от всичко на света искам да бъдем заедно. Има обаче нещо, което още не съм ти казала.
	Точно щеше да продължи, когато някой застана до стола й.
	— Извинете за безпокойството — каза Мат.
	Все още беше блед, но по бузите му бяха избили червени петна, свидетелство, че едва сдържа яростта, която пламтеше в очите му. Въпреки това говореше тихо и овладяно, така че хората по съседните маси да не го чуват.
	— Добре, значи държиш да се грижа за нашите деца, така ли, Роуз? Е, може би наистина е по-добре да го направя, като виждам как пренебрегваш майчиния си дълг. Би трябвало да стоиш при тях, вместо да хойкаш в Лондон — отсече той и хвърли на Саймън кос поглед, който Роуз изтълкува твърде добре.
	Целеше да я очерни и същевременно да привлече вниманието на Саймън. Което безспорно успя с изпълнението си.
	— При тези обстоятелства се замислям дали да не обжалвам споразумението при развода и да поискам преразглеждане на решението за родителските права. В крайна сметка не плащам издръжка за трите деца, за да прибираш парите и да се забавляваш с други мъже.
	Не изчака отговора на Роуз, а се завъртя на пета и се върна на масата си. Но тя и бездруго бе загубила дар слово, ужасена от сцената.
	Саймън явно се чувстваше по същия начин, тъй като проследи Мат със смаян поглед.
	— Това е бившият ми мъж — поясни припряно Роуз. — Тъкмо се канех да ти кажа за него.
	Саймън присви очи.
	— Предполагам, че в този ред на мисли щеше най-сетне да споменеш и за трите си деца?
	Гласът му прозвуча саркастично и Роуз усети как стомахът й се сви, щом видя разочарованието, изписано на лицето му.


>	36.

	Зоуи забеляза капчиците пот, проблясващи по челото на Хари Оуен.
	— Може ли да седнем за малко? — попита глухо той и се свлече на дивана, сякаш краката не го държаха. Нищо във вида му не напомняше за неотзивчивия полицейски началник, който преди няколко дни й беше заявил студено, че не може да й позволи да се запознае с документите по следственото дело дори по изключение. За разлика оттогава сега е по-скоро неуверен, помисли си Зоуи, която седна в креслото срещу него.
	— Снощните ви думи бяха много въздействащи — отбеляза Хари Оуен. — И имате право. Истината е важна. И онзи, на когото е посветено стихотворението на Крис, отдавна ви я дължи.
	— Наистина ли знаете кой е?
	Той кимна и Зоуи развълнувано си припомни думите на д-р Корби на празника. Изведнъж реши, че знае какво ще й каже обзетият от внезапна нервност полицай.
	— Значи все пак е била сестра ви?
	Хари повдигна изненадано вежди. После поклати глава.
	— Алиша? Не, Крис почти не я познаваше.
	— Но тогава кого е имал предвид? — попита настоятелно Зоуи.
	Хари Оуен си пое дълбоко дъх.
	— Мен.
	— _Вас?_ — Зоуи го погледна невярващо, а в главата й полека-лека се оформи картина, разбулваща онова, което не би й хрумнало нито за миг. — Вие сте били голямата му любов?
	Хари Оуен кимна.
	— А той моята.
	— Но… — Зоуи поклати глава. — Защо не сте казали нищо досега?
	Хари Оуен вдигна безпомощно ръце и пак ги отпусна. Изглеждаше смазан и Зоуи забеляза блещукащите сълзи в очите му.
	— Защото съм страхливец. И двамата бяхме такива, поне в началото. Защото всичко бе извън рамките. Крис бе едва на двайсет, а аз почти на трийсет. Бояхме се от чувствата си. Беше ново и вълнуващо, завладяващо, но и поставяше всичко под въпрос. Аз съм от много консервативно семейство. Хомосексуализмът не се вписва във възгледите на родителите ми. Ако изобщо се повдигнеше тази тема, винаги говореха със снизхождение и съчувствена нотка в гласа. Все едно е нещо неприятно, което наистина съществува, но с което не желаят да имат нищо общо. Нещо, засягащо само онези, които не са „напълно нормални“. „Противоестествено“, така го наричаше често баща ми. Никога не би приел, че обичам мъж, трудно ми беше да го призная и в службата си. Полицията открай време е запазена територия за стопроцентови мъже, затова се страхувах от реакцията на колегите си. Така че дълго се мъчех да игнорирам влечението си. Само че то не е нещо, което преминава като досадна настинка.
	Зоуи унило си припомни забележките, които баща й неизменно подхвърляше за еднополовите двойки. Най-често бяха пренебрежителни или в най-добрия случай съчувствени, точно както го бе описал Хари Оуен. Сърцето й натежа при мисълта какво е изпитвал брат й.
	— А Крис? — попита.
	Хари Оуен въздъхна дълбоко.
	— И с него беше горе-долу така. Боеше се, че светът на родителите му ще рухне, ако разберат. В началото бе доста разколебан. Даваше си сметка за последствията, ако всичко излезеше наяве. Затова бяхме крайно предпазливи. Само сестра ми беше посветена. Тя ни помагаше да се срещаме скришом.
	Мислите на Зоуи се надпреварваха в главата й. Значи тезата й не беше чак толкова погрешна: Алиша действително имаше нещо общо с тайната любов на Крис. Само дето беше по начин, коренно различен от очакваното.
	— Колко време продължи това между вас?
	— Кажи-речи, година — поясни Хари Оуен. — Започна през лятото преди смъртта на Крис. Признахме взаимно чувствата си и започнахме да си пишем и да говорим по телефона. През зимата ходих два пъти в Лондон и се срещахме тайно. И любовта ни укрепна. А когато пак се видяхме в Пендерак…
	Той остави изречението недовършено и тъжно се усмихна.
	— Но оттогава мина толкова време — каза Зоуи. — Защо през всички тези години не дойдохте при нас и не ни разказахте всичко? Или поне при мен? Не бих имала нищо против да узная.
	Хари Оуен замълча.
	— Не… можах — продума след дълга пауза. — Тъй като има още нещо, което не съм казал на никого. Нещо, което всъщност би трябвало да отнеса в гроба.
	С тези думи посочи дневника, който Зоуи все още държеше в ръката си.
	— И вероятно щях, ако не бяхте прочели стихотворението пред всички.
	Долната му устна трепереше, когато продължи:
	— Мислех, че е по-правилно да си мълча. Мислех, че ще предпазя Крис, ако не се разчуе. После обаче прочетох писмата, адресирани до мен в дневника, и осъзнах, че имате право, госпожице Бивън: Крис заслужаваше да застана зад чувствата си към него. Беше прекрасен човек. Не съм обичал никого, както него. И никога няма да си простя, че не успях да го спася.
	Зоуи усети как стомахът й се сви.
	— Можели сте да го спасите? — попита едва ли не беззвучно. — Какво имате предвид?
	Хари Оуен отново замълча за дълго, преди да продължи:
	— Въпросната вечер той ми се обади по телефона и каза, че трябва да се видим. Тогава отношенията ни бяха доста обтегнати. Бяхме достигнали точка, в която не знаехме как да продължим. Тайните срещи ни съсипваха и осъзнавахме, че трябва или да застанем зад любовта си, или да се разделим. И двата варианта ме плашеха. Не исках да загубя Крис, обаче се боях от отхвърлянето, с което щяхме да се сблъскаме, и от последиците. Нали Крис трябваше да поеме фирмата, очакваше го фантастична кариера, от която не исках да се откаже заради мен. Тъй като съм по-възрастният от двамата, си помислих, че трябва да бъда и по-разумният, и скъсах с него. Или поне се опитах. Странях от него и Крис отначало го прие. Но така и не се разделихме истински.
	Хари въздъхна дълбоко.
	— Онази нощ горе на скалата беше сякаш друг човек. Каза, че е разбрал от вас за намерението ви да заминете с Джак Галахър за Канада. И е осъзнал, че също трябва да тръгне по своя път. Беше решил да постъпи като вас: да заминем някъде двамата и да започнем нов живот. Изведнъж му беше станало безразлично как ще реагира баща му.
	Тези думи подействаха на Зоуи като удар с чук.
	— Но… същата вечер с Крис се скарахме. Той ме упрекна, че съм егоистка и не мисля за семейството, и не отстъпи нито на йота от позицията си. Дори след като го нарекох страхливец.
	Хари Оуен се усмихна накриво.
	— Е, както изглежда, все пак сте успели да промените мнението му. А сама знаете какъв беше, щом си наумеше нещо.
	— Никой не беше в състояние да го разубеди — потвърди Зоуи с тъжна усмивка, сещайки се как Крис наложи волята си да ходи на уроци по пиано въпреки съпротивата на баща им.
	Хари Оуен се изправи и заснова из стаята.
	— Именно това ме привлече в него. Силата, която излъчваше, станеше ли въпрос за нещо важно за него. Можеше да бъде толкова ревностен и целеустремен, когато бе сигурен в позицията си. Навярно трябваше да се доверя на тази сила. Аз обаче си мислех, че познавам по-добре живота. А просто не бях толкова силен като него. Ако бях, можеше да е още жив.
	Зоуи преглътна.
	— Какво се случи тогава? — запита настойчиво. — Как падна?
	Хари Оуен остана прав и погледна Зоуи, а в очите му се четеше единствено отчаяние.
	— Беше нещастен случай — изрече на пресекулки. — Горе на скалата се скарахме. Опитах се да му кажа, че няма начин. Че не можем да бъдем заедно и че трябва да прояви здрав разум. Крис обаче не искаше и да чуе за това. Не прие нито един от доводите ми и оборваше всеки мой аргумент, докато в един момент вече не знаех какво да кажа. Просто трябваше да се съглася и всичко щеше да се оправи. Само че бях твърде уплашен, затова си тръгнах. Едва след като се отдалечих доста, осъзнах, че съм допуснал голяма грешка. Затова се обърнах и се затичах обратно. Щом стигнах до скалата, заварих Крис да стои на ръба гърбом към мен и да се взира в морето. Същата вечер духаше силен вятър и той явно бе потънал дълбоко в мисли. Във всеки случай не ме чу, когато го извиках. Чак когато почти стигнах до него, Крис се стресна, обърна се към мен… и полетя надолу. Исках да го хвана и да го задържа, но всичко стана твърде бързо, а аз бях на една крачка от него. Една-единствена проклета крачка!
	Той сви ръце в юмруци, очевидно борейки се с нахлулите спомени.
	— Подхлъзна се, но успя да се захване за издатина в скалата. Опитах да се смъкна при него, но бе твърде далеч. Изкрещях му, че не бива да се пуска. Че го обичам и че трябва да издържи, докато доведа помощ. Не зная дали ме чу. Малко по-късно нещастието се случи, пред очите ми. В един миг все още виждах ръцете му вкопчени в камъка, а в следващия вече ги нямаше… и го чух как извика.
	Хари Оуен затвори очи, а сълзите сякаш извираха изпод клепачите му.
	— Незабавно се втурнах надолу към плажа, но знаех какво ще заваря там. Знаех, че е мъртъв. А исках да му кажа, че го обичам и ще остана с него.
	Зоуи замълча, опитвайки се да асимилира чутото.
	— Но Крис е бил намерен едва на сутринта от Джак. Защо не сте алармирали колегите си?
	— Защото бях като парализиран. — Хари Оуен се свлече на дивана. — Не зная колко време просто седях там до Крис. Болката беше нетърпима, исках да умра. Без него не ми се живееше. След това по някое време се развидели, а щом забелязах, че скоро ще започне приливът, дойдох на себе си. Дадох си сметка, че всичко щеше да излезе наяве, ако ме завареха до Крис. Хората щяха да се съдерат да клюкарстват за мен и него, а тази мисъл беше непоносима. Рекох си: това ще си остане наша тайна, нещо, което никой не може да оскверни.
	При тези думи вдигна глава.
	— Беше толкова просто. Взех мобилния му телефон, та никой да не прочете есемесите ни. Заличих отпечатъците в пясъка, а приливът настъпи малко след като намериха Крис, така че нямаше следи, които колегите ми да свържат с мен, нито долу на плажа, нито горе на скалите. Никой нищо не бе видял, никой нищо не подозираше. Единствената, на която разказах всичко, бе сестра ми. Сметнах, че така ще е по-добре, че поне Крис ще намери покой, дори аз самият никога да не намеря своя. Чак по-късно осъзнах какво биха си помислили другите: че съм го блъснал от скалата и съм решил да го прикрия. Но не стана така, кълна се. Беше нещастен случай.
	Зоуи му повярва, без да знае защо. Въпреки това бе потресена до дъното на душата си от постъпката му.
	— Но нали сте полицай. Разчитахме, че ще разрешите случая. Знаете ли колко кошмарно беше да живеем с неизвестността? Какво означаваше за нас да нямаме никакво обяснение?
	Тя се сети как навремето Хари Оуен бе застанал пред нея и й беше изказал съболезнованията си, пребледнял и видимо разстроен. Беше изтълкувала абсолютно погрешно смущението му.
	— Трябваше да ни кажете.
	— Зная — въздъхна тежко Хари Оуен. — Повярвайте ми, в началото често бях на ръба да го направя. Това обаче нямаше да върне Крис. И бездруго ударът беше достатъчно голям. Баща ви едва не се побърка от мъка. Реших, че истината ще го съсипе.
	Гневът се върна в стомаха на Зоуи, изгори вътрешностите й.
	— Не сте имали право да решавате! — сряза го тя. — Ако знаехме истината, бихме имали шанс да осмислим станалото. И да намерим покой. Как можахте да постъпите толкова егоистично и да ни лишите от това?
	Хари Оуен трепна от думите й.
	— Съжалявам. Зная, че сигурно ме мразите. Но не съзнавах, че причинявам мъка на вас и семейството ви. Мислех, че така ще ви е по-лесно.
	Зоуи се запита дали го мрази. Все още беше объркана и не знаеше дали може да му прости за дългото мълчание. Ала Крис го беше обичал, това прозираше от всяка дума в дневника му. И макар че според нея решението на Хари Оуен беше погрешно, разбираше подбудите му.
	— Сега ще поправя грешката и ще понеса последиците от действията си — заяви той. — Хората трябва най-сетне да научат какво се случи тогава.
	Зоуи го погледна с учудване.
	— Смятате да излезете с официално изявление?
	Той кимна.
	— И да се изправя пред онова, което ще последва. Сигурно ще заведат дело, защото съм възпрепятствал полицейско разследване. Ще се наложи да подам оставка, но няма значение, и без това го бях решил. Ще приема всяко наказание, каквото и да е то, а после ще се махна оттук. Ще направя онова, което искаше Крис, и ще започна нов живот. Може би в Ирландия, при сестра ми. — Миг-два поседя прегърбен, сетне се надигна. — Е, аз по-добре да си вървя.
	— Почакайте! — Зоуи също стана. — Аз… трябва да поговоря първо с баща си. Моля ви, не казвайте още на никого, докато не обсъдя нещата с него.
	Той кимна и тя го изпрати до вратата. Когато застанаха един срещу друг, не можа да му подаде ръка, защото бе разтърсена от противоречиви емоции. Едно нещо обаче трябваше да му каже, понеже не знаеше дали по-късно ще има възможност за това.
	— Благодаря.
	Хари Оуен повдигна изненадано вежди.
	— За мен означава много, че вече зная истината — поясни Зоуи.
	Той сви рамене.
	— Прекалено дълго мълчах. И така се наказах по-сурово, отколкото биха го направили другите. Хората не знаят кой съм в действителност, госпожице Бивън. Знаят го само най-близките ми. Мислех си, че вече нямам право да се отдам на влечението си след всичко, което сътворих. Това бе моето разкаяние. Но след като прочетох дневника, разбрах, че Крис не би го искал. И затова всичко ще се промени.
	Когато Хари Оуен си тръгна, Зоуи затвори вратата и се облегна на нея, свлече се на пода, понеже краката вече не я държаха. Изведнъж я заболя главата и в душата й едновременно нахлуха хиляди мисли и чувства, оставиха я без дъх и върнаха скръбта.
	Някак си винаги беше вярвала, че ще намери утеха, ако научи какво се е случило онази нощ. Вместо това загубата на Крис отново се заби като нож в сърцето й и Зоуи вкопчи пръсти в дневника, вторачи се в него, а по бузите й потекоха парливи сълзи.
	Плачеше за него, плачеше за шансовете, които бе пропуснал. И за живота, който тя самата бе пропуснала, считайки, че е длъжна да замести Крис.
	— Зоуи?
	Някой потропа на вратата и тя с облекчение позна гласа на Джак.
	Едва събра сили да се надигне и да му отвори.
	— Какво е станало? — попита уплашено той, щом видя мокрите й от сълзи бузи.
	Зоуи не можа да каже и дума, само изхлипа с облекчение и протегна ръце към него, с благодарност се сгуши в топлината на прегръдката му.


>	37.

	Саймън мълчеше. Както винаги, бе отворил на Роуз предната врата на колата, после бе седнал зад волана. Освен това, че ще я изпрати до дома й, не каза нищо повече, а подкара мерцедеса по оживените лондонски улици.
	— Саймън? — попита плахо Роуз, защото нямаше повече сили да издържи тягостната тишина.
	Той се обърна към нея и тя видя, че разочарованието още не бе изчезнало от лицето му. Така я беше погледнал в ресторанта, след като му призна всичко: все едно беше непозната. А от това я заболя повече, отколкото си беше представяла в най-кошмарните си фантазии. Поне да я беше упрекнал, тогава би могла да му обясни. Но Саймън просто плати и си тръгнаха.
	— Съжалявам — повтори тя. — Исках да ти кажа, обаче не знаех как. Беше ни толкова хубаво, а след думите ти, че не знаеш как да се държиш с деца…
	— О, значи аз съм виновен, задето ме излъга? — избухна той. — Задето ми нямаш доверие и ме накара да повярвам, че си коренно различна?
	Роуз преглътна.
	— Щеше ли да пожелаеш да се видим отново, ако в самото начало ти бях казала, че имам три деца?
	Погледът, който й хвърли, потвърди опасенията на Роуз: следователно тогава не беше сгрешила в преценката си.
	— Щеше да се стреснеш, признай си. Щеше чисто и просто да ме разкараш и да се върнеш при хубавите необвързани дъщери на разни благотворителки. — Тя поклати глава. — И впрочем не съм различна. Аз съм Роуз, живея в Корнуол и изкарвам прехраната си с шев на дрехи по мои модели. Единствената разлика е, че съм и майка.
	Саймън изсумтя.
	— _Единствената?_ Не намираш ли, че е доста съществена?
	— Разбира се — отвърна Роуз. — Но откъде можех да зная, че имаш сериозни намерения към мен? Та всичко между нас започна само като флирт. Мислех, че ще прекараме няколко дни заедно и после всеки ще поеме по пътя си. Не очаквах да се влюбя в теб.
	Саймън я погледна сърдито.
	— Значи и без това никога не си възнамерявала да останеш с мен?
	— Напротив. Желаех го. Даже много. Но не можех да си представя, че ще приемеш безпроблемно истината — призна тя и се почувства като хваната на местопрестъплението. Тъй като едва сега й мина през ума, че нито веднъж не бе обмисляла двамата да останат заедно. Беше красива мечта, ала според нея неосъществима. — И се оказах права — добави тъжно.
	Саймън взе така рязко следващия завой, че Роуз трябваше да се вкопчи в седалката, за да не се блъсне във вратата.
	— Проблемът най-вече е, че не ми се довери. Бяхме толкова близки. Мислех, че те познавам. Но…
	— Но какво? — настоя Роуз, защото той не продължи.
	Саймън поклати глава.
	— Не си го представях така.
	Роуз усети как болката, стягаща гърдите й, се превърна в безпомощен гняв.
	Знаеше, че бе допуснала грешка, задето беше премълчала истината. Същинският проблем обаче беше не това, а фактът, че Саймън вече не беше склонен да я допусне до себе си. Беше бил отбой въпреки скорошните си уверения, че ще се бори за връзката им. Но само при неговите условия. Не при тези, които му предлагаше тя.
	— А, така ли? И как точно си го представяше? — попита саркастично Роуз. — Две деца устройват ли те? Или даже едно ти идва в повече?
	— Да, по дяволите, идва ми в повече! — извика ядосано Саймън и сви рязко в алеята за паркиране.
	Къщата бе потънала в мрак, но външните лампи се включиха автоматично, щом спря колата зад кабриолета.
	Когато Саймън се обърна пак към нея, по лицето му вече се четеше не яд, а безпомощност.
	— Нима не ме разбираш, Роуз? Мислех, че това помежду ни е нещо специално. Досега не ми се беше случвало. Изведнъж си представих дори как ще създам семейство с теб. И тогава научавам, че вече имаш семейство. Според теб как да се чувствам?
	— Нямам семейство, имам деца — поправи го Роуз. — Тъй като баща им още преди години ме изостави и предпочита да се забавлява в Лондон с различни жени, по които прахосва парите, от които всъщност се нуждаем ние. И тези жени естествено нямат деца, които да са му в тежест. Така му е много по-лесно. Просто всеки път започва от нулата. Аз не мога така — пък и никога не би ми минало през ума да изоставя децата си. Но цената за това явно е, че не мога да бъда с единствения мъж, в който се влюбих истински след края на брака си. Тъй като той не е готов да приеме, че децата са част от мен. Така стоят нещата с мен, Саймън: имам три деца. И който не ги иска, няма да получи и мен.
	Сдържайки парещите сълзи, тя слезе от колата и тръгна към входната врата.
	— Роуз, почакай! — Саймън я настигна, улови я за лакътя и я обърна силом към себе си. — Не може да очакваш, че този факт е без значение. Трябва ми време, за да го асимилирам.
	Роуз вдигна очи към него и подири в изражението му нещо, което да я обнадежди. Нещо, което да й подскаже, че той ще й даде още един шанс. Ала това, което видя, бе неувереност. Може би наистина му трябваше време за размисъл, но й беше ясно как ще свърши всичко.
	— Да не си въобразяваш, че ще те чакам? — стрелна го с ядовит поглед тя. — След като току-що ми показа колко струват обещанията ти? В ресторанта ми заяви, че ще преодолееш всички трудности, за да бъдеш с мен. Е, явно си имал предвид само маловажни неща. Цветът на дивана или на завесите: виж, за това със сигурност би направил компромис, за да не ме загубиш. Всичко друго обаче трябва да стане според желанията ти, в противен случай излизаш от играта. — При тези думи се отдръпна на крачка от него. — А може би съм подозирала какъв си и затова не ти казах нищо. Трябваше да го направя. Тогава нещата между нас със сигурност щяха да приключат много по-бързо и щях да си спестя куп огорчения.
	Тя бръкна в чантата си за ключа и за късмет го намери веднага. Припряно отключи, обаче Саймън я последва в преддверието и я привлече към себе си. Напрежението помежду им се покачи, стана почти осезаемо и докато Роуз го възпре, устните му докоснаха нейните. Съпротивата й моментално се стопи и тя отвърна всеотдайно на целувката. Останала без дъх, впи очи в неговите, когато той я пусна след миг.
	— Не искам всичко да свърши така, Роуз.
	В гласа му се долови искрено отчаяние и за секунда-две я изпълни надежда. Ала след това страхът да не бъде наранена пак се върна и тя се откъсна от него.
	— Само че ще свърши така — заяви. — Аз имам деца, Саймън. Това е реалността и тя няма да се промени. Отношенията ми с теб бяха красив сън, но сега и двамата се събудихме. — Избута го навън и добави: — Сбогом. Дано един ден да намериш идеалната жена, с която да си щастлив.
	С тези думи затвори вратата, остави го пред прага. С разтуптяно сърце долепи ухо до дебелата дървена врата. Отначало не долови нищо, след това обаче чу отдалечаващи се стъпки, а миг по-късно изрева двигател и мерцедесът даде заден ход. Ръмженето утихна, когато автомобилът се отдалечи по улицата.
	Край, рече си Роуз и притисна пръсти към треперещите си устни. Опасяваше се, дори допускаше, че ще се случи именно това и все пак след току-що преживяното имаше усещането, че някой е изтръгнал сърцето от гърдите й.
	Беше като пребита и едва се замъкна в кухнята, отпусна се на един стол и впери очи в празното пространство. Точно така се чувстваше и тя: празна. Сякаш й липсваше нещо жизненоважно, за да диша без болка.
	Внезапно съжали, че изобщо е дошла в Лондон. Авантюра, как ли не! Просто не беше създадена за това и трябваше да си го знае. Но защо Саймън беше толкова прекрасен? Беше мъжът, за когото винаги си беше мечтала. Или пък не — щом като не бе готов да се бори за нея, а се провали още на първото препятствие, значи се беше излъгала в него.
	Нахлулите в очите й сълзи потекоха по бузите, но тя не посегна да ги изтрие, даде воля на мъката си. Мина доста време, докато се успокои, а когато това стана, твърдо реши да си замине на другата сутрин. Всъщност имаше още няколко дни на разположение, обаче не можеше да си представи как би останала в тази къща, където толкова неща й напомняха за Саймън. Не бе в състояние дори да седи на кухненската маса, без да мисли за него. Идваше й да си стегне багажа и да тръгне, но беше вече късно, а тя — като изцедена, така че се завлече до леглото.
	Дълго лежа будна, връщайки се мислено към събитията от вечерта. По някое време сигурно все пак бе заспала, тъй като се стресна от звука на входния звънец. Уморено разтърка очи и видя светещите цифри на будилника до леглото си, които показваха шест сутринта. Кой ли й звънеше толкова рано?
	Звънецът отново пропя и Роуз се измъкна изпод завивката. Тъй като нямаше време да се облече, взе хавлиения халат от банята, намъкна го и оправи надве-натри косата си. Звъненето продължи и докато вървеше към вратата, сърцето запърха в гърдите й. Дали пък Саймън не беше размислил и не се беше върнал?
	Само че на стълбите пред входа бе застанал не Саймън, а висок тъмнокос мъж с посребрени слепоочия. Облечен бе в поръчков костюм и я гледаше изпитателно със сериозно изражение.
	— С какво мога да ви помогна?
	— Казвам се Филип Фрийман — каза той със спокоен, но строг глас. — И бих желал да разбера какво търсите в дома на годеницата ми.


>	38.

	Зоуи завъртя в ръката си букета от диви цветя, който бе набрала по пътя, и още веднъж зарови лице в него, вдъхна аромата им. След това погледна към Джак, който стоеше до нея пред парапета на скалите. Той се усмихна, но очите му останаха тъжни.
	— Ако искаш, дай на мен.
	Тя раздели цветята и му подаде едната половина.
	— Ще го направим заедно.
	Той кимна, сетне и двамата хвърлиха едновременно букетите си във вълните, които с грохот се удряха в скалите долу, защото приливът бе достигнал връхната си точка. Няколко цветчета се откъснаха от другите и литнаха надолу поотделно, паднаха във водата, а снежнобялата пяна мигом ги погълна.
	Джак застана зад Зоуи и тя се сгуши в него, докато все така се взираше в разпенените вълни, които се разбиваха в камъните.
	Джак бе не по-малко потресен от нея, когато снощи му разказа за признанието на Хари Оуен. Негова бе идеята да дойдат тук и да се сбогуват с Крис по този начин. И тя почувства, че така и трябва да бъде. Все още не се беше отърсила от ужаса и никога нямаше да преодолее напълно болката. Ала въпреки това й се струваше, че брат й отново е изплувал от мрака, в който го бе загубила за дълго. Беше опознала и друга негова страна и сега разбираше какво бе ставало в душата му, а така й беше по-леко да мисли за него. Извикаше ли образа му в съзнанието си, вече виждаше не размазаното тяло на Крис, а усмихнатото му лице, което й вдъхваше утеха, вместо да й причинява болка.
	Порив на вятъра разроши косата й, а когато потрепери от хладния утринен въздух, Зоуи усети как ръцете на Джак я обгърнаха по-плътно. Обърна се към него и се притисна до гърдите му, наслаждавайки се на топлината му и усещането за близост.
	Толкова се зарадва, че Джак я заведе във фермата, след като му разказа истината за гибелта на Крис, защото не би понесла да остане сама. През половината нощ си говориха: за Крис и последните му часове, за това как им беше убягнало случващото се с него. Джак я остави да се наплаче, а след това я люби, внимателно и нежно. Всяка от целувките му връщаше частица от нея към живота и й помагаше най-сетне да се избави от миналото. А после остана да лежи в прегръдките му, опитвайки се да задържи дълбокия покой, изпълнил душата й. От онази утрин преди четиринайсет години не бе изпитвала такова щастие и внезапно осъзна, че никога вече няма да го изпита. Без Джак.
	— Искаш ли да се връщаме? — попита той и я целуна по косата.
	Зоуи се отдели неохотно от него и се зарадва, че я беше уловил за ръка, докато вървяха заедно по пътеката, водеща покрай развалините на кулата.
	Щом оставиха скалите зад гърба си, вятърът стихна и слънцето отново ги стопли. Беше вече високо в небето и Зоуи предположи, че наближава пладне. Бяха спали до късно, закусили солидно с Уилям и стигнали до скалите, без да бързат. Прекараха хубави, спокойни часове, но Джак със сигурност имаше по-важни ангажименти от това да се грижи за нея.
	— Да не ти преча на работата? — попита тя, обзета от внезапни угризения.
	Той се усмихна.
	— Уви, да. Въпреки това не ми се иска да си тръгнеш. Не може ли просто да дойдеш с мен, както вчера?
	Зоуи се взря в зелените му очи, в които така обичаше да потъва. Повече от всичко на света искаше да приеме поканата, но до операцията имаше броени дни и сега, след като бе разбрала какво се беше случило с Крис, й оставаше да уреди още някои неща. Въздъхна разтреперана, като се замисли какво я очаква след хирургическата интервенция. Или не я очаква.
	— Трябва да се върна в Лондон и да поговоря с баща ми — каза. — Трябва да узнае истината, а и ми дължи обяснение какво е направил с писмото ти.
	Джак спря и я погледна.
	— И после? — Вдигна ръка и я погали по бузата, не откъсвайки очи от лицето й. Сетне се наведе и я целуна. — Ще се върнеш ли тук?
	Надеждата в гласа му я прободе като нож.
	— А ти искаш ли?
	За миг-два се помоли да й отговори отрицателно. Защото това би улеснило много неща. Ала страстта в очите му й каза повече от категорично, че желае точно обратното.
	— Разбира се, че искам, Зоуи. Обичам те и няма да допусна пак да изчезнеш от живота ми. — Притегли я към себе си, положи главата й на гърдите си. — Нуждая се от теб.
	Зоуи усещаше дланта му върху косата си и чуваше как бие сърцето му, равномерно и силно. За момент затвори очи и си пожела да може да му каже, че чувства същото. Че не иска да се разделя от него дори за една-единствена секунда. Ала не можеше, понеже не биваше да си прави планове. Ами ако след операцията се превърнеше в инвалид? Джак не трябваше да се чувства задължен да се грижи за нея. И без това си имаше достатъчно отговорности за Уилям и стопанството, така че не би понесла да му бъде в допълнителна тежест.
	Струваше й огромно усилие, но някак успя да се откъсне от него и да го оттласне от себе си на една ръка разстояние. Погледите им се срещнаха и Зоуи си даде сметка, че очите й я издават и че Джак може да прочете в тях какво става в душата й. Ето защо трябваше да премери добре думите си, та той да повярва, че говори сериозно. За раздялата, която щеше да разбие сърцето и на двамата…
	— Не става, Джак. Няма да се върна.
	Вятърът подхвана червеникавокестенявия му перчем и го издуха от смръщеното му чело.
	— Това пък какво означава?
	— Тате? Зоуи?
	Двамата се обърнаха изненадани, щом чуха виковете на Уилям. А после го видяха да тича към тях по пътеката.
	— Какво има? — запита угрижено Джак.
	— Леля Роуз се върна — поясни задъхано синът му. — Търсих ви и исках да проверя да не сте във вилата. А като се приближих, я видях тъкмо да пристига с колата. Така че побързах да отида при нея и да я поздравя.
	— Роуз се е върнала? — Зоуи свъси вежди, защото приятелката й беше подранила. Бяха се уговорили пак да разменят домовете си чак в четвъртък. — А каза ли защо?
	Уилям поклати глава.
	— Не. Но пристигна с някакъв мъж.
	— Какъв мъж? — поинтересува се Джак.
	— Такъв един висок, тъмнокос. Костюмар. Гледаше доста мрачно.
	Зоуи изохка, защото разбра за кого говори.
	— Двамата знаят ли, че сме тук? — попита с разтуптяно сърце.
	Този път Уилям кимна.
	— Казах на леля Роуз, че според мен сте отишли при скалите. А тя ме прати да ви повикам. — Момчето обърна глава към пътеката, по която се задаваха двама души. — Ама май нямаше нужда. Мисля, че вече идват насам.
	Заслепена от слънцето, Зоуи примигна, въпреки това позна Филип, който вървеше с широки крачки. Роуз го следваше, но стигна първа до тях, защото пробяга последните метри.
	— Зоуи, извинявай, задето не успях да те предупредя, че ще се върна по-рано и че господин Фрийман ще дойде с мен. Всичко стана много… набързо тази сутрин.
	Зоуи не отговори, а впери очи във Филип, който бе застанал до Роуз с каменно лице.
	— Здравей, Филип — каза тя, той обаче не отвърна на поздрава.
	— Би ли ми обяснила защо не си в Шотландия, както твърдеше?
	Гласът му прозвуча необичайно остро, докато фиксираше Джак с враждебен поглед.
	— Трябваше да изясня нещо тук — отговори Зоуи.
	— И не можеше да ми кажеш? Не мислиш ли, че имам право да зная? Дължиш ми обяснение!
	Последното изречение буквално го изкрещя и Зоуи трепна. Досега не го беше виждала толкова превъзбуден и ядосан и прозиращото зад иначе спокойната му фасада бе направо плашещо. Не го познаваше такъв и изведнъж се запита дали наистина са били близки.
	— Достатъчно! — Джак застана между двамата и измери Филип с предупредителен поглед. — Може би е по-добре да ни обясните защо се държите така! Кой сте всъщност? И какво искате от Зоуи?
	— Джак… — Зоуи го улови за лакътя в отчаян опит да го предпази от онова, което щеше да научи. — Това е…
	— Казвам се Филип Фрийман и съм годеникът на Зоуи — заяви Филип, а Зоуи затвори съкрушено очи. Когато ги отвори, срещна втренчения поглед на Джак.
	— Ти си сгодена?
	Не, помисли си Зоуи, не съм. Във всеки случай вече не. Въпреки това кимна и усети болезнено пробождане, когато топлината мигом изчезна от очите на Джак.
	— Значи всичко беше само театър? Заблуди ме, за да ти помогна?
	— Съжалявам — продума тя и безпомощно сви рамене, защото не можеше да му даде никакво обяснение. Във всеки случай не и обяснението, което очакваше от нея. Но дали така не беше по-добре? Ако й се ядосаше, щеше да приеме по-леко раздялата.
	— Не вярвам — каза той и посегна към нея, сложи ръце на раменете й. — Това не може да е истина.
	— Веднага я пуснете! — намеси се Филип, обаче Джак не му обърна никакво внимание, приковал поглед в Зоуи.
	— Пусни ме да си тръгна, Джак — промълви измъчено тя, понеже не можеше да понесе болката в очите му. — Моля те.
	Той я пусна внезапно и отстъпи назад, а Филип веднага се възползва и застана до Зоуи.
	— Ела — каза с последен предупредителен поглед към Джак и я хвана под ръка, понечи да я потегли към пътеката, водеща към вилата. Този път обаче ги спря Роуз.
	— Наистина ли искаш да си тръгнеш, Зоуи? Нали ми каза, че…
	— Да, искам да си тръгна — прекъсна я нервно Зоуи и добави тихо: — Принудена съм, Роуз. Няма друг начин.
	Видя недоумението в очите на приятелката си, но Роуз отстъпи встрани и им направи път да минат.
	След няколко метра Зоуи се обърна още веднъж и видя, че Роуз е застанала до Уилям. Двамата гледаха потресени след нея. За разлика от тях лицето на Джак бе като вкаменено, а в очите му се четеше същата неумолимост, както при първата им среща на скалите преди няколко дни. Вече я мразеше и това й причини болка. За него обаче беше по-добре така, отколкото в най-скоро време да седи до леглото й и да я наблюдава как вегетира.
	— Защо ме излъга, Зоуи? — Гневът на Филип очевидно бе отшумял, но още бе видимо объркан. — И кой беше този мъж?
	Едва сега Зоуи си даде сметка колко малко знае Филип за травмата, разединила семейството й. Тя нито веднъж не бе споменала за Джак, както със сигурност и баща й. Така че Филип в крайна сметка знаеше само голите факти — че брат й е станал жертва на злополука в Пендерак и че това място, а и всичко, свързано с него, е тема табу за тях. Зоуи не бе разговаряла с него за подробностите, както и за куп други неща. Трябваше да започне издалеко, за да му обясни всички взаимовръзки.
	Само че не сега, помисли си уморено, пристъпвайки с усилие.
	— Това е дълга история — каза. — Нека първо да си стегна багажа, за да тръгнем. После ще ти обясня всичко.
	Изведнъж през ума й се стрелна мисъл, от която уплашено вдигна поглед.
	— Баща ми знае ли, че си тук?
	Филип поклати глава.
	— Не, но се е поболял от тревога.
	Зоуи въздъхна с облекчение.
	— Щом се върнем, ще поговоря с него — каза и усети как в главата й се загнезди тъпа болка.
	Ала тя не беше нищо в сравнение с онази, която прорязваше гърдите й при вдишване и се усилваше с всяка крачка, отдалечаваща я от Джак.

	* * *

	Джак гледаше след Зоуи и непознатия мъж. Беше свил десницата си в юмрук и въпреки че не беше побойник, изпитваше ирационалното желание да ступа някого. Само че подръка му бяха единствено синът и сестра му. А на тях никога не би причинил болка, макар в момента да беше страшно ядосан на Роуз.
	— Защо не ме предупреди? — скастри я. — Защо трябваше да се сблъскам с тоя тип и да ме правят на глупак?
	— Вината не е моя, Джак. Този Филип се появи в ранни зори пред вратата на къщата и настоя да разбере къде е Зоуи. Заплаши ме с адвокат, ако не му кажа на мига и ми отпусна време само да си събера багажа, после тръгнахме за Пендерак.
	— И защо не ми…
	— Исках да ти се обадя — прекъсна го тя. — Или поне да ти пратя съобщение, за да те предупредя. Но снощи бях направо скапана и забравих да заредя телефона си. А нямаше как да го помоля да ми услужи с неговия. Пък и да го бях взела, какво можех да ти кажа, при положение че седеше до мен? — И го погледна тъжно. — Толкова съжалявам, Джак. На драго сърце бих ти го спестила.
	Джак изсумтя.
	— Добре де. Просто не биваше да се доверявам на Зоуи — каза и ритна изпречилия се на пътя му камък.
	— Тя няма ли да се върне? — Въпросът на Уилям накара Джак да вдигне глава, а нещастното изражение на сина му засили още малко омразата към Зоуи.
	— Не — отговори. — Боя се, че се излъгахме в нея.
	Уилям тръсна глава.
	— Не ти вярвам! Тя не е такава!
	Момчето стрелна баща си с гневен поглед, сякаш той бе виновен, че Зоуи си е тръгнала. После се обърна и хукна обратно към развалините на кулата.
	— По-добре да тръгна след него — рече Джак.
	— А аз ще видя дали двамата са още в къщата ми — отвърна с въздишка Роуз и сложи ръка на рамото на брат си.
	— Наистина ми е много мъчно, Джак. Бях толкова сигурна, че пак ще се съберете.
	— М-да, всеки може да се заблуди — рече огорчено той.
	Душата му сякаш бе изтръпнала, но Джак знаеше, че не след дълго щеше да го заболи. Сам си беше виновен, защото бе допуснал Зоуи още веднъж в живота си. Длъжен бях да зная, помисли си и отчаяно се помъчи да изтласка образа й от съзнанието си, когато обърна гръб на сестра си и последва Уилям.


>	39.

	Отваряйки вратата на офиса, Зоуи едва не се сблъска с асистентката си Морийн Блек, която тъкмо излизаше в коридора с няколко папки под мишница.
	— Госпожице Бивън! Не знаех, че се връщате днес! — възкликна изненадана Морийн, а лицето й подсказваше, че не е наясно дали да се радва, или да се плаши. — Не казахте ли, че ще дойдете чак в четвъртък? Аз… о, не, още не съм готова с отчетите. Но веднага ще наваксам, само трябва…
	— Няма нищо. — Зоуи я улови за лакътя, за да я успокои. — Тук съм само за малко, искам да изясня нещо с баща си. Няма да се бавя.
	Морийн видимо си отдъхна.
	— О, тогава… добре. Вече си мислех, че съм объркала нещо.
	Зоуи погледна младата жена. Беше на около двайсет и пет и работеше отскоро като нейна асистентка. Но възприемаше бързо и Зоуи я хареса от самото начало.
	— Винаги съм била много доволна от вас, Морийн — каза импулсивно. — Вие бяхте страхотна асистентка.
	Морийн смръщи чело.
	— Това прозвуча, сякаш няма да остана още дълго тук — рече притеснено и Зоуи едва сега се усети, че е използвала минало време. Все едно всичко бе свършило…
	— Не, не се тревожете. Работното ви място не е застрашено — увери с усмивка младата жена.
	— Добре. Тогава… ще занеса набързо тези папки на Лари Суонсън. Трябвало да прегледа още веднъж плановете на проекта „Ломбарди“, така каза баща ви. Или предпочитате вие да го направите?
	Зоуи поклати глава, учудена колко далечно й се струваше всичко, което само допреди седмица съставляваше нейния делник.
	— Не, занесете ги на Лари.
	Морийн кимна и понечи да тръгне, но се спря.
	— Ще ви трябвам ли още? — попита отново неуверено. — Зная, че е едва пет часът, обаче майка ми има рожден ден и нарочно дойдох малко по-рано, за да си тръгна по-рано. Не знаех, че ще се върнете. Но на драго сърце…
	— Вървете, не се притеснявайте — рече Зоуи. — Както казах, изобщо не съм на работа.
	Морийн се усмихна с благодарност, а щом остана сама, Зоуи прекоси приемната с бюрото на асистентката си и влезе в собствения си кабинет.
	Работното й място изглеждаше необичайно разчистено и подредено, но иначе всеки детайл в помещението й беше до болка познат. Години наред това място бе център на живота й, но въпреки това днес не събуди никакви емоции у нея. Не съжаляваше, че скоро вече няма да влиза тук, и дори изпита нещо като облекчение, когато затвори вратата и се върна в коридора. В този миг осъзна, че това място не е нейното. И никога не е било.
	На път за кабинета на баща си мина покрай затворената врата на Филип и се сети за неприятния разговор, който бе провела с него. Когато най-сетне пристигнаха в Лондон, изпълни желанието й да я откара директно във фирмата и веднага се оттегли в кабинета си.
	Сега Филип знаеше всичко, включително, че скоро щяха да оперират главата й и че хирургическата интервенция бе рискована. В първия момент се стъписа, но веднага след това й предложи подкрепа. Гневът, който се четеше по лицето му при скалите, явно се беше изпарил и Филип прие сравнително спокойно и факта, че Зоуи не иска да се омъжи за него, сякаш едва ли не бе разчитал да го чуе. Дали и той като нея не усещаше отдавна, че на връзката им й липсва нещо и изпълнението му пред Джак бе само финална демонстрация на мускули? Зоуи се надяваше да е така, защото в този случай нямаше да приеме твърде тежко истината.
	Решително се съсредоточи върху онова, което й предстоеше, и продължи до последната врата в дъното на коридора. Почука веднъж, а когато влезе в приемната, усети как пулсиращата болка в главата й се влоши. Измъчваше я още от обяд, когато се сбогува с Роуз и отпътува от Пендерак с Филип. Хапчето, което изпи, очевидно не й подейства, понеже се почувства още по-зле. Не че това би променило нещо. И без главоболието се чувстваше ужасно.
	— Госпожице Бивън! — В очите на Филис Портър също проблесна изненада, когато Зоуи влезе в помещението. — Колко е хубаво, че пак сте тук. Баща ви се тревожеше за вас.
	Зоуи не отговори, а се втренчи в спретнатата секретарка на баща си. Беше около петдесет и пет годишна, но седнала зад голямото бюро, откъдето организираше всекидневието на Джордж Бивън, изглеждаше като жена без възраст. И макар че винаги, когато я видеше, й се усмихваше особено приветливо, Зоуи така и не надмогна себе си да я хареса.
	— Тук ли е? — попита лаконично.
	Филис погледна дисплея на телефонната си централа.
	— В момента говори по телефона. Но не се притеснявайте, влезте. Със сигурност ще се зарадва да разбере, че сте се върнали.
	Зоуи й кимна още веднъж, после почука на вратата и влезе в кабинета на баща си.
	Той бе само малко по-просторен от нейния или кабинета на Филип и с подобно обзавеждане: модерни, но по-скоро семпли и функционални мебели. Баща й, който седеше зад бюрото си и говореше по телефона, не беше от хората, парадиращи с високата си позиция. Той знаеше други начини да покаже ясно кой е шефът.
	Щом видя Зоуи, Джордж Бивън веднага приключи разговора и скочи от мястото си.
	— Зоуи! Боже мой, къде беше? — възкликна със смесица от облекчение и гняв. — Толкова се…
	— Бях в Пендерак, татко — прекъсна го Зоуи.
	Баща й, който тъкмо се готвеше да заобиколи бюрото, за да отиде при нея, се спря като закован и Зоуи видя, че пребледня.
	— И какво, по дяволите, си търсила там? — запита ядосано, явно не знаейки как да приеме тази информация.
	— Исках да разбера какво се е случило онази нощ с Крис — поясни тя и забеляза как лицето на баща й се вкамени.
	— Можеше да си спестиш пътуването. Никой не знае как е станало. А дори да знае, този някой си държи езика зад зъбите вече години наред — изрече сърдито той и Зоуи веднага се досети кого има предвид.
	— Джак няма нищо общо с това — заяви тя. — Но си прав: действително има някой, който е мълчал през всичките тези години и чак сега събра кураж да признае истината.
	Баща й я погледна изумено.
	— Искаш да кажеш, че знаеш как брат ти е паднал от скалата?
	Зоуи усети леко замайване и бързо посегна към облегалката на стола за посетители, който бе пред бюрото, придърпа го към себе си и седна.
	— Да, вече зная — поясни и изчака баща й да се върне на мястото си.
	След това му разправи какво бе научила от Хари Оуен. Когато свърши, в помещението за миг се възцари заредена с напрежение тишина.
	— Хари Оуен? — продума почти беззвучно баща й. — Бил е Хари Оуен?
	— Не, не е бил той. Било е нещастен случай. Но Хари Оуен е мъжът, с когото е имал връзка Крис.
	Джордж Бивън изпръхтя презрително.
	— Този тип лъже. Крис беше напълно нормален. Не обичаше мъже.
	— Не е така, татко — настоя Зоуи. — И аз не знаех, но той е писал за това в дневника си. Всичко е там, ако желаеш, мога да ти го покажа. Хари Оуен е бил голямата му любов и Крис е искал заедно с него да…
	— Глупости! — извика баща й толкова силно, че Зоуи трепна. Джордж Бивън скочи и опря ръце на бюрото. — Колкото до тия неща, Крис отдавна се беше вразумил.
	Зоуи усети как ледена ръка стисна сърцето й, щом осъзна какво се крие зад думите на баща й. А и той като че ли си даде сметка, че се е издал, тъй като изправи гръб и избягна погледа й.
	— Знаел си — каза Зоуи и впи очи в баща си. — Знаел си, че Крис е гей.


>	40.

	— Кога ти каза? — поинтересува се Зоуи и пипна челото си, защото едва издържаше пулсиращата болка в главата.
	Джордж Бивън застана до прозореца зад бюрото си и потънал дълбоко в мисли, зарея поглед в празното пространство отвън.
	— Трябва да беше четиринайсет-петнайсетгодишен. Исках да обсъдя нещо с него и го открих в музикалната стая. Беше седнал зад рояла и изпълняваше прекрасна мелодия, поглеждайки изписан на ръка нотен лист с многобройни сърчица, нарисувани в полето горе. Щом ме забеляза, спря да свири и понечи да скрие нотния лист. Зададох му въпрос за листа и Крис си призна, че сам е композирал мелодията. Поинтересувах се за кого, но той не пожела да ми каже. „Няма защо да криеш, ако си се влюбил в някое момиче“, рекох му, а той само ме погледна с тъжни очи. След това попита: „Ами ако не е момиче?“.
	Джордж Бивън се обърна към Зоуи.
	— Казах му да не се шегува с тези неща. Но когато си дадох сметка, че говори сериозно, се ядосах. Развиках му се да се вразуми и да избие от главата си такива абсурдни мисли. Че това ще донесе нещастие и на него, и на всички нас и че ако не си затваря устата, хората ще започнат да злословят. И че не искам и да чувам за подобни неща.
	В очите на Зоуи нахлуха сълзи при мисълта какво ли бе предизвикала в душата на Крис тази реакция. Нищо чудно, че впоследствие нито веднъж не бе пожелал да говори за чувствата си.
	— След това гледах да прекарва колкото се може повече време с момичета. Крис беше толкова хубаво момче, имаше куп обожателки. Просто трябваше да избере една от тях. Брат ти беше нормален, Зоуи, не беше…
	— Хомосексуалист? — Зоуи завърши изречението му, защото той очевидно не можеше да произнесе думата, и го прониза с гневен поглед. — И ти си въобразяваш, че е приключил с това просто ей така?
	— Никога повече не отвори дума по този въпрос — натърти баща й. — А нали имаше и приятелки. Беше се вразумил.
	Зоуи се сети за първата приятелка на Крис: Джоана. Симпатично момиче от неговото училище, което го боготвореше. Въпреки това връзката им не продължи много, само няколко месеца. Абсолютно същото стана и с другите три-четири момичета, които бе водил в дома им. Навярно бяха отчаяни опити да угоди на баща си, който му беше втълпил, че чувствата му са грешка.
	— Как можа? — нахвърли се тя върху баща си. — Как можа да постъпиш така жестоко с Крис?
	— Мислех му само доброто — защити се той.
	— Като го принуди да не бъде себе си?
	Недостъпният му вид събуди гнева й. Скръстил ръце пред гърдите си, той устоя на погледа й и явно изобщо не разбираше какво бе направил.
	— Крис не беше като теб, татко, но не искаше да те разочарова. Така че се стараеше да бъде синът, който си желал. Затова се отказа от много важни за него неща. Записа се да следва инженерство само заради теб. Сърцето му беше отдадено на музиката, обаче бе готов да направи този компромис. И дори се срещаше с момичета, за да останеш доволен. Само че после се е влюбил сериозно и не е съумял просто така да се отрече от любовта си. Може би му е отнело малко време, за да го осъзнае, но ти знаеш какъв беше. Пожелаеше ли нещо с цялата си душа, никой не бе в състояние да го разубеди. Щеше да се пребори с всички пречки за тази любов. Точно както си постъпил и ти навремето. Извоювал си своя шанс да бъдеш щастлив с мама. И именно това би направил Крис за Хари Оуен.
	Джордж Бивън изсумтя и свъси гъстите си вежди.
	— Онова беше съвсем друго. Не можем да сравняваме двете неща.
	— Напротив, татко, абсолютно същото е, макар че не искаш да го признаеш. Можеш и занапред да се залъгваш, че си загубил Крис при злополуката. В действителност обаче щеше да го загубиш дори да не беше загинал. Той щеше да се махне. Както и аз. Но тази мисъл е непоносима за теб, нали?
	Зоуи поклати глава, все още смаяна от чутото.
	— Защо тогава не ми даде писмото на Джак? И не ми каза, че ме е търсил по телефона?
	Джордж Бивън отпусна ръце и раменете му увиснаха. Когато отново седна, на лицето му бе изписана изненада.
	— Откъде знаеш? Да не си се видяла с Джак?
	Зоуи кимна.
	— Значи е истина? Прибрал си писмото?
	Той избегна погледа й, но явно все още чувстваше, че е бил прав.
	— Вътре беше пълно с глупости. Че искал да те вземе със себе си в Канада. Точно той! Та какво би могъл да ти предложи? Ти да не си фермерка! — И срещнал укорителния й поглед, сви рамене. — Тогава не беше на себе си, Зоуи. Не исках да направиш грешка, за която после да съжаляваш.
	— Щеше да бъде единственото правилно решение, а не грешка! — извика отчаяно тя и за пръв път в живота си изпита омраза към баща си. — И ако съжалявам за нещо, то е само, че не се борих за Джак.
	— Но нали сега имаш Филип? — възрази Джордж Бивън. — Той ти подхожда много повече.
	Зоуи направи болезнена гримаса.
	— С тази разлика, че не обичам Филип. Обичам Джак. И никога не съм преставала да го обичам. А ако имах смелост да застана зад чувствата си, нямаше да изгубя толкова време. Щяхме да разполагаме с години, не с дни. Можехме да бъдем щастливи.
	Баща й се намръщи.
	— Значи… сега не сте заедно, така ли? — попита я и тя почувства неприязън към баща си, задето долови в гласа му надежда.
	— Не. Но не защото не искам, а защото не мога. Имам аневризма, татко. Лекарите я установиха, когато ме изследваха след мозъчното сътресение. Трябва да се оперира, обаче не зная какво ме чака, когато се събудя от упойката. Може да съм по-зле и от мама. Затова не му казах, че го обичам. Тъй като не искам да седи до болничното ми легло. Не бива да се чувства задължен… или да се отдръпне от мен, както ти от мама.
	Баща й я погледна съкрушен.
	— Майка ти вече не ме помни — каза. — Не ми беше лесно да го приема.
	— Но не беше до нея, когато още се нуждаеше от теб — реагира Зоуи. — Не скърбеше заедно с нея, а просто продължи живота си. Изостави я. А тя нито за миг не престана да те обича.
	— Да не мислиш, че аз съм престанал? — За пръв път, откакто бе прекрачила прага на кабинета му, Зоуи проникна отвъд фасадата на баща си, видя болката, която той иначе криеше. — Просто бях дяволски безпомощен. Не исках да загубя и Бренда, но не успях да го предотвратя. И не издържах отново и отново да ми се напомня за трагедията.
	Очите му плувнаха в сълзи.
	— Зоуи, не съм искал всичко това. Не съм искал да ти причиня болка. Ти си всичко, което ми остана. За мен е важно да бъдеш щастлива.
	Нещо в погледа му докосна сърцето й, каза й, че е искрен. И Зоуи осъзна, че в крайна сметка ще му прости.
	Искаше да му каже, че се страхува. И че се радва най-сетне да сподели тайната си. Искаше да му каже още толкова неща. Ала думите замряха на устните й, понеже болката в главата отведнъж стана нетърпима, раздираща. Зоуи извика и всичко заигра пред очите й.
	— Зоуи, за бога, какво ти е?
	Гласът на баща й долетя до нея като през мъгла и тялото й се отпусна. Вече не можеше да го контролира и усети как се свлече от стола. Пред очите й изплува лицето на Джак и тя се опита да съсредоточи цялото си внимание върху него, отчаяно се противопостави на смазващата болка. Това било, значи, помисли си. Такова било усещането за края.
	За последен път подири вътрешна опора, помъчи се да се бори. След това се потопи в умиротворителния мрак, който я чакаше отвъд болката.


>	41.

	— Уилям?
	Джак бе застанал насред двора и очакваше отговор. Сигурен беше, че синът му се мотае някъде наблизо, но тишината остана ненарушена. С въздишка наведе глава към Бъди, който седеше в краката му.
	— Къде скитосва, а, Бъди? Можеш ли да го потърсиш?
	Чул името си, Бъди погледна нагоре, но само изпъхтя с изплезен език и пак си легна, сякаш искаше да каже на господаря си хич да не разчита на него. Денят беше горещ и двамата току-що се бяха върнали от пасището, където Джак беше упражнявал с него различни команди. Всъщност Уилям трябваше да ги придружи, но момчето изчезна яко дим. Откакто Зоуи си замина внезапно преди два дни, синът му пак се беше затворил изцяло в себе си, а това притесняваше Джак. Не беше очаквал, че Уилям ще реагира така бурно. А това не облекчаваше и неговата болка.
	— Уилям, дявол да те вземе, къде си? — извика още веднъж, без да храни особени надежди, че синът му ще го чуе. Но ето че наблизо нещо изшумоля.
	— Тук съм.
	Гласът прозвуча достатъчно силно и Джак успя да го локализира. Идваше откъм плевника и когато се качи по стълбата за тавана, откри момчето в един от ъглите. Уилям седеше със свити колене и въртеше между пръстите си сламка.
	Джак седна до него.
	— Защо не дойде с мен на пасището?
	Уилям повдигна рамене.
	— Нямах желание — рече.
	Джак се почуди дали да не продължи с въпросите, обаче реши, че е по-добре да не му вади душата. В края на краищата беше добър знак, че го допусна толкова близо — нещо немислимо само допреди няколко дни.
	Известно време просто седяха един до друг, всеки с мислите си. После Джак усети погледа на Уилям и се обърна към момчето.
	— Тя защо си замина?
	Личеше си, че му е трудно да зададе този въпрос. Но той явно го занимаваше, както и баща му.
	— Трябваше да се върне в Лондон — отвърна Джак и отново усети пустотата в гърдите си.
	— Не можеш ли да я накараш да се върне?
	Джак повдигна вежди от изненада.
	— Как ти хрумна, че го искам?
	Уилям се подсмихна накриво.
	— Татко, вече съм почти на четиринайсет. Не съм сляп.
	— Но не си и глух — добави Джак. — Чу, че е сгодена. Така че нямам никакво намерение пак да тичам подире й.
	— Но тя те харесва, то се вижда — настоя Уилям. — И не си пада по оня тип. Не й се тръгваше с него.
	Джак се опита да заглуши вътрешния си глас, който през цялото време му казваше същото. Не, това беше абсурд. Потърси в Гугъл информация за въпросния Филип Фрийман и откри, че е търговски директор на „Бивън Кънстракшънс“ и ръководи фирмата заедно със Зоуи и с баща й. Така че бе напълно подходящ за нея и макар дори самата мисъл, че тя действително може да се омъжи за този костюмар, да го подлудяваше, трябваше да се примири.
	— Обаче тръгна с него. Това е главното. Взе решение.
	— Въпреки това ти липсва — отбеляза Уилям. — Чух те снощи. През цялото време се разхождаше напред-назад. Както когато си тръгна мама.
	Джак се почувства като хванат на местопрестъплението. Тогава, по времето на Карън, беше будувал нощи наред, защото не знаеше как да съобщи на Уилям за плановете на майка му. Сега не можеше да спи, защото не успяваше да се отърси от чувствата си. Все едно железен обръч бе стегнал гърдите му и му пречеше да диша. Денем я караше някак си, защото бе зает с работа. Нощем обаче неспирно си блъскаше главата и това го съсипваше. Тъй като не намираше обяснение също като Уилям.
	— Защо жените са такива? — попита момчето и Джак се усмихна против волята си.
	— Добър въпрос — каза и внезапно изпита благодарност, че поне взаимоотношенията със сина му най-сетне пак се нормализираха след толкова време.
	И двамата наостриха слух и се надигнаха, когато чуха приближаващо ръмжене на двигател. Точно когато стигнаха до отворения капак, откъдето се виждаше целият двор, пред къщата спря сребрист ягуар. Джак и Уилям се спогледаха с недоумение, тъй като никой от познатите им не караше такъв луксозен автомобил. Джак обаче веднага позна съсухрения мъж, въпреки че от последната им среща бяха минали четиринайсет години.
	— Кой е този? — полюбопитства Уилям.
	— Бащата на Зоуи.
	— И какво търси тук?
	— Нямам представа — изръмжа Джак. — Да го попитаме.
	Слязоха един след друг по стълбата, но Джордж Бивън, който вече бе застанал пред вратата на къщата, ги видя чак когато Джак го повика по име. Сепнато се обърна към тях и Джак се стресна, констатирайки колко се е променил възрастният мъж.
	Наистина, и при последната им среща слепоочията му бяха посребрени, но тогава Джордж Бивън правеше впечатление на динамичен и жизнен човек. Сега косата му бе изцяло посивяла, а бледите бузи бяха хлътнали, лицето бе набраздено от дълбоки бръчки. Най-плашещи бяха обаче очите. Погледът му беше безжизнен и Джак трудно свърза този съкрушен старец с образа, който бе носил в съзнанието си през всичките тези години. Но внезапната му поява на двора възобнови предишния гняв на Джак.
	— С какво мога да ви помогна, господин Бивън? — Той скръсти ръце пред гърдите си и фиксира недоверчиво стареца. — Ако сте дошли пак да ми заявите да стоя далеч от дъщеря ви, можехте да си спестите труда.
	Джордж Бивън го гледа дълго, преди да отговори.
	— Не, аз… — Прокашля се и продължи със сломен глас: — Може ли да поговорим? — запита и добави с поглед към Уилям: — На четири очи?
	Джак реши да чуе какво имаше да му казва Джордж Бивън. Потърси погледа на Уилям и момчето кимна, макар че явно не му се оставаше навън с Бъди, докато баща му беше в къщата с госта си.
	— Искате ли чаша чай? — запита Джак, когато миг-два по-късно влязоха в кухнята.
	Джордж Бивън се отпусна с усилие на стола.
	— С удоволствие. Пътуването беше дълго — отвърна и плъзна поглед по стаята.
	Инспекцията не се понрави на Джак. Сам знаеше, че сравнена с лондонските имоти на семейство Бивън, фермерската къща изглеждаше много скромна и отново се почуди дали бащата на Зоуи не е тук, за да му припомни тази разлика. Но Джордж Бивън като че ли не забелязваше обстановката. Май не беше дошъл да вдига скандал и това озадачаваше Джак.
	Когато чаят стана готов, той сложи димящата чаша пред госта си и се върна на мястото си пред печката, облегна се пак на работния плот, защото предпочиташе да запази дистанция.
	— Какво ви води насам? — попита, не издържайки на тягостната тишина.
	Джордж Бивън се поколеба за миг, преди да отговори. Очевидно му беше трудно да изрече онова, за което бе дошъл.
	— Тук съм, за да се извиня за държането си след смъртта на Крис. И за да ви предам нещо от дъщеря ми.
	Джак се напрегна вътрешно при споменаването на Зоуи.
	— Навремето допуснах грешки — продължи Джордж Бивън. — Големи грешки. Не само когато реших, че имате нещо общо със смъртта на Крис. Обвинението беше нацяло неправдоподобно и единственото, което мога да кажа в своя защита, е, че не бях на себе си от болка. Но това не ме оправдава, задето не предадох писмото ви на Зоуи. Или задето така и не й съобщих за телефонното ви обаждане. Направих го, за да не се срещнете с дъщеря ми. Дори скрих мобилния й телефон и й купих нов, понеже исках да ви попреча да се свържете с нея. Беше грешка. За която искрено съжалявам.
	Джак скръсти ръце пред гърдите си. Очакваше какво ли не, обаче такова генерално извинение… И недоумяваше каква е причината за него.
	— Какво е това закъсняло прозрение? Да не е свързано със Зоуи? По нейна поръка ли сте тук?
	Джордж Бивън кимна.
	— До известна степен — каза и Джак вече сериозно се запита какво ли означава всичко това.
	— И какво очаквате от мен? Да ви простя? Окей. Добре. Ще го направя. Впрочем не съм сигурен дали не сте ми направили услуга. Дъщеря ви по всяка вероятност и без това не би се върнала при мен. Тя не ме иска и неотдавна пак го показа. Затова няма значение дали навремето сте й предали писмото ми или не.
	— Напротив, разбира се, че има значение — възрази Джордж Бивън. — Даже голямо. Тогава щяхте да останете със Зоуи и всичко щеше да се развие по друг начин. По-добре за дъщеря ми.
	Джак изсумтя.
	— Възможно е. Само че сега е сгодена. Така че няма смисъл да гадаем какво би станало.
	— Вече не е сгодена — каза Джордж Бивън и завъртя чашата си. — Разтрогна годежа с Филип. И ми каза, че винаги е обичала един-единствен мъж: вас. Затова съм тук. Исках да го знаете.
	Джак се вторачи в него. Толкова му се искаше да повярва на думите му. Страшно много. Обаче във всичко това нямаше никаква логика.
	— Дъщеря ви си тръгна. Не пожела да остане при мен. А и не спомена, че вече не е сгодена. Ако съм я разбрал погрешно, да дойде и да ми го каже сама.
	Очите на Джордж Бивън се насълзиха.
	— Зоуи сигурно би искала да го направи — каза. — Но за жалост, не може.
	Джак си пое дъх, обзет от тревога, защото най-сетне разбра какво означава прегърбената поза на възрастния мъж. И какво се таи в очите му.
	Отчаяние. И мъка.
	— Какво е станало със Зоуи? — попита Джак и усети как леден юмрук стисна сърцето му. — Случило ли се е нещо?


>	42.

	— Хайде де, изплюй камъчето! — каза Дейзи и се усмихна, когато Роуз я изгледа с изненада.
	Двете седяха на кухненската маса в пансиона и чистеха зеленчуци за вечерята. Тези дни Роуз помагаше често на майка си. Когато бе сама във вилата, не спираше да мисли за Саймън, затова след връщането си преди два дни прекарваше много време в пансиона и приемаше с радост всяка работа. Не очакваше обаче, че майка й толкова лесно ще я разкрие.
	— Не зная за какво говориш — каза, без да храни кой знае каква надежда, че Дейзи ще й повярва. — Добре съм.
	Майка й поклати глава.
	— Роуз, познавам те, откакто се появи на този свят. Мислиш, не забелязвам, че си нещастна? Какво е станало в Лондон? Айрис мълчи като риба, така че ти ми кажи. Защо се върна по-рано? И защо изглеждаш така, сякаш са ти потънали гемиите?
	Роуз остави настрана моркова, който тъкмо чистеше, и въздъхна дълбоко.
	— В Лондон се запознах с един мъж — призна. — Казва се Саймън Филдинг. И се влюбих в него. Зная, че звучи откачено, защото бяха само няколко дни, но с него ми беше много хубаво. Мислех си, че и той чувства същото, поне така каза. Но щом разбра, че имам три деца, промени мнението си. Мисълта за цяло семейство му дойде в повече, така че скъсах с него. — При тези думи сви рамене. — Това беше, нищо повече.
	Нищо повече? Роуз простена нечуто, защото това бе вицът на годината. Саймън просто не излизаше от главата й, всяка нощ го сънуваше — ако изобщо заспеше от мисли. Как бе възможно само след няколко дни да изпитваш такава неистова нужда от някого, че да чувстваш едва ли не физическа болка, задето не е до теб?
	Роуз тръсна глава, за да прогони образа му, който отново бе изплувал пред вътрешния й взор.
	— Ще се оправя — каза по-скоро на себе си, отколкото на Дейзи.
	Погледът на майка й обаче остана скептичен.
	— Може би щеше да свикне с мисълта, ако му беше дала малко повече време — рече тя.
	Роуз взе пак моркова и започна да го бели с нервни движения.
	— Не, нямаше. А ако погледнем трезво на нещата, и бездруго нищо нямаше да се получи. Той живее в луксозен лондонски апартамент, а аз — в най-обикновена къща с децата. Нито ние ще се впишем в неговия живот, нито той в нашия. Връзката ни щеше да претърпи провал. Така че да не умуваме повече.
	Дейзи изпуфтя, реакция, която Роуз познаваше до болка. С нея показваше не само, че нещо не й харесва, а и най-често, че следва някакъв извод.
	— Ти се страхуваш — каза майка й и Роуз я погледна с негодувание.
	— Естествено, че се страхувам — отвърна след малко. — Не искам пак да ме наранят. Не искам и децата да свикнат с някого, който по-късно да ги изостави. Достатъчно е, че баща им го направи. Как да ги подложа на ново изпитание, още повече че този мъж от самото начало има проблем с това да ни допусне в живота си?
	— Не се оправдавай винаги с децата, Роуз. Не в тях е въпросът. Просто се страхуваш пак да се довериш на мъж.
	Сега пък изпуфтя Роуз.
	— Ами какво чудно има след всичко, което преживях с Мат? Не ми е притрябвал друг мъж, който да ми се обяснява в любов, а после да ме зареже при първите трудности. Саймън заяви най-тържествено, че ще преодолее всички пречки, за да бъде с мен. Щом чу за децата, повече не отвори дума за това.
	Дейзи въздъхна и хвърли обеления картоф в тенджерата.
	— Аз бих се притеснила повече, ако беше казал, че няма проблем. — И сви рамене в отговор на недоумяващия поглед на Роуз. — Не всичко е толкова просто. Три деца означават куп отговорности. Когато ти е казал, че иска да започнете връзка, не е знаел какво го очаква. Наистина ли мислиш, че си в правото си да го упрекваш, задето се е разколебал?
	Думите й засегнаха Роуз.
	— Мамо, ти на чия страна си всъщност?
	— На твоя — увери я Дейзи. — Винаги съм на твоя страна. Не мога обаче да гледам спокойно как след раздялата с Мат си се затворила и не допускаш друг мъж в живота си. Този Саймън е първият, за когото ми споменаваш, но не даваш никакъв шанс на връзката ви, а пак бягаш от нея. Искам да бъдеш щастлива, Роуз. Само че за това ще трябва да рискуваш и да отвориш още веднъж сърцето си.
	Роуз я погледна смутено, защото майка й беше права. Беше теглила чертата, без да даде на Саймън времето, за което я беше помолил. Но какво би се променило, ако му предоставеше този шанс? Та той явно не го искаше, щом не се беше обадил след скарването им пред прага.
	За едно обаче майка й не беше права: беше рискувала и отворила сърцето си. И беше загубила…
	Чу се вой на спирачки и пред къщата спря кола, а миг по-късно кухненската врата се разтвори със замах.
	— Джак! — извика изненадано Дейзи, когато синът й влетя в стаята.
	Роуз се вторачи в брат си.
	— Какво се е случило?
	— Зоуи — издума задъхано той. — Баща й беше преди малко при мен. Има мозъчен кръвоизлив. Трябва веднага да отида при нея. Ще се погрижите ли за Уилям и фермата?
	— Мозъчен кръвоизлив? Господи! — възкликна смаяно Роуз и се спогледа с Дейзи. — Тежък ли е?
	— В момента е в кома. Само това зная — каза нетърпеливо Джак. — Мога ли да разчитам на вас?
	— Разбира се — отговори Дейзи и тутакси потърси решение. — Ще попитам Дъглас Томас дали може да се заеме с фермата. Винаги се е отзовавал, докато Брайън беше в болницата. Със сигурност ще ни помогне.
	Джак кимна и вече тръгваше, когато Роуз го повика.
	— Почакай! Идвам с теб!
	И хвърли бърз поглед на майка си.
	— Съгласна ли си? С Айрис ще можете ли да гледате децата?
	— Да, естествено. Върви с него. По-добре да не остава сам — отговори Дейзи. — И ме дръжте в течение.
	Малко след това двамата се качиха в колата и Джак запали двигателя.
	— Мислех, че вече не искаш да я виждаш — рече тихо Роуз.
	— Напротив, искам. Обичам я. — Джак погледна сестра си и тя видя отчаянието в очите му. — И не бива да я губя втори път — добави мрачно и натисна докрай педала за газта.


>	43.

	Джак връхлетя в приемното отделение на болница „Крал Едуард VII“ в Мерилибоун. Видяна отвън, многоетажната сграда, която се вписваше перфектно в облика на улицата, приличаше по-скоро на хотел. Така изглеждаше и помещението, зад чиято рецепция от резбовано тъмно дърво седеше млада тъмнокоса жена, която го посрещна с приветлива усмивка. Но Джордж Бивън бе подчертал, че става дума за реномирана клиника и Джак горещо се надяваше да е така.
	— С какво да ви помогна? — попита младата жена, когато Джак стигна до рецепцията.
	— Бих искал да посетя Зоуи Бивън — каза той и погледна с благодарност Роуз, която го беше последвала и сега стоеше до него.
	Радваше се, че сестра му бе дошла с него. По време на мъчителното пътуване до Лондон му беше вдъхвала спокойствие и кураж. Иначе навярно би превъртял от тревога.
	— Тя е в интензивното отделение — информира ги брюнетката. — Вие член на семейството ли сте?
	Джак се вторачи в нея и се замисли какво да отговори. На всяка цена трябваше да отиде при Зоуи, но бе почти сигурен, че няма да го пуснат, ако каже истината.
	— Да, член на семейството е — изрече някой зад тях, а когато се обърна, Джак видя приближаващия се Джордж Бивън. Бащата на Зоуи, изглежда, бе очаквал идването им.
	— Как е тя? — запита незабавно Джак.
	— Няма промяна — отвърна Джордж Бивън с тъжна усмивка.
	— Искам да я видя.
	— Разбира се — каза възрастният мъж и направи знак на Джак и Роуз да го последват.
	Джордж надали беше отдавна в болницата. Беше тръгнал преди Джак, който си стегна набързо багажа и се отби в пансиона, преди да го последва с Роуз. Но пък Джак караше по-бързо от друг път, непрестанно пришпорван от мисълта да не закъснее. Така че бащата на Зоуи със сигурност не го беше изпреварил с много.
	Стигнаха до летящите врати, зад които бе интензивното отделение, и там ги пресрещна Филип Фрийман. Когато видя Джак, лицето му се вкамени, в погледа му обаче нямаше и следа от онази неприязън, с която Джак се сблъска при последната им среща. А и той самият вече не изпитваше ревността, която бе разяждала душата му допреди броени часове. Сега двамата не бяха конкуренти, а се притесняваха за жената, която обичаха. Макар и разтрогнала годежа, Зоуи все още значеше нещо за Филип и Джак уважаваше чувствата му, затова кимна на другия мъж.
	— Ще дойда след малко — каза Джордж Бивън и остана пред вратата, за да поговори с Филип.
	Роуз и Джак влязоха сами и спазиха указанията на медицинската сестра, която им даде калцуни и сини халати, които да облекат върху дрехите си. Едва тогава ги пусна в стаята, където бе Зоуи.
	Беше единична стая, пълна с техника. Над и до леглото имаше някакви сложни апарати, чиито маркучи и кабели бяха закрепени за тялото на Зоуи. Тя лежеше бледа и неподвижна, с превързана глава и тръба в устата, през която я обдишваха. Изглеждаше толкова крехка, че Джак усети как сърцето му болезнено се сви. С огромно усилие сподави сълзите, напиращи в очите му.
	Не знаеше какво да направи и се обърна за помощ към Роуз, ала тя му отвърна с не по-малко изплашен поглед. Докато пътуваха, си представяха какво ли не, обаче видяното се оказа много по-страшно.
	Джак съзнаваше, че апаратите поддържат живота на Зоуи, въпреки това му се струваше, че правят точно обратното. Маркучите сякаш изсмукваха всичките й жизнени сили и онова, което оставаше, бе само обвивка, а тази мисъл беше непоносима. Тя все още е тук, каза си. Просто трябва да стигна до нея.
	— Може ли да я докосна? — попита той медицинската сестра, която в момента проверяваше различните показатели върху мониторите. Тя се поколеба за миг, но явно усети отчаянието му.
	— Може да я уловите за ръка, ако желаете.
	Джак пристъпи до леглото и боязливо хвана ръката на Зоуи, внимавайки да не закачи абоката, който бе прикрепен към опакото на дланта й. Пръстите й бяха леденостудени и това усили страха му.
	— Ще се събуди ли? — попита с дрезгав глас.
	Медицинската сестра застана зад него и подпря ръце на хълбоците си.
	— Надяваме се. Колкото по-скоро, толкова по-добре. В следващите дни ще намалим притока на кислород от апарата и ще тестваме дали може да диша самостоятелно. Засега не можем да кажем нищо повече.
	Той преглътна с мъка.
	— Но ще живее, нали?
	Сестрата не му отговори, а когато се обърна към нея, Джак видя угриженото й лице.
	— Нищо не мога да ви обещая — каза тя. — Само това, че ще направим всичко по силите си.
	Джак се загледа в Зоуи, в красивия й профил.
	— Разрешавате ли да остана при нея?
	Сестрата пак се поколеба, сетне посочи стола в ъгъла на стаята.
	— Вземете го, ако желаете.
	Роуз реагира веднага и му донесе стола. Джак седна, без да изпуска Зоуи от очи, и продължи да я наблюдава, сякаш така можеше да й попречи да си отиде от него.
	— Трябва да се събудиш, чуваш ли? — изрече полугласно и целуна ръката й. — Моля те, Зоуи, събуди се.
	Не го интересуваше, че Роуз и сестрата го чуваха. Не го интересуваше и колко време щеше да седи тук. В никакъв случай нямаше да изостави Зоуи. Този път щеше да остане при нея, както и да се развиеха нещата.

	* * *

	Потънала в мисли, Роуз свали синия халат и калцуните. След това излезе в чакалнята. Филип Фрийман го нямаше вече, но Джордж Бивън бе седнал на една от пейките и се изправи, когато тя мина през вратата.
	— Брат ви още ли е при Зоуи?
	Роуз кимна.
	— И се боя, че никой не може да го извади от стаята — въздъхна тя.
	Вече наближаваше полунощ, а Джак все така не се отделяше от Зоуи и ако не го отпратеха, сигурно щеше да прекара цялата нощ до болничното легло на приятелката й. Очевидно беше решил, че е длъжен да стои при Зоуи. Роуз не успя дори да го придума да хапне нещо. Прие само чая, който му донесе. През цялото време държеше Зоуи за ръката и имаше толкова отчаян вид, че Роуз я заболяваше душата всеки път, когато го погледнеше.
	Нямаше представа колко щеше да издържи така. Навярно дълго. Тя самата обаче вече усещаше силна умора. Искаше да остане при Джак и Зоуи, но бе изтощена от чакането и едва държеше очите си отворени.
	— Мисля да си взема още едно кафе — каза и се прозя, прикрила устата си с длан.
	— По-добре си полегнете — каза притеснено Джордж Бивън. — Изглеждате така, сякаш ще заспите права.
	Роуз хвърли поглед, пълен едва ли не с копнеж, на пейките в чакалнята.
	— Може наистина да си почина малко — съгласи се тя, но бащата на Зоуи я задържа за ръката, щом разбра кое място си е избрала за отдих.
	— О, там е твърде неудобно — каза. — Бихте могли да поспите в къщата. Ако желаете, ще ви закарам там.
	Мисълта за меко легло действително бе много примамлива. Въпреки това Роуз поклати глава.
	— Сърдечно ви благодаря за поканата. Но предпочитам да остана тук.
	При споменаването на къщата, която бе неин дом през изминалата седмица, се сети за въпроса, който бе изтрила напълно от съзнанието си.
	— Впрочем какво стана с продажбата? Зоуи прие ли офертата?
	Джордж Бивън я погледна с изненада.
	— Знаете за продажбата?
	— Научих случайно — отвърна уклончиво Роуз. — Доколкото разбрах, потенциалният купувач й беше поставил ултиматум. Тя трябваше да реши до понеделник вечер. Но не зная как е приключило всичко.
	Бащата на Зоуи въздъхна.
	— Отказа му — поясни той. — След връщането си в Лондон в присъствието на Филип разговаря с адвоката, който щеше да движи сделката, и отхвърли офертата. Филип ми каза, че не искала да продава.
	Роуз се замисли за Саймън. Ако това беше вярно, значи той не знаеше, че приятелката й е толкова зле. Някак се беше надявала, че междувременно е узнал за Зоуи и ще се свърже с нея, може би защото толкова силно копнееше за прегръдката му. Искаше й се да му разкаже всичко и той да я утеши. Само че това, разбира се, бяха блянове. Дори да научеше, Саймън вероятно не би дошъл тук. Със сигурност отдавна бе оставил времето с нея в миналото и забравил за мимолетната им афера.
	Роуз въздъхна дълбоко.
	— Май все пак ще си взема кафе — каза и се запъти уморено към автомата.


>	44.

	— При следващото съдебно заседание непременно трябва да тръгнем оттук. Не мислите ли? — Хейзъл Къмингс смръщи чело. — Саймън? Чувате ли ме?
	Саймън отвори вратата на хубавата червенокоса адвокатка и излезе след нея от сградата на съда.
	— Да, да, естествено. Това е добра тактика — увери я без кой знае какъв ентусиазъм и се усмихна извинително, уловил озадачения й поглед. — Страхотно се справихте, Хейзъл. Наистина. Бяхте се подготвили перфектно. Баща ми ще остане много доволен.
	Тя отново засия в усмивка и Саймън се ядоса, задето я беше обезкуражил с апатията си. Днес беше важен ден за младата му колежка и не му се искаше да помрачи радостта й.
	— Ще хапнем ли нещо? — попита Хейзъл, поглеждайки към часовника, който висеше над магазин на отсрещния тротоар и показваше един и половина. — Направо умирам от глад. Освен това бихме могли да обсъдим още веднъж случая. Вашето мнение ми е важно.
	— Разбира се — отвърна Саймън, макар да предполагаше какви са плановете й за следващото заседание и че той нямаше да възрази срещу тях.
	Хейзъл Къмингс работеше едва от няколко седмици във „Филдинг & Мейсън“ и нямаше още опит. Но беше амбициозна и усърдна, а при подготовката за процеси не оставяше нищо на случайността. Затова и бащата на Саймън й повери за пръв път защитата на важен клиент. Делото беше започнало днес и Хейзъл — както се очакваше — се справи превъзходно.
	Въпреки това Робърт Филдинг бе настоял Саймън да я придружи и да й помогне, което най-вероятно бе свързано не с нейната неопитност. По-скоро с факта, че Хейзъл отговаряше точно на представите на майка му за идеална снаха: беше интелигентна, хубава, имаше същата професия и същия произход като Саймън. Затова съвсем основателно подозираше, че майка му има пръст във възлагането на това „поръчение“. Още повече че наскоро му бе препоръчала Хейзъл като подходяща партньорка.
	И може би е права, каза си, вдигайки ръка да спре такси. Може би наистина трябваше да излезе на среща с Хейзъл и да я опознае по-отблизо. Всъщност двамата си пасваха перфектно. И хубавата й рижа коса му напомняше за…
	Роуз.
	Саймън въздъхна нечуто, когато си даде сметка какво е направил за пореден път. По дяволите, защо неизменно сравняваше всяка жена с Роуз Райли? Независимо какво вършеше, образът й бе постоянно пред очите му, а това го съсипваше. Сигурно щеше да му мине. Просто се искаше още малко търпение. Та нали никога не беше страдал дълго за предишните си приятелки. Е, да, обаче след раздялата с никоя от тях не се беше будил всяка нощ с чувството, че нещо му липсва…
	До бордюра спря такси, Саймън отвори вратата на Хейзъл и се качи в колата след нея. Каза на шофьора името на близко заведение, което посещаваше винаги, когато бе в Лондонското сити: любимо място за срещи на служители в банки и инвестиционни фирми, с каквито бе пълно наоколо, и доста оживено по обяд. Саймън обаче познаваше собственика и получи маса за двама.
	Когато им сервираха поръчаното ядене, Хейзъл вече се беше задълбочила в защитната стратегия, която планираше. А Саймън отново се затрудняваше да се съсредоточи върху изложението й. Кимаше и от време на време измърморваше по някоя одобрителна дума, но всъщност не я слушаше.
	— А вие ще отидете ли на благотворителния бал, който майка ви устройва другата седмица в Марлтън Хаус?
	Въпросът на Хейзъл стигна до слуха му отчасти и заради очаквателния й поглед.
	— Майка ми ли ви изпрати покана?
	Хейзъл кимна.
	— Но не зная дали да отида. Не познавам никого и сигурно ще се чувствам неудобно.
	Прикова поглед в него и Саймън разбра, че явно се надява на покана да й кавалерства. И за миг-два се изкуши да го направи.
	Това би била идеална първа среща, защото им даваше възможност да се опознаят по-добре без допълнителни ангажименти. След това можеше да заведе Хейзъл на вечеря, а оттам нататък щеше да си покаже. Десетки пъти бе изпълнявал тези ритуали и беше наясно как се получават нещата. С Хейзъл може би щеше дори да се получи доста добре. Беше симпатична и привлекателна и очевидно проявяваше интерес към него.
	Имаше само един проблем.
	Не беше Роуз.
	— Защо не дойдете с придружител? — каза той. — Майка ми със сигурност не би имала нищо против.
	— О, да. И аз си го помислих — отвърна след кратко колебание Хейзъл и се усмихна, не давайки вид, че е разочарована.
	Но навярно беше, защото през остатъка от обяда разговорът им не вървеше и Саймън имаше чувството, че не само той си тръгна с радост от ресторанта.
	Отвън той наново спря такси и помогна на Хейзъл да се качи. Понечи да я последва, но изведнъж се поколеба, защото си даде сметка, че е кретен. Безмозъчен, изкуфял кретен.
	— Господин Филдинг? — попита озадачено Хейзъл, понеже той отдръпна назад крака си, с който вече беше стъпил в таксито.
	— Съжалявам, току-що се сетих, че трябва да свърша нещо — обясни Саймън. — Ще се видим по-късно в кантората.
	Захлопна вратата и изпрати с поглед таксито, което се вля в движението. Сетне извади мобилния си телефон и се обади на Глория. Секретарката, която работеше не само за него, но и за баща му, беше от години в кантората и притежаваше неподозирани способности за разрешаване на костеливи проблеми. На което и разчиташе в момента.
	— Глория, трябва да откриете един човек — каза, без да увърта.
	— На драго сърце, господин Филдинг — отвърна тя, както винаги, спокойно и любезно. — За кого става въпрос?
	— За Матю Райли — рече той и се усмихна мрачно, докато в главата му полека-лека вече съзряваше план.


>	45.

	— Роуз! Почакай за момент!
	Подвикването накара Роуз, която се беше запътила за бутика на сестра си, да се обърне стреснато. Когато видя, че по крайбрежната алея се приближава Меган Търнър, простена наум. Тъй като подозираше какво ще я попита.
	— Има ли някакви новини от Лондон?
	Мълвата за състоянието на Зоуи се беше разпространила бързо. Както и че Джак дни наред не се отделял от леглото й. Хората проявяваха съчувствие и често се интересуваха как са двамата. В случая обаче Роуз не беше сигурна на какъв отговор се надява Меган.
	— Няма промяна — каза. — Зоуи все още не се е събудила.
	— Но тя вече близо седмица е в кома. Лекарите имат ли още надежда, че ще се оправи?
	Роуз видя пред себе си бледото, сякаш безжизнено лице на Зоуи.
	— Положително ще се оправи — изрече с по-голяма увереност, отколкото действително изпитваше. — Вече диша самостоятелно и лекарите казват, че това е добър признак.
	Но лекарите бяха казали и друго: че всеки ден в кома увеличава вероятността мозъкът й да е увреден от кръвоизлива. Че при спукана аневризма никога не може да се предвиди каква ще бъде прогнозата за болния. Зоуи беше извадила донякъде късмет: веднага бе постъпила в клиника и оперирана, а и кръвоизливът бе на сравнително безопасно място. Въпреки това неврологичните тестове за установяване сериозността на последиците можеха да се проведат едва след като се събудеше от комата. При положение че изобщо се събудеше…
	— А Джак? — продължи да подпитва Меган. — Още ли е там?
	Роуз кимна и това, изглежда, не се понрави на Меган, защото тя замислено задъвка долната си устна.
	— Но той може ли изобщо да й помогне с нещо? Не е ли по-добре да се върне? Не върви да зареже за толкова време стопанството.
	— Всичко е уредено — отвърна нервно Роуз. — А сега ме извини, но трябва да отида спешно при сестра ми.
	Сбогува се и продължи към бутика, без да се обърне. Всъщност съжаляваше Меган, понеже тя явно не беше погребала надеждата Джак все пак да избере нея. Само че не го беше видяла седнал до леглото на Зоуи. В момента го интересуваше една-единствена жена и Роуз се молеше горещо двамата да получат още един шанс.
	Едно денонощие бе дежурила заедно с Джак до леглото на Зоуи. После пристигна Айрис и двете се прибраха в Пендерак.
	Тук животът вече беше навлязъл в обичайното си русло, което бе добре дошло за Роуз, понеже поне донякъде я отвличаше от мислите и мъката по Саймън.
	Той така и не се беше обадил, а тя на няколко пъти бе на границата да го направи, защото направо не издържаше. Всеки път обаче смелостта я напускаше в последния момент. Не биваше да се натрапва, макар че с всеки изминал ден усещаше все по-силно липсата му.
	С въздишка блъсна вратата на бутика и даде път на клиентката, която си тръгваше. След това влезе и се усмихна на Айрис, която бе застанала зад тезгяха и прибираше пари в касата.
	— Е, как е оборотът?
	— Не мога да се оплача — отвърна весело Айрис, но веднага след това стана сериозна. — Чувала ли си се с Джак?
	Роуз поклати глава.
	— Обеща да се обади веднага щом настъпи промяна. Я по-добре ми кажи има ли поръчки за мен?
	Айрис й подаде списък с продадените блузи и чанти, за да попълни асортимента. Беше горе-долу обичайната бройка, така че нямаше да й отнеме много време.
	— Надявах се да са повече — отбеляза разочарована, Айрис обаче само се засмя.
	— Според мен ще се зарадваш, че не са толкова много. Тъй като имам още нещо за теб. — С тези думи бръкна под тезгяха и извади писмо, адресирано до Роуз. — Господин Пайн ми го остави, защото му казах, че ще наминеш след малко. Така щял да си спести разкарването до вилата.
	Пощальонът често правеше така, когато пристигаха писма или колети за Роуз, и тя нямаше нищо против. Любопитно взе плика и прочете името на изпращача.
	— Фелисити Майърс! — възкликна уплашено. — Тя пък какво иска от мен?
	— Сигурно да й ушиеш още един цялостен тоалет — предположи Айрис.
	След последната си среща с ексцентричната американка обаче Роуз се боеше по-скоро от друго. Дали не й изпращаше сметката за съсипания панталон? Притеснено отвори плика и разгъна двата листа в него.
	— Е? Нова поръчка ли е? — полюбопитства Айрис.
	— Не, нещо много по-хубаво.
	Роуз прочете повторно писмото, защото не можеше да повярва какво й предлага Фелисити Майърс.
	— Кани ме на делови разговор в Лондон. Както изглежда, е собственичка на голям онлайн магазин в Щатите, специализиран в дизайнерска мода. Освен представените марки, искала да основе и свой бранд и тъй като моите неща много й харесали, възнамерявала да ми предложи сътрудничество. Да разработвам модели, които тя евентуално да произвежда.
	Роуз откъсна очи от писмото и погледна ококорената Айрис. Сестра й запляска с ръце от възторг.
	— Та това е страхотно! Ще станеш истинска дизайнерка! Ха, знаех си! — извика тя и прегърна бурно Роуз.
	Въпреки че беше не по-малко развълнувана, Роуз се опита да прояви реализъм.
	— Това е само разговор. Може и нищо да не излезе.
	— О, глупости, разбира се, че ще излезе. Ти си кадърна и ето че някой най-сетне го оцени. — И пак я прегърна. — Толкова се радвам за теб. Кога е срещата?
	— Тук пише да й се обадя, за да се уговорим.
	И посочи съответния пасаж.
	— Ами тогава действай! Прибери се и й се обади! — настоя Айрис.
	Роуз се усмихна.
	— Точно това ще направя, щом се върна вкъщи. Но първо трябва да мина през фермата, за да нагледам Уилям.
	Малко по-късно отново яхна колелото си и го подкара през селото. Беше прекрасен топъл ден и Роуз примигваше с усмивка срещу слънцето, което приятно огряваше лицето й, щастлива от току-що получената добра новина.
	Когато стигна кръстовището до църквата, забеляза на известно разстояние пред себе си тъмна лимузина мерцедес, която след миг зави и изчезна от погледа й.
	Беше същият модел, който караше Саймън, и мислите й отново отлетяха при него. Какво ли би казал за предложението на Фелисити Майърс, запита се и въздъхна, съзнавайки колко й се искаше да сподели с него новината. И колко й се искаше той да е пак до нея. Но после си рече, че сама си вреди с такива неосъществими желания, така че се помъчи да прогони образа на Саймън от главата си, докато въртеше педалите към фермата, за да навести Уилям.
	Всички те редовно го наглеждаха и му помагаха в грижата за животните. Но той се справяше удивително добре и сам. Явно не искаше да разочарова Джак. С гордост й разправи за тренировките с Бъди, затова Роуз спокойно си тръгна след половин час.
	Когато малко по-късно наближи вилата, още отдалеч видя паркирана отпред кола. Присви очи и се вгледа по-внимателно, защото не очакваше никого. Беше черен мерцедес, може би дори онзи, който бе видяла одеве.
	Колкото по̀ се приближаваше, толкова по-познат й се струваше и сърцето й запърха в гърдите, щом стигна до него и видя регистрационния номер.
	Автомобилът не само приличаше на мерцедеса на Саймън.
	Беше неговият автомобил.


>	46.

	Роуз скочи от колелото и го облегна на стената, сетне отвори входната врата.
	— Хенри? Люк? — извика, понеже момчетата трябваше да са вкъщи, и провери в дневната и кухнята. Но там нямаше никого.
	Тогава сигурно са горе, каза си Роуз и изтича нагоре по стълбите. Щом се приближи до стаята на момчетата, чу гласове, долитащи през открехнатата врата. С лудо биещо сърце пристъпи напред и надникна вътре.
	Саймън седеше по турски до детската железница. Люк беше клекнал до него, а Хенри стоеше в центъра и показваше сложните конфигурации на релсите, по които влаковете минаваха по мостове и през тунели.
	— Ей това тук беше много трудно и заедно с Люк… О, здравей, мамо! — И се усмихна на Роуз, същото направи и Люк. За разлика от Саймън, който веднага стана на крака и я погледна сериозно.
	— Здравей, Роуз — каза. — Момчетата ме пуснаха вътре и се позабавлявахме тук. Надявам се, нямаш нищо против?
	Роуз изгледа укорително момчетата и двамата наведоха виновно глави. Тъй като всъщност не беше редно да пускат чужд човек вкъщи. Но пък тук се отбиваха само хора, които познаваха добре, затова не бяха свикнали да проявяват недоверие. А тъй като тя самата знаеше колко обаятелно се усмихва Саймън, не й оставаше нищо друго, освен да прояви снизхождение.
	— Какво правиш тук? — попита, опитвайки се да прикрие вълнението си пред децата. Сърцето й щеше да изскочи, ръцете й трепереха.
	— Трябва да поговорим — каза той и се наведе за папка, която бе оставил на пода. И неуверено добави: — Ако имаш време.
	Роуз кимна.
	— Да отидем долу, там никой няма да ни пречи — отговори тя и погледна строго момчетата. — А вие засега оставате тук.
	Двамата кимнаха мълчаливо, понеже усетиха, че нареждането е много сериозно. Пък и очевидно не беше проблем да го изпълнят, защото докато слизаше със Саймън по стълбите, Роуз чу през вече затворената врата, че се заприказваха и продължиха играта.
	Тя заведе Саймън в дневната и го покани да седне. Той обаче отказа, затова и тя остана права. За миг, продължил сякаш цяла вечност, просто стояха и се гледаха.
	— Съжалявам — наруши тишината Саймън. — Трябваше да изчакам в колата, докато се върнеш.
	— Няма нищо — отвърна Роуз и се усмихна накриво. — На тяхно място и аз бих те пуснала вътре.
	— Това ме успокоява — отвърна той. — Честно казано, не бях много сигурен.
	Подаде й папката, която държеше в ръка.
	— Това е за теб.
	— Какво е?
	Роуз разгърна папката, в която имаше някакви наглед много официални документи, формуляри и заявления. Доколкото разбра, ставаше въпрос за плащане на издръжка и на доста места се срещаше името на Мат. Освен това имаше пълномощно, което оторизираше Саймън да представлява Роуз по всички правни въпроси. Липсваше само подписът й. Тя вдигна изненадано глава.
	— Решил си да дадеш Мат под съд?
	— В краен случай — отбеляза Саймън. — По време на разговора с него обаче останах с впечатление, че предпочита да не се стига дотам. Така че не бих се учудил, ако закъснелите плащания скоро постъпят в банковата ти сметка.
	Роуз го изгледа смаяна.
	— Разговарял си с Мат?
	Саймън кимна.
	— В ресторанта те заплаши с обжалване, което според мен беше доста нагло поради факта, че сериозно е забавил плащането на издръжката. Парите ти се полагат, затова му обясних, че си потърсила компетентен юридически съветник и че ако продължава да протака, ще заведем иск не само за дължимата сума, но и ще изискаме проверка дали присъдената издръжка е достатъчна. Доколкото те познавам, сигурно не си поискала максималния размер, но ще го получим без проблеми предвид заплатата му като инвестиционен банкер. И бившият ти мъж явно също го знае, защото си подви опашката и ме увери, че веднага ще навакса с плащанията. А ако не, трябва само да подпишеш пълномощното. После с най-голямо удоволствие ще превърна живота му в ад.
	Роуз остана като гръмната. Заплахата на Мат в ресторанта много я уплаши, затова с радост би наела адвокат като Саймън, който да я защити от бившия й мъж. Но дори не смееше да си помисли колко е тарифата му на час.
	— Хубаво би било Мат най-сетне да ми плати, обаче не мисля, че мога да си позволя услугите ти.
	— За хора, които обичам, работя безплатно — каза Саймън. — Роуз, имаш спешна нужда от човек, който да те подкрепя и да се бори заедно с теб. И аз с удоволствие бих се заел с това. Не само в съда, но и въобще.
	Роуз усети как в тялото й се разля приятна топлина и повече от всичко на света пожела да се приближи до него и да се сгуши в прегръдките му. Само че нещата не бяха толкова прости.
	— Саймън, аз…
	— Между другото, много добре се разбирах с момчетата ти — прекъсна я той, сякаш за да й попречи да му изброи причините за невъзможността на тяхната връзка. — Големи симпатяги са.
	— Невинаги са такива — рече тя. — Понякога и двамата причиняват ужасни главоболия. И обичат да се редуват със сестра си, така че циркът е пълен. Все измислят по нещо, повярвай ми.
	Саймън направи крачка към нея.
	— Разбирам какво се опитваш да направиш. Да ме изплашиш, за да си тръгна.
	— Мисля, че успях — каза тя и видяла решителното му изражение, усети как по гърба й пробягнаха тръпки.
	— _Почти_ успя — отвърна той и направи още една крачка. — Защото си истинско предизвикателство за мен. Във всички отношения. Със сигурност ще ми е по-лесно, ако си намеря жена, която се вписва идеално в живота ми. Проблемът обаче е, че не искам такава жена. Ти си единствената, която мога да си представя в тази роля. Защото си идеалната за мен, Роуз. Ти и никоя друга.
	Беше стигнал до нея и я привлече в прегръдките си, обсипа я с целувки, докато коленете й омекнаха. Когато я пусна, Роуз си пое разтреперана дъх.
	— Ами ако не се получи?
	— Възразявам, ваша чест — каза Саймън и допря пръст до устните й. — Въпросът е чисто спекулативен, а оттам и безпочвен. — Усмихваше се, но очите му я умоляваха. — Не мога да ти кажа какво ще стане. Мога обаче да те уверя, че вече съм готов. Обичам те, Роуз, и искам нещата между нас да се получат. А след като при вас е пълен цирк, така да бъде. На драго сърце ще заменя спокойствието си срещу малко стрес, щом това е цената да бъда с теб. — При тези думи я целуна още веднъж. — Е? Какво гласи присъдата, ваша чест? Ще получа ли втори шанс?
	Роуз вдигна поглед към него.
	— Според мен трябва да се съглася с аргументите на защитата — каза тя със сияйна усмивка и отвърна всеотдайно на целувката му.
	Когато се откъснаха един от друг след дълъг момент на самозабрава, Саймън допря чело до нейното.
	— Слава богу! — въздъхна с облекчение. — Още малко и нямаше да издържа.
	— Докога можеш да останеш? — попита Роуз, защото внезапно я завладя непреодолимо желание да му покаже своя живот. Той трябваше да се запознае със Сара, искаше й се да го заведе и в пансиона и да го представи на майка си. То се знае, и на Айрис, която сто на сто щеше да остане очарована от него.
	Саймън се усмихна накриво.
	— Уви, само до утре. Не знаех как ще приключи разговорът с теб и дали няма да ме изхвърлиш веднага на улицата. Но не се безпокой, толкова бързо няма да се отървеш от мен. От сега нататък ще си търся клиенти само от Корнуол и ще ти ходя порядъчно по нервите с посещенията си.
	— А може и да не се наложи — отбеляза Роуз. — Мисля, че занапред ще идвам по-често в Лондон.
	И развълнувано му разказа за предложението, което й бе изпратила Фелисити Майърс.
	— Страхотно! — възкликна той и я завъртя във въздуха, а тя забеляза гордостта в очите му.
	Всичко ще бъде наред, помисли си Роуз и изпита дълбока благодарност.
	Понечи пак да целуне Саймън, когато той я пусна от прегръдките си, но телефонният звън ги спря. Долетя отгоре, защото момчетата бяха взели апарата със себе си. И един от двамата очевидно беше вдигнал, защото звънът почти веднага спря.
	Малко след това по стълбите се чу топуркане, което накара Саймън да се отдръпне от нея. Не бяха говорили за това, но той, изглежда, инстинктивно бе разбрал колко важно е децата полека-лека да свикнат с мисълта, че в живота на майка им има нов мъж — за което Роуз го възнагради с благодарна усмивка. Сетне се обърна към Люк, който се втурна в стаята и подаде телефона на майка си.
	— Вуйчо Джак иска да говори с теб — изстреля задъхано. — Нещо е станало с приятелката ти.


>	47.

	— Така ще се съсипете, господин Галахър. — Сестра Сюзън поклати угрижено глава и подаде на Джак чаша прясно запарен чай. — Та вие изобщо не си почивате. Полегнете за малко. Ще ви събудя веднага, ако има промяна.
	Джак я погледна уморено и повтори отговора, който вече дни наред даваше, щом чуеше това предложение:
	— Добре съм.
	Сестра Сюзън поклати глава.
	— Ей, голям инат сте, да знаете!
	Той изкриви уста в усмивка.
	— Мисля, че колегите ви от време на време ми го споменават — каза и отпи от силния чай, който се оказа неочаквано сладък. — Вие ли го подсладихте?
	Сестра Сюзън кимна.
	— Ще ви се отрази добре — каза строго и седна срещу него до масичката в сестринската стая.
	По принцип помещението бе само за персонала, но Джак вече минаваше за изключение от правилото. Там му сервираха чай, а когато вече нямаше накъде, можеше да полегне на кушетката в единия ъгъл. Освен това, когато идваха на смяна, сестрите му носеха нещо за хапване, за което им бе изключително благодарен. Въпреки всичко не се застояваше тук, тъй като все го теглеше към Зоуи. Тя беше още в кома и чакането постепенно го смазваше. С всеки изминал ден, в който не се събуждаше, се увеличаваше вероятността за тежки мозъчни увреждания вследствие на кръвоизлива.
	Не, не може нещата да са толкова зле, утешаваше се той. В края на краищата нали вече дишаше самостоятелно. Само че нищо друго не се променяше и Джак забелязваше, че лекарите постепенно губеха надежда, макар непрекъснато да го уверяваха, че при аневризмите всичко е възможно.
	Сестра Сюзън се зае да попълва болничните документи, които лежаха на бюрото пред нея, докато Джак пиеше чая, унесен в мислите си. Ето затова му беше симпатична едрата, русокоса и на вид около петдесетгодишна жена — защото, за разлика от другите сестри, не се опитваше да завърже разговор с него. По някое време усети, че го гледа. Повдигна въпросително вежди, а тя се усмихна плахо.
	— Много я обичате, нали?
	Когато кимна, видя, че сестра Сюзън едва се сдържаше, понеже явно искаше да го попита още нещо. И най-накрая се реши.
	— Ами ако се събуди като друг човек? — При тези думи сви рамене. — Искам да кажа… Разбирате ме. Ако е парализирана? Или не си спомня за вас? Възможно е. При спукана аневризма винаги има някакви неврологични увреди. Не е изключено да не може да говори нормално. Или да не може да се движи. А в най-лошия случай никога няма да се научи.
	Джак знаеше всичко това, защото лекарите постоянно го изтъкваха. Но в момента за него беше важно само едно.
	— Искам да се събуди — каза той. — За останалото ще мислим после.
	Сестра Сюзън се облегна на стола си и се вгледа в него.
	— Дано приятелката ви знае какъв късмет е извадила с вас — каза усмихнато и пак се наведе над документите.
	Джак изпи чая си и й благодари. После пак се запъти към стаята на Зоуи. Когато мина покрай остъклена врата, направо се стресна от отражението си. Трябва да се избръсна, рече си и прокара ръка по брадясалите си бузи. Направо се беше занемарил, но не смяташе, че това е важно. Важно беше единствено Зоуи да…
	Покрай него притича лекар с развяна престилка, след него — една, втора сестра. Джак вече знаеше какво означава това: някой пациент имаше криза и се нуждаеше от спешна помощ. Познаваше сестрите, които бързаха надолу по коридора. Едната беше сестра Сюзън, която, бягайки, се обърна към него.
	— Господин Галахър, елате! — извика тя и чак в този момент Джак осъзна, че тичат не към която и да било стая. А към стаята на Зоуи.


>	48.

	Светлината я заслепяваше, затова пак притвори клепачи. Само че настойчивият глас не утихна.
	— Отворете очи! — Гласът беше мъжки. — Зоуи? Ако ме чувате, стиснете ръката ми.
	Тя се опита да изпълни нареждането, но тялото й беше безсилно. Дали изобщо усещаше ръката си? Страхът се плъзна нагоре, клепачите й затрепкаха. С усилие отвори очи и примигна срещу светлата точка пред лицето си.
	— Следете светлината с очи. Можете ли, Зоуи?
	Точката се придвижи надясно и тя я последва машинално. Но само за малко, сетне насочи поглед към смътните лица над себе си. Не можеше да ги фокусира, различаваше само очертания. Едва полека-лека картината се проясни, стана по-отчетлива.
	До леглото й стояха непознати мъже в бели престилки. Зоуи усети адреналина, бушуващ в тялото й. Понечи да седне, ала не успя. Сега вече усещаше дясната си ръка, както и десния крак. Останалото обаче — не. Не чувстваше нищо и искаше да го каже. Но нещо не беше наред и с говора й.
	Къде съм, помисли си отчаяно. И какво правят тук всичките тези хора?
	Едно лице разбута другите, изпречи се точно пред нейното. Тя погледна зелените очи, в които се четеше загриженост.
	— Зоуи?
	Гласът прозвуча познато и страхът в гърдите й изчезна. Не знаеше къде е и какво става с нея, но сега отново имаше нещо, което й даваше опора. Тъй като позна наведения над нея мъж.
	— Джак…
	Костваше й неимоверни усилия да произнесе името му и то не прозвуча правилно, а по-скоро грачещо, хрипливо и неразбираемо. Джак обаче я възнагради с усмивка на облекчение.
	— Слава богу — промълви и тя видя сълзите в очите му, усети дланта му върху косата си. — Сега всичко ще бъде наред. Чуваш ли, Зоуи? Всичко ще бъде наред.
	Значи в момента не е наред, помисли си тя. А и го чувстваше. Беше слаба, не контролираше тялото си и вече не можеше да държи очите си отворени. Мракът, от който едва бе изпълзяла току-що, отново посегна към нея, погълна лицето на Джак.
	Моля те, не си отивай, рече си, преди силите да я напуснат и пак да потъне в дълбок сън.


>	49.

	_Осем месеца по-късно_
	Още мъничко. Зоуи стисна зъби, защото изпитанието се оказа по-трудно, отколкото си мислеше. Теренът беше неравен и тя трябваше да върви внимателно, стъпка по стъпка, с мъка пазейки равновесие. Благодарение на бастуна, с който не се разделяше, обаче след няколко минути достигна парапета на скалите.
	Сгорещена, но и облекчена, се облегна на обветреното дърво и вдиша дълбоко свежия морски въздух. Днес духаше силно и въпреки лазурносиньото небе беше още хладно. Ала дивите цветя пак бяха разцъфнали навсякъде по скалите и показваха, че лятото вече не е далеч.
	Зоуи отсега се радваше, че най-сетне ще се затопли, защото всеки слънчев час пропъждаше спомените за мрачното време зад гърба й.
	Беше много трудно да се пребори и върне към живота, а и борбата още не беше приключила. Но имаше прогрес. Парализата на лявата й страна вече бе почти отшумяла. Зоуи пак можеше да говори нормално, за което бе истински благодарна, само дето понякога й липсваха думи и й отнемаше повече време, докато формулира изречение. Работеше върху това, както и да ходи без бастун, засега обаче не успяваше. А може би и никога нямаше да успее.
	Все пак беше извадила късмет, лекарите непрекъснато го повтаряха. Състоянието й се бе подобрило значително и това се дължеше предимно на Джак. След рехабилитацията се премести при него в Корнуол и той й оказа всяка възможна подкрепа, в най-тежките моменти бе неотлъчно до нея. А сега и тя вече бе в състояние да допринесе с нещо за съвместния им живот. Помагаше на Уилям с домашните и вършеше лека домакинска работа — например готвеше и печеше. Всеки ден научаваше нови рецепти от Дейзи и ги изпробваше. Това занимание й беше учудващо приятно, най-вече защото там имаше по-голям успех, отколкото в тренировките за възстановяване на парализирания крак, който не й служеше, както искаше Зоуи.
	— Хей! Какво правиш там, горе?
	Гласът на Джак я изтръгна от мислите й. Той тичаше по пътеката към нея. Когато стигна до скалите, Зоуи видя на лицето му радост и тревога.
	— Можеше да ми кажеш, щях да те придружа.
	— Предупредих Уилям — отвърна тя. — И той сметна, че е окей. Явно ми има по-голямо доверие.
	Джак се усмихна.
	— Казвам го не защото ти нямам доверие, а понеже с удоволствие бих се разходил с теб. Това, че сега пак можеш да правиш всичко без мен, не означава задължително да го правиш без мен. Иначе, току-виж, съм си помислил, че вече не съм ти нужен.
	Зоуи сведе смутено поглед, понеже именно за това трябваше да поговори непременно с него. Ала още преди да каже нещо, Джак продължи.
	— Обади се баща ти. Пита дали си обмислила предложението да оглавиш фондацията. Мисля, че е важно за него.
	Зоуи въздъхна.
	— И за мен е важно, все пак основаването й беше моя идея. Но не зная дали съм най-подходяща за тази работа.
	Замисли се за къщата и се зарадва, че бе решила да не я продава. Сега тя беше седалище на фондацията за млади музикални таланти „Крис Бивън“, която Зоуи основа съвместно с баща си. В нея се помещаваше администрацията, но имаше и зали за семинари и музикални събития, посещавани от стипендиантите. Така че просторните помещения най-сетне не бяха безлюдни, а изпълнени с живот и музика. И някой отново свиреше на рояла на Крис, факт, който би зарадвал най-много майката на Зоуи, ако го беше узнала.
	Само че състоянието й се бе влошило драстично и Бренда бе починала внезапно в началото на годината. Скоропостижната й смърт шокира всички, но Зоуи поне беше спокойна, че са направили за нея всичко по силите си. Тя самата нямаше възможност да се грижи за майка си, обаче баща й я замести и положи максимални усилия.
	Джордж Бивън беше различен отпреди, много по-благ и по-достъпен. Управлението на фирмата бе предал, общо взето, на Филип, за да се посвети изцяло на фондацията, задача, която прие много сериозно, сякаш по този начин искаше да изкупи вината си пред Крис за онова, от което го бе лишил. Буквално вреше и кипеше в тази работа и Зоуи беше сигурна, че не се нуждае от помощта й. А предложението да оглави фондацията бе по-скоро свързано с желанието му да я вижда по-често. Тъй като нямаше как да изпълнява задълженията си, без да напуска къщата в Корнуол.
	— Мисля, че още не съм готова — каза тя. — Освен това ще трябва много по-често да пътувам до Лондон.
	— Че лошо ли е? — попита Джак. — Животът в големия град сигурно ти липсва.
	— Не, ни най-малко — натърти Зоуи.
	Изобщо не й липсваше. Беше щастлива тук с Джак и не искаше да промени нищо. Но той като че ли виждаше нещата по друг начин.
	В последните седмици нерядко изглеждаше разсеян, сякаш нещо занимаваше съзнанието му, а колкото пъти го попиташе, избягваше отговора и я уверяваше, че всичко е наред. И това подклаждаше съмненията й.
	Дали не му беше омръзнало да се съобразява с болестта й и да нагажда живота си спрямо нея? Фактът, че непрекъснато й повтаряше да приеме предложението на баща си, очевидно го потвърждаваше. Може би се надяваше тя да замине за Лондон и така да се отърве от нея?
	— Не е нужно да прибързваш с решението си — каза Джак, преди Зоуи да изрази безпокойството си. — Ако го помолиш, Джордж ще ти даде време. Но първо ще отпразнуваме сватбата на Роуз. Баща ти ще дойде, нали?
	Зоуи кимна.
	— Роуз го покани. Ще доведе и Филис.
	Джак леко наведе глава и я погледна скептично.
	— И ти нямаш нищо против?
	— Не, категорично нямам — отвърна Зоуи.
	Всъщност дори тя самата настоя пред баща си най-сетне да обяви официално връзката със своята секретарка. Осъзна, че досега не го беше направил заради нея и неприязненото й отношение към Филис. Междувременно обаче бе приела, че тази връзка е важна за баща й. И той като нея се нуждаеше от някого, който да му бъде опора, а Филис го обичаше истински.
	— Искам татко пак да бъде щастлив. Заслужава го след всичко станало.
	Джак се усмихна.
	— И сестра ми заслужава — въздъхна той. — Дано втория път да има повече късмет.
	— Разбира се, че ще има — рече Зоуи и си помисли, че Роуз направо беше разцъфнала през последните месеци. Любовта към Саймън бе променила целия й живот.
	Двамата не издържаха дълго да водят връзка от разстояние и още след три месеца заживяха заедно. Сега заедно с децата обитаваха голяма къща в Хампстед, съвсем близо до нейния имот, и се чувстваха прекрасно. Децата харесваха Саймън и с желание ходеха в новите си училища, а Роуз вече работеше за дизайнера Клайв Уентуърт. Планираното сътрудничество с американката, която бе поискала нейни модели за своя онлайн магазин, не се осъществи, понеже условията, които й предложи, се оказаха неприемливи. Но Роуз не се отказа, а продължи да търси възможности за сбъдване на мечтите си. И наистина не след дълго й предложиха работа при прочутия дизайнер. Сватбата със Саймън, която щеше да се състои след две седмици тук, в Пендерак, щеше да увенчае този обрат в живота й — и Зоуи се радваше от душа и сърце за приятелката си.
	— Двамата са родени един за друг — каза тя с лека меланхолия в гласа. — Мисля, че не познавам по-щастлива двойка.
	Чак след като го произнесе, си даде сметка какво е казала. Уплашено погледна Джак, който се взираше в нея, смръщил вежди.
	— Това означава ли, че ние не сме щастливи?
	— Зная, че аз съм щастлива — продума тя и усети буца в гърлото си. — Но ти?
	— Какво имаш предвид? — изненада се той.
	Зоуи си пое дълбоко дъх, защото й беше трудно да изкаже съмненията си.
	— Джак, вече не съм тази, в която се влюби навремето. И може би никога няма да бъда. Съвзех се от болестта и вече се справям сама. Моля те, не се чувствай задължен да останеш с мен. Наистина направи достатъчно за мен, но разбирам, че ще е по-добре да имаш жена, която може да ходи нормално. И която не е толкова несръчна като мен, толкова бавна. Кажи ми честно: ако съм ти в тежест…
	— Глупости! — прекъсна я той. — Как изобщо ти хрумна подобно нещо?
	— Напоследък си толкова замислен. И постоянно подхващаш разговор за фондацията. Искаш да се върна в Лондон ли?
	— Какво? Не! — Джак я погледна уплашено. — Но си мислех, че ти го искаш. Зоуи, сега, след като се възстанови, сигурно се чувстваш тук като птица в клетка. Беше преуспяваща бизнесдама, ръководеше компания — това със сигурност е много по-вълнуващо, отколкото всекидневието във фермата. Бях сигурен, че Лондон и старият ти живот ти липсват и сметнах, че нямам право да те задържам в Пендерак. Затова те посъветвах да приемеш длъжността във фондацията. Боях се, че тук ти е скучно.
	Зоуи усети как камък й падна от сърцето.
	— Тук ми харесва, Джак. Повече откъдето и да било. Обичам сегашния си живот. И обичам теб. Не искам да се разделяме.
	Джак се усмихна с облекчение.
	— Щом е така, май ще е по-добре да изясня веднъж завинаги един въпрос.
	Той извади нещо от джоба на панталона си, а Зоуи затаи дъх от изненада, когато видя, че е сребърен пръстен с два инкрустирани диаманта.
	— През цялото време го мъкна със себе си и не съм ти го дал досега, защото си мислех, че може би е твърде рано. И че още не си готова. Пък и исках да вземеш свободно решението си за фондацията. Иначе отдавна да съм го направил.
	Очите на Зоуи плувнаха в сълзи, когато Джак коленичи пред нея.
	— Зоуи, обичам те. И ми е абсолютно безразлично дали ходиш на два крака или само на един. Ако желаеш, ще те нося на ръце, но искам да бъда с теб. Веднъж вече те загубих, насмалко да те загубя и втори път и ако съм си взел някаква поука, тя е, че срещнеш ли щастието, трябва да го задържиш. Ти си моето щастие, Зоуи, и вече не мога да си представя живота без теб. Затова искам да се оженим. Ще станеш ли моя жена?
	Сълзите потекоха по бузите на Зоуи.
	— Да — промълви тя едва чуто. — Да, ще стана твоя жена. Искам го повече от всичко.
	Джак с усмивка я улови за ръката и й сложи пръстена, после се изправи и я заключи в обятията си. Целува я дълго и пламенно, сякаш за да разсее и най-малкото й съмнение, че не е казал онова, което мисли. Но тя не се съмняваше повече, а притисната към него, отговаряше на целувките му.
	Когато се откъсна от нея, двамата останаха прегърнати в продължение на дълъг миг, докато Зоуи не усети как Джак се напрегна и вдигна глава.
	— Какво има? — попита уплашено тя, той обаче пак се усмихна.
	— Мисля, че не сме сами — каза и погледна към развалините на старата кула. — Хайде, излез, Уилям. Зная, че си там.
	От храсталака пред кулата се чу шумолене и секунди по-късно оттам излезе Уилям. Ухили се смутено и се приближи до тях.
	— Не исках да ви преча — каза и посочи пръстена на ръката на Зоуи. — Значи най-накрая ти предложи, а?
	Тя се усмихна изненадано.
	— Ти си знаел?
	Той кимна.
	— Малко ме беше страх, че ще сгафи. Ама всичко мина тип-топ.
	— Ей, внимавай какво говориш!
	Джак замахна да го боксира на шега и баща и син си размениха усмивки. След това прегърна Зоуи през рамо.
	— Е, хайде да се прибираме — каза и Зоуи се усмихна щастливо, когато тримата поеха по пътя за фермата.
