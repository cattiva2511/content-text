P>
	В нощта най-дълга между нощите,
	блестят очи, звънтят кристални чаши,
	отпиваме и вкусваме от мощите
	на първия последен ден на дните наши.

	С Богоявление — кръщение, безсмъртие
	калесва заскрежен от здраве януари,
	на Малък Сечко лютото усърдие
	топи се по разкаляните тротоари.

	Уж ранна безрезервна пролет е,
	сергиите от мартеници натежават,
	грабнете ските — хайде, време е!
	Със сняг и слънце Март ни изкушава.

	От _р_-то в тялото зелено на април
	все още ранно утринно потръпваме,
	Великден празнично в червените яйца е скрил
	надеждите за новото възкръсване.

	На май в славеевите нощи
	сърцето тайно, безразсъдно става,
	черешите не са готови още,
	денят расте в младост и забрава.

	Вали, пече, вали, пече…,
	но всеки тайно знае, че
	на юни глупаво се сърдим,
	дъхът на лятото си пъдим.

	От юлски жеги натежали хлебно
	потят се дните, късите ни сънища,
	годината преваля — време ненагледно,
	узряваме доволни мъничко по мъничко.

	Несетно лятото изтлява,
	а август царствен диво пак зове.
	Морето, вечното, неотразимо призовава
	за малко, но с любимото море.

	Септември без бригади с дъх на чушки
	напомня, че сме смъртни, че стареем.
	Прибира пак момчетата, раздава пушки.
	Прекрасно е, че и това ще надживеем.

	Октомври рони златни слитъци,
	вселенска сладост — мачкане на грозде.
	На циганското лято чаканите припеци
	неблагодарни закачаме на гвоздей.

	Ноември — тази влажна, климатична яма,
	безпразнично се влачи, прави се на хитър,
	напредва бавно, сивичко, но във замяна
	избистря тихо виното ни литър подир литър.

	Студентски някак, купонджийски,
	декември рано мръква и съдейства.
	Никулден възвестява, че светеца византийски
	за Коледа предсказва снежни чародейства.

	В нощта най-дълга между нощите,
	блестят очи, звънтят кристални чаши,
	отпиваме и вкусваме от мощите
	на първия последен ден на дните наши.
P$
