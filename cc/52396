D>
	На моя съпруг Бил, с любов и признателност.
D$


>
	Скъпи читатели,
	През годините съм получавала стотици писма за моя исторически роман Risen Glory. Тази книга — моят първи опит като самостоятелен автор — излезе през 1984 г. и от дълги години не беше преиздавана. Вие се оплаквахте и негодувахте — да, аз действително чувах негодуванието ви! — защото искахте да я прочетете. Е, вече се сложи край на страданията ви! Risen Glory се завръща в новото си, преработено издание и със заглавие Just Imagine.
	Както мнозина от вас, бях въведена в очарователния свят на романтичната проза чрез историческите любовни приключенски романи от края на седемдесетте и началото на осемдесетте години на двайсети век. Бях очарована от страстните истории, наситени с горещи сексуални сцени (макар да бяха отчайващо некоректни в политически и исторически план), изобилстващи от мрачни герои и дръзки, смели героини. Те ме отведоха в един свят, където всички шансове за успех бяха запазени единствено за представителите на силния пол, а едничкото право на жените бе да се борят за своето. Но жените винаги печелеха битките! Ех, защо не бе така и в действителността…
	Преработката на тази книга за мен беше едно изпълнено с носталгия пътешествие. Когато я написах за пръв път, бях млада майка, отчаяно опитваща се да открадне по няколко часа, за да се настани зад портативната пишеща машина през паузите, когато с останалите млади майки се редувах да водя децата в детската градина. През годините моето писане се промени и сегашните ми творби са доста по-различни от тази. При все това намирам толкова много сходства. От самото начало на писателската ми кариера бях влюбена в силните характери, разтърсващите емоции, хумора и вълнуващите моменти на гореща страст!
	Затова ви подканвам да се завърнете заедно с мен към по-ранните години, към времето, когато мъжете бяха мъже, а жените бяха родени само за да им вгорчават живота!
	Приятно четене!
@	Сюзън Елизабет Филипс


>	Част първа
>	Конярчето

E>
	Когато дългът тихо шепне: Ти си длъжен.
	Младостта отвръща: Аз мога.
@	Ралф Уолдо Емерсън
E$

>>	1

	Старият уличен търговец веднага забеляза момчето, рязко отличаващо се сред тълпата от добре облечени брокери и банкери, изпълнили улиците на Долен Манхатън. Късо подстриганата черна коса, която, ако беше чиста, щеше да се вие на непокорни къдрици, сега стърчеше на сплъстени кичури изпод прокъсаната филцова шапка. Закърпена риза, разкопчана на врата навярно заради юлската жега, покриваше тесните му крехки рамене, а парче кожен ремък придържаше мърлявия, прекалено голям панталон. Момчето едва тътрузеше краката си, обути в груби черни ботуши, подходящи по-скоро за някой гигант, и стискаше под мишница продълговат вързоп.
	Уличният търговец се облегна на ръчната количка, върху която бяха подредени тави със сладкиши, и се загледа в момчето, което си пробиваше път през многолюдното множество, сякаш беше враг, който трябваше да бъде завладян. Старецът често забелязваше това, което убягваше от погледа на околните, и нещо в този млад скитник привлече вниманието му.
	— Ей, ти, ragazzo*1. Има сладкиш за теб. Въздушен като целувка на ангел. Vieni qui!*2
	[*1 Момче (ит.). — Б.пр.]
	[*2 Ела тук! (ит.) — Б.пр.]
	Хлапакът обърна глава и се вторачи с копнеж в лакомствата, които съпругата на търговеца печеше всеки ден. Мъжът почти го чуваше как мислено брои монетите, скрити във вързопа, който здраво притискаше към себе си.
	— Ела, ragazzo. Това е подарък! — викна продавачът и му протегна голям ябълков сладкиш. — Подарък от стар човек за един новодошъл в най-важния град в света.
	Момчето мушна предизвикателно палец в колана на панталона си и се приближи към количката.
	— Божке, откъде ти хрумна, че съм новодошъл?
	Акцентът му, силен като аромата на растящия в Каролина жасмин, носещ се над памуковите полета, не можеше да се сбърка с нищо и старецът прикри усмивката си.
	— Може би на мен, стария глупак, само така ми се струва, а?
	Момчето сви рамене и подритна с върха на ботуша си някакъв боклук.
	— Не казвам, че съм, ама не казвам и че не съм. — Посочи с мръсния си пръст към количката. — Колко искаш за това?
	— Не казах ли, че е подарък?
	Хлапакът помисли, сетне кратко кимна и протегна ръка.
	— Много благодаря!
	Докато вземаше сладкиша, към количката се приближиха двама бизнесмени в рединготи и с високи цилиндри на главите. Погледът на момчето пренебрежително се плъзна по дебелите златни верижки на часовниците, сгънатите чадъри и излъсканите черни обувки.
	— Проклети глупави янки — промърмори то.
	Мъжете, увлечени в разговор, не го чуха, но веднага след като си тръгнаха, старецът се намръщи.
	— Май моят град не е подходящо място за теб, така ли? Минаха само три месеца, откакто войната свърши. Нашият президент е мъртъв. Страстите все още не са се уталожили.
	Момчето приседна на ръба на тротоара, за да изяде сладкиша.
	— Аз не уважавам много господин Линкълн*. Мисля, че беше инфантилен.
	[* Ейбрахам/Абрахам Линкълн (12 февруари 1809 г. — 15 април 1865 г.) е шестнайсетият (4 март 1861 — 15 април 1865) президент на САЩ и е първият президент от Републиканската партия. Той е яростен противник на робството, смъртно прострелян по време на спектакъл от актьора Джон Бут, привърженик на Юга. — Б.пр.]
	— Инфантилен? Madre di Dio!* Какво означава тази дума?
	[* Боже Господи! (ит.). — Б.пр.]
	— Глупав като дете.
	— И откъде хаймана като теб знае такава учена дума?
	Момчето засенчи с длан очи от прежурящото следобедно слънце и ги присви срещу стареца.
	— Четенето на книги е мое призвание! — важно обяви то. — Точно тази дума научих от господин Ралф Уолдо Емерсън*. Аз съм горещ почитател на господин Емерсън. — Деликатно гризна от крайчето на сладкиша. — Да си призная, не знаех, че е янки, когато започнах да чета есетата му. Направо пощурях, когато разбрах. Но тогава беше прекалено късно. Вече, както се казва, бях станал негов ученик.
	[* Американски есеист и философ (1803–1882), един от най-напредничавите и оригинални мислители на своето време; автор на прочутата фраза „адвокат на дявола“, защитник на индивидуализма и личната свобода. Сред едни от най-известните му творби са „Самоувереност“ и сборникът с есета „Природата“. — Б.пр.]
	— Този господин Емерсън. Какво толкова специално е казал?
	Парченце ябълка беше залепнало за върха на мръсния показалец на момчето и то го облиза с малкия си розов език.
	— Той говори за характера и самоувереността. Мен ако питаш, увереността в собствените сили е най-важното качество, което притежава човек, нали така?
	— Според мен вярата в Бог е най-важното.
	— От някое време вече не вярвам много в Бог, нито в Исус. Преди вярвах, но през последните няколко години на какво ли не се нагледах. Видях как янките колеха добитъка ни и палеха хамбарите ни. Как застреляха кучето ми Фъргис. Как госпожа Луис Годфри Форсайт изгуби съпруга си и сина си Хенри в един и същи ден. Очите ми се състариха.
	Уличният търговец по-внимателно се взря в хлапака. Малко, сърцевидно лице. Леко вирнато носле. Струваше му се истински грях, ако деликатните му черти загрубееха с възмъжаването.
	— На колко си години, ragazzo? Единайсет? Дванайсет?
	Удивителните му тъмновиолетови очи предпазливо се присвиха.
	— На достатъчно години, предполагам.
	— Къде са родителите ти?
	— Майка ми е починала при раждането ми. Баща ми умря в битката при Шайло* преди три години.
	[* Една от най-големите битки по време на Гражданската война, 6–7 април 1862 г. — Б.пр.]
	— Ами ти, ragazzo? Защо си дошъл тук, в моя град Ню Йорк?
	Момчето натъпка последния залък в устата си, пъхна вързопа под мишница и стана.
	— Трябва да защитя това, което е мое. Още веднъж ти благодаря за сладкиша. Беше истинско удоволствие да се запозная с човек като теб. — Понечи да тръгне, сетне се поколеба. — И само за сведение… аз не съм момче. Името ми е Кит.

	* * *

	Докато Кит се придвижваше през жилищната част на града към площад „Вашингтон“, следвайки указанията на една дама от ферибота, й хрумна, че може би не биваше да казва на стареца истинското си име. Човек, готвещ се да извърши убийство, не трябваше да се набива на очи. Само дето нямаше да бъде убийство. Беше въздаване на справедливост, макар че, ако я хванеха, съдилищата на янките едва ли щяха да го възприемат по този начин. Най-добре беше да се постарае те никога да не разберат, че Катрин Луиз Уестън от плантацията „Възкръснала слава“, близо до това, което бе останало от Ръдърфорд, Южна Каролина, някога дори се е доближавала до проклетия им град.
	Стисна по-здраво вързопа под мишница. Вътре бяха скрити шестразредният барабанен армейски револвер на баща й; обратният билет за влака до Чарлстън; първият том на есетата на Емерсън; дрехите за преобличане; и парите, които щяха да й трябват, докато беше тук. Щеше й се да може да приключи с всичко още днес и да се върне у дома, но се нуждаеше от време, за да проучи навиците на онова копеле янки. Да го убие, беше само половината работа. Другата половина беше да не я заловят.
	Досега Чарлстън беше най-големият град, който бе виждала, но Ню Йорк изобщо не приличаше на Чарлстън. Докато вървеше по шумните оживени улици, Кит беше принудена да признае, че наоколо имаше страхотни забележителности. Прекрасни църкви, елегантни хотели, универсални магазини с великолепни мраморни преддверия. Ала горчивината й пречеше да се наслади на прекрасните гледки. Градът изглеждаше незасегнат от войната, която бе унищожила и погубила Юга. Ако имаше Бог, тя се надяваше, че Той щеше да се погрижи душата на Уилям Т. Шърман* да гори в ада.
	[* Американски генерал (1820–1891), отличил се по време на Гражданската война; под негово командване е завзета Атланта на 1 септември 1864 г. — Б.пр.]
	Беше се зазяпала в една латерна, вместо да гледа къде върви, и се блъсна в пешеходец, бързащ към дома си.
	— Хей, момче! Внимавай!
	— Ти внимавай! — озъби се тя. — И не съм момче!
	Но мъжът вече се бе скрил зад ъгъла.
	Всички ли бяха слепи? От деня, в който напусна Чарлстън, хората я бъркаха с момче. Не й се нравеше, но навярно така беше по-добре. Момче, скитащо се само, не изглеждаше толкова подозрително, колкото момиче. Макар че хората у дома никога не я бъркаха. Разбира се, те я познаваха, откакто се бе родила, и знаеха, че не понасяше всякакви момичешки финтифлюшки.
	Само ако всичко не се бе променило толкова бързо. Южна Каролина. Ръдърфорд. „Възкръснала слава“. Дори самата тя. Онзи старец я бе взел за дете, но тя не беше. Вече бе навършила осемнайсет, което я правеше жена. Това беше нещо, което тялото й не позволяваше да забрави, но умът й отказваше да приеме. Рождената й дата, ведно с пола винаги й се бяха стрували случайна грешка и като кон, озовал се пред прекалено висока ограда, тя бе решила да се заинати.
	Зърна пред себе си полицай и се мушна сред група работници, понесли кутии с инструменти. Въпреки изядения сладкиш, все още беше гладна. И уморена. Ако в този момент беше в плантацията „Възкръснала слава“, щеше да се катери на едно от прасковените дървета, да лови риба или да бъбри в кухнята със Софрония. Стисна с длан парчето хартия в джоба си, за да се увери, че все още е там, макар че адресът беше завинаги запечатан в паметта й.
	Преди да намери място, където да пренощува, трябваше да види къщата. Може би щеше да зърне и човека, който заплашваше всичко, което обичаше. След това щеше да е готова да направи това, което не се бе удало на нито един войник от армията на Конфедерацията. Щеше да измъкне оръжието си и да убие майор Барън Натаниъл Кейн.

	* * *

	Барън Кейн беше опасно красив мъж със светлокестенява коса, изваян нос и сребристосиви очи, които придаваха на лицето му безразсъдния израз на човек, живеещ на ръба. Освен това беше отегчен. Макар че Дора ван Нес беше красавица, винаги готова за сексуални приключения, той съжаляваше, задето я бе поканил на вечеря. Не беше в настроение да слуша бърборенето й. Знаеше, че е готова за любовни подвизи, но нарочно се бавеше над чашата с коняк. Вземаше жените според своите условия, не според техните, а отлежал коняк като този заслужаваше да се оцени по достойнство.
	Бившият собственик на къщата имаше отлична винена изба, чието съдържание, както и самият дом, беше станало владение на Кейн благодарение на железните му нерви и чифт попове. Той извади тънка пура от дървената кутия, която икономката бе оставила за него на масата, отряза единия й край и я запали. След няколко часа го очакваха в един от най-добрите клубове в Ню Йорк, където със сигурност щеше да има игра на покер с високи залози. Но преди това щеше да се наслади на прелестите на Дора.
	Когато се облегна назад в стола си, младият мъж забеляза погледа й, вперен в белега, който обезобразяваше горната страна на дясната му ръка. Това беше един от многото, които бе получил по време на войната, и изглежда, всички я възбуждаха.
	— Не мисля, че чу и дума от това, което казах тази вечер, Барън — кокетно се усмихна любовницата му и облиза с език устните си.
	Кейн знаеше, че жените го намират за красив, ала той питаеше слаб интерес към външния си вид и определено не се гордееше с него. Смяташе, че начинът, по който изглежда лицето му, не беше негова заслуга. Беше наследство от слабоволев баща и майка, която разтваряше краката си за всеки, който уловеше окото й.
	Беше на четиринайсет, когато започна да забелязва погледите, които жените му хвърляха, и да изпитва удоволствие от вниманието им. Но сега, след дванайсет години, вече се бе преситил от прекалено много жени.
	— Разбира се, че те чух. Изтъкна ми един куп причини, поради които трябва да работя за баща ти.
	— Той е много влиятелен човек.
	— Вече си имам работа.
	— Наистина, Барън, това едва ли може да се нарече работа. Това е социална дейност.
	Кейн я измери с безстрастен поглед.
	— Няма нищо социално в това. Хазартът е начин да си изкарвам прехраната.
	— Но…
	— Как предпочиташ: да се качим горе или да те отведа у вас? Не бих искал да те задържам прекалено до късно.
	Тя тутакси скочи на крака и миг по-късно и в леглото му. Гърдите й бяха пищни и налети и докато ги стискаше в ръце, той се чудеше защо не му доставят удоволствие.
	— Нека ме заболи — прошепна тя. — Само малко.
	Кейн беше уморен да наранява, уморен от болката, от която, изглежда, не можеше да избяга, въпреки че войната бе свършила. Устата му цинично се изкриви.
	— Както дамата желае.

	* * *

	По-късно, когато отново беше сам и облечен за вечерта, той бродеше из стаите на къщата, която бе спечелил с помощта на чифт попове. Нещо в обстановката му напомняше за дома, където бе отраснал.
	Беше на десет, когато майка му избяга и остави баща му, потънал в дългове, в мрачното филаделфийско имение, което постепенно се рушеше поради нехайство и липса на пари. Три години по-късно баща му умря и дамите от благотворителния комитет дойдоха, за да го отведат в сиропиталище. Той избяга още същата нощ. Нямаше ясна цел, само знаеше посоката. На запад.
	Прекара следващите десет години, като се придвижваше от град на град, захващайки се с какво ли не: беше пастир на стада, сетне работи като общ работник, полагащ железопътни релси, беше златотърсач, докато не откри, че по-скоро може да намери скъпоценния метал на масата за карти, отколкото в ручеите и реките. По онова време Западът беше нова земя, която се нуждаеше от образовани хора, но Барън не посмя никому да признае, че може да чете.
	Жените се влюбваха в красивия младеж, чиито изваяни черти и студени сиви очи криеха хиляди тайни, ала душата му бе скована от лед, който нито една от тях не успя да разтопи. Нежните чувства, които се вкореняват от люлката и разцъфват в детето, познало любовта, липсваха у него. Дори самият Кейн не знаеше дали бяха завинаги мъртви, или само замръзнали. А и не го беше грижа.
	Когато войната избухна, той за пръв път от дванайсет години прекоси река Мисисипи в обратна посока и се записа в армията, но не за да помага да се запази Съюзът, а защото беше човек, който ценеше свободата над всичко останало и ненавиждаше самата идея за робство. Присъедини се към закалените в сраженията войски на Грант*1 и заслужи одобрението на генерала при щурма на форт Хенри. Когато достигнаха Шайло, той вече беше член на щаба на Грант. На два пъти едва не го убиха, веднъж при Виксбърг*2 и четири месеца по-късно при Чатануга*3 при атаката на Мисионари Ридж в битката, която бе осигурила успешния поход на войските на Шърман към морето.
	[*1 Юлисис С. Грант (1822–1885), генерал от армията на Съюза по време на Гражданската война и осемнайсети президент на САЩ (1869–1877). — Б.пр.]
	[*2 Обсадата на Виксбърг (18 май — 4 юли 1863 г.) е едно от последните военни действия по време на Гражданската война. След поредица от маневри, генерал Грант и съюзническата армия пресичат Мисисипи и притискат армията на Конфедерацията, предвождана от генерал Джон С. Пембъртън, в отбранителните линии около града крепост Виксбърг, Мисисипи. — Б.пр.]
	[*3 Вторият по големина град в щата Тенеси. — Б.пр.]
	Вестниците започнаха да пишат за Барън Кейн, провъзгласявайки го за „героя на Мисионари Ридж“, и възхваляваха смелостта и патриотизма му. След серия от успешни набези на Кейн през вражеските линии, репортерите постоянно цитираха фразата на генерал Грант: „Предпочитам да загубя дясната си ръка, отколкото да загубя Барън Кейн“.
	Това, което нито Грант, нито вестниците знаеха, беше, че Кейн живееше заради риска. Опасността, също както и сексът, го караше да се чувства жив и цялостен. Може би заради това се изхранваше с игра на покер. Можеше да рискува и да заложи всичко на една карта.
	Но постепенно и това бе изгубило своя блясък. Картите, скъпите клубове, жените — нищо от тези неща вече нямаше някогашното значение за него. Нещо му липсваше, но не знаеше какво.

	* * *

	Кит внезапно се събуди от непознат мъжки глас. Към бузата й бе притиснато стръкче слама и за миг тя се почувства, сякаш отново беше у дома, в плевнята на „Възкръснала слава“. Тогава си спомни, че плевнята бе изгоряла.
	— Защо не се прибереш да си починеш, Магнъс? Имал си дълъг ден.
	Гласът идваше от другата страна на преградата. Беше дълбок и звучен, без удължени гласни и прошепнати съгласни, както говореха по нейния край.
	Тя примигна и се опита да различи нещо в мрака. Изведнъж си спомни. Мили боже! Беше заспала в конюшнята на Барън Кейн.
	Повдигна се на лакът, ядосана, че не може да вижда по-добре. Онази жена на ферибота я бе заблудила с посоката и когато най-сетне успя да намери къщата, вече се бе стъмнило. Отначало се скри зад дърветата от другата страна на пътя, но след като нищо не се случи, заобиколи сградата отзад и се покатери на оградата, за да огледа по-добре. Щом зърна отворения прозорец на конюшнята, реши да се вмъкне вътре и да разузнае обстановката. За съжаление, познатите миризми на коне и прясно сено й бяха дошли в повече и Кит бе заспала в дъното на една празна клетка.
	— Утре заран Саратога ли ще вземете?
	Този глас беше различен. Познатият мелодичен акцент напомняше на речта на бившите роби от южните плантации.
	— Може би. Защо?
	— Не ми харесва как се възстановява глезенът й. По-добре да й дадем още няколко дни.
	— Добре. Утре и аз ще я погледна. Лека нощ, Магнъс.
	— Лека, майоре.
	_Майор?_ Сърцето на Кит се разтуптя. Мъжът с дълбокия глас беше Барън Кейн! Девойката се промъкна до прозореца на конюшнята и погледна над перваза точно когато той изчезна в ярко осветената къща. Прекалено късно. Бе пропуснала възможността да зърне лицето му. Целият й ден бе отишъл напразно.
	За миг усети предателско стягане в гърлото. Не би могла да оплеска нещата повече, дори да се бе опитала. Минаваше полунощ, тя беше сама в непознатия град на янките и още първия ден едва не я бяха сгащили! Преглътна с усилие и се опита да възвърне самообладанието си, като решително нахлупи окъсаната си шапка още по-ниско на челото. Нямаше смисъл да съжалява за минали неща, които не може да промени. Сега трябваше да се измъкне от тук и да намери място, където да прекара остатъка от нощта. Утре щеше да възобнови наблюдението си от по-безопасно разстояние.
	Грабна вързопа си, прокрадна се до вратата и се ослуша, Кейн се бе прибрал в къщата, но къде беше мъжът, на име Магнъс? Предпазливо бутна вратата и надникна навън.
	Светлината, идваща от пролуките между завесите, осветяваше откритото пространство между конюшнята и помещението за каретите. Тя се измъкна и се ослуша, но дворът беше притихнал и пуст. Знаеше, че желязната порта във високата тухлена стена беше заключена, затова трябваше да излезе по същия начин, по който беше влязла — като се прехвърли през оградата. Притесняваше се само, че се налагаше да пробяга през открития участък от двора. Пое дълбоко дъх и хукна.
	В мига, в който се отдалечи от конюшнята, разбра, че нещо не беше наред. В нощния въздух, вече неприкриван от миризмата на коне, се носеше лек аромат от дима на пура.
	Кръвта й лудо препусна. Изпълнена с решителност, се опита да се изкачи по оградата, но стъблото на бръшляна, за което се бе уловила, се пречупи в дланта й. Кит трескаво се вкопчи в друго, изтърва вързопа, но се закатери по стената. Точно когато стигна до върха, някой я дръпна рязко за дъното на панталона. Тя безпомощно размаха ръце, все едно се опитваше да се залови за въздуха, и накрая пльосна по лице върху земята. Един ботуш стъпи на кръста й.
	— Виж ти, виж ти, какво си имаме тук? — разнесе се над главата й провлаченият глас на собственика на ботуша.
	Падането бе изкарало въздуха от дробовете й, но тя все пак разпозна плътния глас. Мъжът, който я притискаше към земята, беше нейният заклет враг, майор Барън Натаниъл Кейн.
	Пред очите й се спусна червена пелена на ярост. Момичето зарови ръце в пръстта и се опита да се надигне, но той не помръдна.
	— Махни си проклетия крак от мен, мръсен кучи сине!
	— Не мисля, че съм готов да го направя — отвърна той със спокойствие, което още повече я вбеси.
	— Пусни ме! Веднага ме пусни!
	— За крадец си голям куражлия.
	— Крадец! — Кит възмутено удари с юмрук по земята. — През живота ми никога нищо не е било откраднато от мен. Намери някой, който твърди противното, и аз ще ти покажа един проклет лъжец!
	— Тогава какво правиш в конюшнята ми?
	На това вече Кит нямаше отговор. Отчаяно се опита да измъдри някакво извинение, на което той можеше да повярва.
	— Аз… аз дойдох тук да търся… да търся… работа в конюшнята. Не видях никого наоколо, затова влязох вътре да изчакам някой да се появи. Сигурно сънят ме е надвил.
	Кракът му не се отмести.
	— К-когато се събудих, вече беше тъмно. Тогава чух гласове, уплаших се, че някой може да ме види и да си помисли, че се опитвам да навредя на конете.
	— Струва ми се, че този, който търси работа, би трябвало да има достатъчно ум, за да почука на задната врата.
	В това отношение Кит споделяше мнението му.
	— Срамувах се — смънка тя.
	Той се засмя и бавно вдигна крака си.
	— Сега ще ти позволя да станеш. Но ако се опиташ да избягаш, ще съжаляваш, момче.
	— Аз не съм… — Девойката успя навреме да се спре. — Не смятам да бягам — поправи се и се изправи на крака. — Не съм направил нищо лошо.
	— Предполагам, че трябва да проверим, нали?
	Точно в този момент луната излезе иззад облаците и той престана да бъде неясна зловеща сянка, превръщайки се в мъж от плът и кръв. Дъхът й секна.
	Той беше висок, широкоплещест, с тесни бедра. Въпреки че обикновено не обръщаше внимание на такива неща, момичето неволно осъзна, че този янки беше най-красивият мъж, когото някога бе виждала. Изпод отворената яка, закрепена с малки копчета от оникс, върху бялата му риза висяха краищата на вратовръзката. Носеше черен панталон и стоеше нехайно отпуснат, с ръка леко опряна на бедрото. Пурата все още беше стисната между зъбите му.
	— Какво има там? — посочи с глава той към вързопа, който все още лежеше в подножието на оградата.
	— Нищо ваше! — сопна се тя, припомняйки си учтивата форма на обръщение.
	— Покажи ми.
	Кит искаше да се възпротиви, но съдейки по изражението му, реши, че той няма да възприеме благосклонно отказа й, затова измъкна вързопа от треволяка и го развърза.
	— Дрехи за преобличане, том „Есета“ на господин Емерсън и револвера на баща ми. — Не спомена обратния билет за влака за Чарлстън, мушнат между страниците на книгата. — Както виждате, няма нищо ваше.
	— Какво разбира момче като теб от есетата на господин Емерсън?
	— Аз съм негов последовател.
	Ъгълчето на устната му леко потрепна.
	— Имаш ли пари?
	Тя се наведе, за да завърже вързопа.
	— Много ясно, че имам. Да не мислите, че съм толкова инфантилен, че да дойда в чужд град без пукната пара?
	— Колко?
	— Десет долара — отвърна тя предизвикателно.
	— Няма да преживееш дълго в Ню Йорк с тях.
	Щеше да е много по-скептичен, ако знаеше, че Кит имаше само три долара и двайсет и осем цента.
	— Нали ви казах, че търся работа.
	— Каза ми.
	Само да не беше толкова огромен. Кит неволно отстъпи назад, ненавиждайки се за страхливостта.
	— Май е по-добре сега да си вървя.
	— Знаеш, че влизането в чужда собственост е незаконно. Може би не е зле да те заведа в полицията.
	Кит не обичаше да я притискат в ъгъла, затова дръзко вирна брадичка.
	— Изобщо не ми пука какво ще направите. Не съм сторил нищо лошо.
	Мъжът скръсти ръце пред гърдите.
	— Откъде си, момче?
	— От Мичиган.
	Отначало тя не разбра защо янкито избухна в смях, но после осъзна грешката си.
	— Май ме разкрихте. Всъщност съм от Алабама, но макар че войната свърши, не изгарям от желание да го разгласявам.
	— Тогава е по-добре да си държиш устата затворена — подсмихна се той. — Не си ли твърде млад, за да носиш оръжие?
	— Не виждам защо не. Знам да си служа с него.
	— Обзалагам се, че е така. — Кейн я огледа по-внимателно. — Защо си напуснал дома си?
	— Там вече няма работа.
	— Ами родителите ти?
	Кит повтори историята, която бе разказала на уличния търговец. Когато свърши, той дълго мисли. С усилие на волята тя се застави да не издаде притеснението си.
	— Моят помощник-коняр напусна миналата седмица. Искаш ли да работиш за мен?
	— За вас? — едва чуто промърмори девойката.
	— Точно така. Ще получаваш заповеди от моя управител Магнъс Оуен. Той не е с белоснежна кожа като твоята, така че, ако това ще оскърби южняшката ти гордост, по-добре го кажи сега и да не губим повече време. — Когато тя не отговори, той продължи: — Можеш да спиш над конюшнята и да се храниш в кухнята. Заплатата е три долара на седмица.
	Кит зарови носа на протрития си ботуш в прахоляка. Мислите й бясно препускаха. Ако бе научила нещо днес, то беше, че нямаше да е толкова лесно да убие Барън Кейн, особено сега, след като видя лицето му. Работата в конюшнята щеше да й даде възможност да бъде близо до него, макар че правеше задачата й двойно по-опасна.
	Но кога опасността я бе притеснявала?
	Пъхна палци в колана на панталона си.
	— Още четвърт долар, янки, и ще имате помощник-коняр.

	* * *

	Стаята й над конюшнята миришеше приятно на коне, кожа и прах. Беше уютно обзаведена с меко легло, дъбов люлеещ се стол, избелял килим и умивалник, на който тя не обърна внимание. Много по-важен беше прозорецът, който гледаше към задната част на къщата, откъдето можеше да наблюдава.
	Изчака, докато Кейн изчезна в къщата, изрита ботушите и се покатери в леглото. Въпреки дрямката в конюшнята, се чувстваше уморена. Ала не успя веднага да заспи. Вместо това се замисли как би протекъл животът й, ако когато беше на осем години, баща й не бе предприел онова пътуване до Чарлстън и не му бе хрумнало отново да се ожени.
	От мига, в който Гарет Уестън бе срещнал Роузмари, си бе загубил ума, макар че тя беше по-възрастна от него и под външността си на русокоса красавица таеше жестокост и егоизъм, които всеки глупак би забелязал. Роузмари не скри факта, че не понася деца, и в деня, в който Гарет я доведе във „Възкръснала слава“, под предлог че младоженците се нуждаят от уединение, тя изпрати осемгодишната Кит да прекара нощта в една колиба, близо до бараките на робите. Никога не й позволиха да се върне обратно.
	Ако момичето забравеше, че повече няма право да се разхожда в къщата, Роузмари й го напомняше със звучна плесница или издърпване на ухото, затова Кит предпочиташе да се крие в кухнята. Дори редките уроци, получавани от съседския възпитател, се провеждаха в колибата.
	Гарет Уестън никога не се бе държал като любящ баща, но сега изобщо не забелязваше, че единственото му дете получаваше по-малко грижи дори от децата на робите. Беше прекалено обсебен от красивата си, чувствена жена.
	Съседите бяха възмутени. _Онова дете съвсем е подивяло! Това и за момче не е редно, но дори глупак като Гарет Уестън би трябвало да знае, че не може да оставя така едно момиче да се щура наоколо._
	Роузмари Уестън пет пари не даваше за местното общество и пренебрегваше недвусмислените намеци, че Кит се нуждае от гувернантка или най-малкото от прилични дрехи. Понякога милозливите съседки подаряваха на Кит старите рокли на дъщерите си и й четяха лекции как трябва да се държи една истинска дама. Кит не обръщаше внимание на наставленията и разменяше роклите за панталони и момчешки ризи. Когато навърши десет години, можеше да стреля, да ругае, да язди кон без седло и дори бе пушила пура.
	През нощите, когато самотата я измъчваше, тя не спираше да си повтаря, че новият й живот има много предимства за момиче, родено с авантюристично сърце. Можеше по всяко време да се покачи на някое прасковено дърво в градината или да се люлее на въжето, завързано за гредите в плевнята. Работниците от плантацията я научиха да язди и да лови риба. Често се прокрадваше в библиотеката, преди мащехата й да се събуди, за да може без притеснение и нравоучения да си избере желаната книга. А ако ожулеше коляното си или някоя треска се забиеше в петата й, винаги можеше да изтича в кухнята при Софрония.
	Но войната промени всичко. Първите изстрели проехтяха пред стените на форт Съмптър месец преди четиринайсетия й рожден ден. Скоро след това Гарет Уестън остави управлението на плантацията в ръцете на Роузмари и се записа в армията на Конфедерацията. Тъй като мащехата на Кит не ставаше преди единайсет и почти никога не напускаше къщата, „Възкръснала слава“ започна да запада. Момичето отчаяно се опитваше да замести баща си, но войната бе сложила край на търговията с памук от Юга, а тя беше прекалено млада, за да се справи с всичко.
	Робите избягаха. Гарет Уестън беше убит при Шайло. Кит с горчивина узна, че бе завещал плантацията на съпругата си. Няколко години по-рано девойката бе получила попечителски фонд от баба си, ала това нищо не означаваше за нея.
	Не след дълго войските на янките маршируваха през Ръдърфорд, като грабеха и опожаряваха всичко по пътя си. Увлечението на Роузмари по красив млад лейтенант от Охайо и последвалата покана към него да я посети в спалнята, пощадиха къщата във „Възкръснала слава“, но не и стопанските постройки. Малко след капитулацията на генерал Лий* в Апоматокс Роузмари издъхна от разразилата се епидемия от инфлуенца.
	[* Най-изтъкнатият генерал (1807–1870) на силите на Конфедерацията в Американската гражданска война. — Б.пр.]
	Кит бе изгубила всичко. Баща си, детството си, живота, с който бе свикнала. Остана само земята. Само „Възкръснала слава“. И докато се свиваше върху тънкия дюшек в малката стаичка над конюшнята, собственост на Барън Кейн, тя знаеше, че това беше единственото, което беше важно. Без значение какво трябваше да направи, щеше да си върне плантацията.
	Заспа, унесена в мечти колко хубав щеше да стане животът й, когато „Възкръснала слава“ най-после щеше да й принадлежи.

	* * *

	В конюшнята имаше четири коня — една двойка за каретата и два ловджийски. На следващата сутрин част от напрежението, сковаващо Кит, се разсея, когато голям червеникавокафяв кон с дълга елегантна шия завря муцуна в рамото й. Всичко щеше да бъде наред. Щеше да държи очите си отворени и да изчака подходящия момент. Барън Кейн беше опасен, ала тя имаше предимство. Познаваше врага си.
	— Казва се Аполон.
	— Какво?
	Тя се извъртя рязко и видя млад мъж с тъмношоколадова кожа и големи изразителни очи да стои от другата страна на ниската врата, отделяща клетките от централната пътека в конюшнята. Изглеждаше малко над двайсет, висок, с тесни рамене и стройна гъвкава фигура. До краката му търпеливо клечеше черно-бял мелез.
	— Онзи жребец. Казва се Аполон. Той е любимият кон на майора.
	— Личи си.
	Кит отвори вратата и излезе от клетката. Псето започна да я души, докато младият мъж критично я оглеждаше.
	— Аз съм Магнъс Оуен. Майорът каза, че те е наел снощи, след като те е спипал да се измъкваш от конюшнята.
	— Не съм се измъквал. Е, не точно. Твоят майор е много подозрителен, това е. — Тя погледна надолу към мелеза. — Това куче твое ли е?
	— Аха. Викам му Мерлин.
	— Мяза ми на безполезен помияр.
	Гладкото високо чело на Магнъс възмутено се смръщи.
	— Хайде сега, защо обиждаш кучето ми, момче? Та ти дори не го познаваш!
	— Прекарах целия вчерашен следобед заспал в онази клетка ето там. Ако Мерлин беше куче на място, щеше да е дяволски ядосан от това.
	Кит протегна ръка и разсеяно почеса псето зад ушите.
	— Мерлин не беше тук вчера следобед — осведоми я Магнъс. — Той беше с мен.
	— О. Ами май съм предубеден. Янките убиха кучето ми Фъргис. Най-доброто куче на земята. Още ми е мъчно за него.
	Изражението на Магнъс леко се смекчи.
	— Как се казваш?
	Тя замълча за миг, сетне реши, че ще е по-лесно да използва собственото си първо име. Зад главата на Магнъс зърна кутия със смазка за кожа и сбруи марка „Фини“.
	— Казвам се Кит. Кит Фини.
	— Много странно име за момче.
	— Моите родители бяха големи почитатели на Кит Карсън*, онзи, дето се е бил с индианците.
	[* Американски пътешественик и изследовател, трапер (1809–1868), взема дейно участие в Мексиканско-американската война, в която познанията му за териториите на бойните полета допринасят много за успеха на американците във войната; през 1851 г. води успешни преговори с местните индиански племена, а през 1854 г. участва във въоръжена кампания срещу тях, в която загиват хиляди индианци. — Б.пр.]
	Обяснението явно удовлетвори Магнъс и той се зае да изрежда задълженията й като помощник-коняр. След това отидоха в кухнята за закуска и той я представи на икономката.
	Едит Саймънс беше пълна жена с оредяваща посивяла коса и твърдо мнение по всички въпроси. Беше работила като готвачка и икономка при предишния собственик и се бе съгласила да остане, когато бе разбрала, че Барън Кейн е ерген и няма кой да й се бърка в работата. Едит вярваше в пестеливостта, добрата храна и личната хигиена. Двете с Кит не се харесаха от пръв поглед.
	— Това момче е прекалено мръсно, за да се храни на една маса с цивилизовани хора!
	— Няма да споря с вас — съгласи се Магнъс.
	Кит беше прекалено гладна, за да възразява, така че отиде в килера и плисна малко вода върху лицето и ръцете си, но решително отказа да докосне сапуна. Миришеше сладникаво, като за момичета, а откакто се помнеше, Кит ожесточено се бе борила с всичко женствено.
	Докато поглъщаше обилната закуска, девойката скришом изучаваше Магнъс Оуен. Съдейки от начина, по който госпожа Саймънс се обръщаше към него, очевидно той беше важна фигура в домакинството, което беше необичайно за чернокож, при това толкова млад. Нещо се раздвижи в паметта й, но чак когато привърши с яденето, тя осъзна какво беше. Магнъс Оуен й напомняше на Софрония — готвачката във „Възкръснала слава“ и единственият човек на този свят, когото Кит обичаше. Но и Магнъс, и Софрония се държаха така, сякаш знаеха всичко.
	Мъката по дома прободе сърцето й, но тя побърза да я заглуши. Много скоро щеше да се прибере във „Възкръснала слава“ и да възкреси някогашната слава на плантацията.

	* * *

	Същия следобед, след като приключи с работата си, тя седна на сянка близо до предната врата на конюшнята. Ръката й обгръщаше Мерлин, който бе заспал, заровил нос в бедрото й. При приближаването на Магнъс кучето не помръдна.
	— Това животно е напълно безполезно — прошепна тя. — Ако ти беше убиец, вече щях да съм мъртъв.
	Магнъс се засмя и приседна до нея.
	— Трябва да призная, че Мерлин не го бива за куче пазач. Но той е още малък. Беше само едно кутре, когато майорът го намери да обикаля около алеята зад къщата.
	Кит бе видяла Кейн само веднъж през този ден, когато рязко й нареди да оседлае Аполон. Явно беше прекалено зает със себе си, за да отдели няколко минути да побъбри със своя помощник-коняр. Не че тя изгаряше от желание да разговаря с такива като него. Обаче беше въпрос на принципи.
	Вестниците на янките го наричаха „героя от Мисионари Ридж“. Тя знаеше, че се е бил при Виксбърг и Шайло. Нищо чудно тъкмо той да е убил баща й. Не беше правилно той да остане жив, когато толкова много храбри войници на Конфедерацията бяха мъртви. А още по-несправедливо беше, че всяка негова глътка въздух заплашваше да й отнеме единственото, което й бе останало на този свят.
	— Отдавна ли познаваш майора? — попита тя предпазливо.
	Магнъс отскубна стръкче трева и го задъвка.
	— От Чатануга. Той едва не загуби живота си, спасявайки моя. Оттогава сме заедно.
	Ужасно подозрение започна да покълва в душата на Кит.
	— Не си се сражавал за янките, нали, Магнъс?
	— Разбира се, че се сражавах за янките!
	Девойката не разбираше защо се почувства толкова разочарована, навярно защото харесваше Магнъс.
	— Ти ми каза, че си от Джорджия. Защо не си се бил за родния си щат?
	Магнъс извади стръкчето трева от устата си.
	— Ама и теб си те бива, момче! Голям си непукист. Седиш заедно с чернокож и окото ти не трепва, когато го питаш защо не се е борил за хората, които са го държали окован във вериги. Бях дванайсетгодишен, когато ме освободиха. Дойдох на север. Намерих работа и тръгнах на училище. Но не бях истински свободен, разбираш ли? Нито един негър в тази страна не може да бъде истински свободен, когато неговите братя и сестри са роби.
	— Преди всичко не ставаше дума за робството — търпеливо започна да обяснява Кит. — Въпросът беше дали щатът има право на самоуправление, без външна намеса. Робството беше само между другото.
	— За теб може и да е било само между другото, бяло момче, но за мен беше главното.
	Чернокожите бяха доста докачливи, помисли си тя, когато той стана и си тръгна. Но по-късно, докато за втори път хранеше конете, тя продължаваше да размишлява над това, което Магнъс й бе казал. То й напомняше разгорещените спорове, които бе водила със Софрония.

	* * *

	Кейн скочи от гърба на Аполон с грация, необичайна за човек с неговите размери.
	— Попий потта му и му дай време да се охлади, момче. Не ми трябва болен кон — рече той, подхвърли юздите на Кит и закрачи към къщата.
	— Знам си работата! — подвикна тя след него. — Няма нужда един янки да ми казва как да се погрижа за разгорещен и запотен кон.
	Думите още не бяха излезли от устата й, когато девойката пожела да ги върне обратно. Беше само сряда и не биваше да рискува да я уволнят.
	Вече бе успяла да научи, че единствено в неделя госпожа Саймънс и Магнъс не нощуват в къщата. Госпожа Саймънс имаше почивен ден и посещаваше сестра си, а Магнъс, според думите на икономката, прекарвал нощта в пиянство и разгул. Госпожа Саймънс не навлезе в подробности, тъй като подобни неща не били за ушите на толкова младо момче като него. Кит трябваше още четири дни да внимава и да си мери приказките. После, когато настъпеше неделя вечер, щеше да убие копелето янки, който в момента се бе спрял и обърнал, и се взираше надолу към нея със студените си сиви очи.
	— Ако мислиш, че ще си по-щастлив да работиш за някой друг, винаги мога да си намеря друг помощник-коняр.
	— Не съм казал, че искам да работя за някой друг — промърмори тя.
	— Тогава може би ще е по-добре да се опиташ малко по-усърдно да сдържаш езика си.
	Тя ритна една буца пръст с върха на прашния си ботуш.
	— И, Кит…
	— Да?
	— Изкъпи се. Хората се оплакват, че вониш.
	— Да се изкъпя!
	Кит едва не се задави от гняв и с огромно усилие на волята се въздържа да не му отвърне подобаващо.
	Кейн, изглежда, се забавляваше с безсилието й.
	— Искаш ли да ми кажеш още нещо?
	Девойката стисна зъби и си представи голямата черна дупка от куршума, който възнамеряваше да забие в главата му.
	— Не, сър — смънка тя.
	— В такъв случай след час и половина искам каретата да ме чака пред предната врата.

	* * *

	Докато разхождаше Аполон из двора, Кит сипеше порой от цветисти ругатни. Убийството на проклетия янки щеше да й достави повече удоволствие, отколкото всичко друго, което бе правила досега през своя осемнайсетгодишен живот. Какво му влизаше в работата дали тя щеше да се изкъпе, или не? Не си падаше особено по къпането. Всеки знаеше, че чистниците по-често се разболяват от инфлуенца. Освен това трябваше да съблече дрехите си, а тя не понасяше да вижда голото си тяло, откакто гърдите й бяха наедрели, защото не се вписваха в представата на Кит за това, което искаше да бъде.
	Мъж.
	Момичетата бяха слаби и безволеви, а тя бе съумяла да заличи тази част от себе си и да стане силна и корава като всеки мъж. И докато помнеше това, всичко с нея щеше да бъде наред.
	Обаче все още се чувстваше неловко, докато стоеше между двата сиви коня, впрегнати в каретата, и чакаше Кейн да излезе от къщата. Бе наплискала лицето си с малко вода и бе сменила дрехите си, но те не бяха по-чисти от предишните, така че не виждаше особена разлика.
	Докато слизаше по стъпалата, Кейн забеляза кърпения панталон и избелялата синя риза на своя помощник-коняр. Стори му се, че хлапакът изглежда дори по-зле от преди. Разгледа внимателно това, което можеше да види от лицето на момчето под периферията на нахлупената смачкана шапка, и реши, че брадичката му е може би малко по-чиста. Навярно не би трябвало да наема този разбойник, но момчето го разсмиваше, както никой отдавна не го бе правил.
	За съжаление, предстоящите събития от деня едва ли щяха да бъдат толкова забавни. Щеше му се да не се бе поддавал на хитрината и уловките на Дора, с които го бе убедила да се повозят с каретата из Сентръл Парк. Макар и двамата да бяха наясно с правилата от самото начало, Кейн подозираше, че тя се стреми към по-сериозни отношения и смята да се възползва от уединението на тяхната разходка, за да го притисне. Освен ако нямаха компания…
	— Качвай се отзад, момче. Време е да видиш нещо от Ню Йорк Сити.
	— Аз?
	Момчето доби толкова слисан вид, че Кейн се усмихна.
	— Не виждам друг наоколо. Трябва ми някой, който да държи конете.
	И да предотврати предложението на Дора да стане постоянен член на семейство Ван Нес.
	Кит се вгледа в сивите, убийствено непокорни очи на янкито, преглътна с усилие и се метна на тапицираната с кожа седалка. Щеше да е по-добре да прекарва колкото може по-малко време в неговата компания, но той я бе хванал натясно и тя нямаше избор.
	Докато ловко управляваше каретата по нюйоркските улици, Кейн показваше на Кит забележителностите на града и удоволствието от новите гледки постепенно измести бдителността й. Минаха покрай известния ресторант „Делмонико“ и театър „Уолак“, където Шарлот Къшман* се изявяваше в „Оливър Туист“. Кит успя да зърне модните магазини и хотели, сгушени сред буйната зеленина на Мадисън Скуеър, и бляскавите имения на богатите, разположени малко по` на север.
	[* Американска актриса (1816–1876). — Б.пр.]
	Кейн спря пред внушителна сграда от червеникавокафяв камък.
	— Пази конете, момче. Няма да се бавя.
	Отначало девойката нямаше нищо против да почака. Любуваше се на къщите наоколо и на техните обитатели, преминаващи покрай нея в лъскави карети. Но после си помисли за Чарлстън, превърнат в развалини, и усети как в нея се надига познатата горчилка.
	— Прекрасен ден за разходка. Искам да ти разкажа една много забавна история.
	Кит вдигна очи и видя елегантна жена с блестящи руси къдрици и пухкави нацупени устни да слиза по стъпалата под ръка с Кейн. Беше облечена в коприна с ягодов цвят и държеше над главата си бял дантелен чадър, за да предпазва бледата си кожа от следобедното слънце. На темето й бе кацнала малка кокетна шапка. Кит я намрази от пръв поглед.
	Кейн помогна на жената да се качи в каретата и любезно оправи полите на роклята й, с което окончателно се срина в очите на Кит. Щом му харесваха подобен род жени, значи не беше толкова умен, за колкото го мислеше.
	Тя стъпи с протрития си ботуш на желязната стъпенка и ловко се приземи на задната седалка. От изумление жената рязко се отдръпна.
	— Барън, кое е това мръсно създание?
	— Кого наричаш мръсен? — войнствено скочи от седалката Кит, стиснала ръцете си в юмруци.
	— Сядай! — излая Кейн.
	Тя го изгледа кръвнишки, но той изобщо не трепна. Кит се отпусна обратно на седалката и впери злостен поглед в кокетната шапчица.
	Кейн изплющя с юздите и каретата затрополи по улицата.
	— Кит е моят помощник-коняр, Дора. Взех го със себе си да пази конете, в случай че пожелаеш да се разходиш из парка.
	Лентите на шапката на Дора възмутено потрепнаха.
	— Денят е прекалено горещ за разходка пешком.
	Кейн сви рамене. Дора нагласи чадърчето си и потъна в мълчание, за да подчертае недоволството си, но за радост на Кит, Кейн изобщо не й обърна внимание.
	За разлика от Дора, тя не се цупи дълго и се отдаде на удоволствието от яркия летен следобед, оглеждайки с интерес забележителностите, които той продължаваше да изброява. Това беше единствената й възможност да разгледа Ню Йорк и макар че се налагаше да го стори заедно със заклетия си враг, възнамеряваше изцяло да се наслади на момента.
	— Това е Сентръл Парк.
	— Не разбирам защо го наричат така. Всеки глупак може да види, че се намира в северния край на града.
	— Ню Йорк много бързо се разраства — обясни Кейн. — Понастоящем паркът е заобиколен от свободна площ. Има само няколко бараки и ферми. Но много скоро градът ще превземе всичко и паркът ще се окаже в самия център.
	Кит понечи да изрази скептицизма си, но Дора рязко се извърна и я прониза с унищожителен поглед — недвусмислено послание, че Кит не бива повече да отваря уста.
	Сетне блондинката лепна превзета усмивка на лицето си, извърна се отново към Кейн и потупа рамото му с ръката си, облечена в дантелена ръкавица.
	— Барън, още не съм ти разказала забавната случка с Шугър Плъм.
	— Шугър кой?
	— Нима не помниш? Това е моят малък сладък мопс.
	Кит се намръщи и се облегна на седалката. Зарея поглед към причудливите шарки по алеята, образувани от слънчевите лъчи, които се процеждаха през листата на дърветата. В един момент се улови, че се взира в шапката на Дора. Защо някой би носил нещо толкова глупаво? И защо тя не можеше да откъсне очи от него?
	Две дами в черно ландо минаха покрай тях в обратна посока. Кит забеляза как жадно огледаха Кейн. Жените със сигурност оглупяваха, щом го зърнеха. Не можеше да отрече, че негодникът знаеше как да се справя с конете, макар че това едва ли имаше значение за повечето жени. Те се интересуваха много повече от външния вид на един мъж.
	Младото момиче се опита да го прецени обективно. Несъмнено той беше хубав кучи син. Косата му имаше цвета на пшеницата точно преди жътва и се спускаше на леки къдрици отзад върху яката му. Когато се обърна, за да отвърне на казаното от Дора, профилът му се открои на фона на небето и Кит реши, че в него има нещо езическо. Заприлича й на викинга, когото бе видяла в едно списание — гладко високо чело, прав нос и волева брадичка.
	— … и тогава Шугър Плъм бутна с носа си малиновия бонбон и вместо него избра лимоновия. Не е ли това най-сладкото нещо, което си чувал?
	Мопсове и малинови бонбони. Тази жена беше пълна глупачка. Кит шумно въздъхна.
	Кейн се обърна назад и я погледна.
	— Нещо не е наред ли?
	Тя се опита да бъде любезна.
	— Просто не си падам много по мопсове.
	Ъгълчето на устата на Кейн леко потрепна.
	— И защо?
	— Искате ли да узнаете честното ми мнение?
	— О, на всяка цена!
	Кит измери с отвратен поглед гърба на Дора.
	— Мопсовете са лигави кучета.
	Кейн се засмя.
	— Това момче е безочливо!
	Кейн не обърна внимание на Дора.
	— Мелезите ли предпочиташ, Кит? Забелязах, че прекарваш много време с Мерлин.
	— Мерлин прекарва времето си с мен, а не обратното. Изобщо не ми пука какво казва Магнъс. Онова псе е също толкова безполезно, колкото корсет в публичен дом!
	— Барън!
	Кейн издаде странен дрезгав звук, преди да възвърне самообладанието си и да сгълчи своя помощник-коняр:
	— Внимавай и не забравяй, че тук има дами.
	— Да, сър — промърмори Кит, въпреки че не проумяваше какво общо има това с каквото и да било.
	— Това момче не си знае мястото! — възмути се Дора. — Аз на мига бих уволнила всеки слуга, който се държи толкова безобразно.
	— В такъв случай има късмет, че работи за мен.
	Той не повиши глас, но намекът беше толкова явен, че Дора се изчерви.
	Наближаваха езерото и Кейн дръпна юздите, за да спре каретата.
	— Моят помощник-коняр е необикновен слуга — продължи той, сякаш нищо не се бе случило. — Той е последовател на Ралф Уолдо Емерсън.
	Кит отмести погледа си от семейството лебеди, които плуваха между лодките, за да види дали не й се подиграва, но работодателят й изглеждаше съвсем сериозен. Не само това, ами той отпусна ръка върху облегалката на кожената седалка и се извърна към нея.
	— Господин Емерсън единственият писател ли е, който си чел, Кит?
	Недоволното изсумтяване на Дора само наля масло в огъня.
	— О, изчел съм всичко, до което успях да се докопам. Бен Франклин, разбира се, но него всеки го чете. Торо, Джонатан Суифт. Едгар Алън По, когато съм в настроение. Не съм голям любител на поезията, но за всичко останало може да се каже, че съм ненаситен.
	— Разбирам. Може би просто не си чел точните поети. Уолт Уитман* например.
	[* Американски поет, есеист и журналист (1819–1892); „Стръкчета трева“ е книгата с поезия, която той продължава да редактира до края на живота си. — Б.пр.]
	— Никога не съм чувал за него.
	— Той е от Ню Йорк. По време на войната работеше като санитар.
	— Не мисля, че ще мога да понеса един поет янки.
	Кейн развеселено повдигна вежда.
	— Разочарован съм. Със сигурност интелектуалец като теб не би позволил на предразсъдъците да повлияят върху преценката му за истинската литература.
	Копелето очевидно й се присмиваше и Кит тутакси настръхна.
	— А пък аз съм изненадан, че вие дори знаете името на един поет, майоре, защото не ми приличате на ревностен читател. Но предполагам, че така е с всички огромни мъже. Очевидно Господ ги е дарил с яки мускули, но с малко мозък.
	— Каква наглост! — избухна Дора и стрелна красноречив поглед към Кейн от рода на „нали ти казах“.
	Кейн го подмина и се втренчи изучаващо в младия си слуга. Момчето със сигурност имаше смелост, не можеше да не му го признае. Навярно не беше на повече от тринайсет, на същата възраст, на която Кейн бе избягал от дома си. Но тогава Кейн беше висок почти колкото сега, докато Кит беше дребен, само няколко сантиметра над метър и петдесет.
	Кейн бе забелязал колко деликатни бяха мърлявите му черти: сърцевидно лице, малък и решително вирнат нос и удивително гъсти мигли, обрамчващи тези тъмновиолетови очи. Жените биха дали мило и драго за такъв необикновен цвят, но на лицето на момче те изглеждаха глупаво и щяха да изглеждат дори още по-неуместно, когато Кит пораснеше и станеше мъж.
	Кит не трепна под изпитателния му поглед и Кейн неволно изпита уважение към него. Смелостта му явно имаше нещо общо с вроденото изящество на чертите му. Всяко момче, което изглеждаше толкова деликатно, сигурно е било принудено да се защитава с юмруци.
	При все това хлапакът бе прекалено малък, за да се осланя единствено на себе си, и Кейн осъзнаваше, че би трябвало да го изпрати в приют. Но още докато обмисляше идеята, дълбоко в себе си Кейн знаеше, че няма да го направи. Имаше нещо в Кит, което му напомняше на самия него на тази възраст. Той също беше борбен и упорит и крачеше през живота, готов да отвърне подобаващо на всеки, който го предизвикаше. Да изпрати това момче в сиропиталище, беше все едно да отреже крилата на птица, за да не може да лети. А освен това много го биваше с конете.
	Желанието на Дора да остане насаме с него най-накрая надви нежеланието да върви пешком и тя помоли кавалера си да се разходят до езерото. Там сцената, която се бе надявал да избегне, се разигра с отегчителна предсказуемост. Вината беше негова. Той бе позволил на похотта да вземе превес над здравия разум.
	Беше истинско облекчение да се върне обратно при каретата, където Кит оживено разговаряше с мъжа, който даваше под наем лодките, и две силно гримирани жрици на нощта, решили да се поразтъпчат преди работа.
	Хлапето със сигурност умееше да общува.

	* * *

	По-късно, след вечеря, Кит се изпружи на любимото си място пред вратата на конюшнята, подпряла ръка върху топлия гръб на Мерлин. Изведнъж си спомни нещо странно, което по-рано й бе казал Магнъс, докато се възхищаваше на Аполон.
	— Майорът няма да го задържи дълго.
	— Защо не? — бе се изумила тя. — Аполон е истински красавец.
	— Със сигурност е такъв. Но майорът не си позволява да се привързва към нещата, които харесва.
	— Какво означава това?
	— Той раздава конете и книгите си, преди прекалено да се привърже към тях. Просто си е такъв.
	Кит не можеше да си го представи. Нали това бяха нещата, които бяха важни в живота. Но може би майорът не искаше да има важни неща в живота.
	Тя се почеса по главата под шапката и образът на розово-бялата шапчица на Дора ван Нес тутакси изникна пред очите й. Ама че глупост! Шапката не беше нищо повече от няколко парчета дантела и копринени панделки. И въпреки това не можеше да си я избие от ума. Не спираше да си представя как би изглеждала самата тя с нея.
	Какво й ставаше? Смъкна окъсаната си шапка и я удари в земята.
	Мерлин учудено я погледна.
	— Не ми обръщай внимание, Мерлин. Всички тези янки са ми размътили главата. Сякаш си нямам друга работа, освен да мисля за някакви тъпи шапки.
	Мерлин се втренчи в нея с изразителните си кафяви очи. Не й се щеше да го признае, но помиярът щеше да й липсва, когато се прибереше у дома. Замисли се за „Възкръснала слава“, която я очакваше. Догодина по това време ще е изправила плантацията на крака. Решил, че мистериозната човешка криза е приключила, Мерлин отново отпусна глава върху бедрото й. Кит лениво прокара пръст по копринената козина на дългото му ухо. Мразеше този град. Беше й дошло до гуша от янките и непрекъснатия шум от движението по улиците, дори нощем. Повръщаше й се от старата й филцова шапка, а най-вече й бе писнало хората да я наричат „момче“.
	Каква ирония! През целия си живот бе мразила всичко женствено, а сега, когато всички я мислеха за момче, тя ненавиждаше това обръщение. Може би беше сбъркана.
	Подръпна разсеяно един сплъстен кичур. Всеки път когато днес копелето янки я наричаше „момче“, стомахът й се свиваше на топка и й се повдигаше. Той беше толкова арогантен, толкова самоуверен. Кит беше забелязала насълзените очи на Дора, след като се върнаха от разходката си до езерото. Жената беше глупачка, но Кит бе изпитала моментна симпатия към нея. Поради различни причини и двете страдаха заради него.
	Тя плъзна пръсти по гърба на кучето и отново преразгледа плана си. Навярно не беше съвсем надежден, но като цяло беше доволна. И изпълнена с решимост. Имаше само един шанс да убие онзи дявол янкито и не възнамеряваше да го пропилее.
	На следващата сутрин Кейн й подхвърли екземпляр на „Стръкчета трева“ от Уолт Уитман.
	— Подарявам ти я.


>>	2

	Хамилтън Удуърд се изправи, когато Кейн мина през махагоновата врата на частната му адвокатска кантора. Значи това беше героят от Мисионари Ридж, човекът, който изпразваше джобовете на най-богатите нюйоркски финансисти. Не беше безвкусно облечен, това поне не можеше да му се отрече. Жилетката на фини райета и виненочервената вратовръзка бяха скъпи, но консервативни, а перлено сивият редингот беше идеално ушит. При все това у него се долавяше някаква не особено порядъчна нотка. Не беше само репутацията му, макар че тя беше достатъчно изобличаваща. Може би беше заради начина, по който вървеше, сякаш бе собственик на стаята, в която току-що бе влязъл.
	Адвокатът заобиколи бюрото и му протегна ръка.
	— Здравейте, господин Кейн. Приятно ми е да се запознаем, аз съм Хамилтън Удуърд.
	— Господин Удуърд — кимна Кейн, преценявайки го, докато си стискаха ръцете. Мъжът беше на средна възраст, доста едър и пълен. Компетентен. Надут. Вероятно некадърен играч на покер.
	Удуърд му посочи коженото кресло пред бюрото си.
	— Моля да ме извините, задето помолих да се видим толкова скоро, но този въпрос бе отлаган достатъчно дълго. Макар че, смея да добавя, не по моя вина. Научих за него едва вчера. Уверявам ви, че нито един служител от тази кантора не би си позволил да пренебрегне нещо толкова важно. Особено когато се отнася за човек, на когото всички дължим толкова много. Вашата храброст по време на…
	— В писмото ви се казва само, че искате да говорите с мен по много важен въпрос — безцеремонно прекъсна Кейн словоизлиянията му.
	Не понасяше, когато хората превъзнасяха бойните му заслуги и развяваха като знаме това, което бе направил.
	Удуърд взе чифт очила и внимателно нагласи телените рамки зад ушите си.
	— Вие сте син на Роузмари Симпсън Кейн, по-късно Роузмари Уестън?
	Кейн не се бе прочул като умел играч на покер, изкарващ прехраната си край игралната маса, издавайки емоциите си, но в този миг му беше трудно да скрие неприятните чувства, които се надигнаха в гърдите му.
	— Не знаех, че се е омъжила повторно, но, да, това е името на майка ми.
	— Имате предвид _беше_, нали?
	Удуърд погледна книжата пред себе си.
	— Значи е мъртва?
	Кейн не почувства нищо.
	Пълните бузи на адвоката се сбръчкаха от състрадание.
	— Извинете ме. Предположих, че знаете. Тя е починала преди близо четири месеца. Простете ми, че толкова внезапно ви съобщих тази новина.
	— Не си правете труд да се извинявате. Не съм виждал майка си, откакто бях десетгодишен. Смъртта й не означава нищо за мен.
	Удуърд се зарови в листовете пред себе си, за да прикрие смущението си. Явно не знаеше какво да каже на човек, който толкова студено реагираше на смъртта на майка си.
	— Аз, ъ, имам писмо от чарлстънския адвокат У. Д. Ритър, който представлява интересите на майка ви. — Мъжът се прокашля. — Господин Ритър ме помоли да се свържа с вас, за да бъдете уведомен за условията на нейното завещание.
	— Не проявявам интерес.
	— Да, ами това предстои да се види. Преди десет години вашата майка се е омъжила за мъж на име Гарет Уестън. Той е бил собственик на „Възкръснала слава“, памукова плантация недалече от Чарлстън. Когато Уестън бил убит при Шайло, имотът е станал собственост на майка ви. Преди четири месеца тя е починала от инфлуенца и изглежда, че е завещала плантацията на вас.
	Кейн не издаде изненадата си.
	— Не съм виждал майка си от шестнайсет години. Защо ще го прави?
	— Господин Ритър е приложил писмото, което тя е написала малко преди смъртта си. Може би то ще обясни нейните мотиви.
	Удуърд извади от папката пред себе си запечатан плик и му го подаде през бюрото.
	Кейн пъхна писмото в джоба си, без дори да го погледне.
	— Какво знаете за плантацията?
	— Очевидно е била доста процъфтяваща, но войната е причинила големи щети. С усърдна работа и грижи може да бъде възстановена. За съжаление, в настоящото завещание не са включени пари. Освен това има и още един проблем, отнасящ се до дъщерята на Уестън, Катрин Луиз.
	Този път Кейн не си даде труд да прикрие удивлението си.
	— Да не би да ми казвате, че имам полусестра?
	— Не, не. Тя е ваша заварена сестра. Нямате кръвна връзка. Момичето е дете на Уестън от предишния му брак. Обаче тя ви засяга.
	— Не мога да си представя защо.
	— Нейната баба й е оставила голяма сума пари, за щастие, в банка в северните щати. Петнайсет хиляди долара, ако трябва да сме точни, които ще се пазят в попечителски фонд до двайсет и третия й рожден ден или докато се омъжи, в зависимост кое събитие ще настъпи първо. Вие сте посочен за управител на този фонд и за неин настойник.
	— Настойник!
	Кейн скочи като ужилен от коженото кресло.
	Удуърд се сви в стола си.
	— Какво друго е могла да стори майка ви? Момичето е едва осемнайсетгодишно, наследило е значителна сума и няма други роднини.
	Кейн се наведе напред над блестящата махагонова повърхност на бюрото.
	— Няма да поема отговорност за едно осемнайсетгодишно момиче или за разорена памукова плантация!
	Когато заговори, гласът на Удуърд се повиши с една степен, почти наподобявайки писък.
	— Това зависи от вас, разбира се, макар да съм съгласен, че е твърде необичайно толкова… толкова светски човек като вас да бъде настойник на младо момиче. Все пак решението е ваше. Когато отидете в Чарлстън да огледате плантацията, може да говорите с господин Ритър и да му съобщите решението си.
	— Няма да има никакво решение — заяви Кейн категорично. — Не съм молил за това наследство и не го искам. Напишете на вашия господин Ритър и му кажете да си намери друг балама.

	* * *

	Когато пристигна пред дома си, Кейн бе в мрачно настроение, което ни най-малко не се разведри от обстоятелството, че неговият помощник-коняр не благоволи да се появи, за да разпрегне каретата.
	— Кит? Къде си, по дяволите? — Наложи се да извика два пъти, преди момчето да изскочи тичешком от конюшнята. — Мътните го взели! Щом работиш за мен, очаквам да бъдеш тук, когато се нуждая от теб! Да не си посмял още веднъж да ме накараш да те чакам!
	— Добър ден и на вас — измърмори Кит.
	Той не й обърна внимание, скочи от каретата и закрачи през широкия двор към къщата. Щом се озова вътре, отиде право в библиотеката и си наля чаша уиски. Чак след като я пресуши на един дъх, младият мъж извади от джоба си писмото, което Удуърд му бе дал, и счупи червения восъчен печат.
	Вътре имаше един-единствен лист хартия, изписан с дребен, почти нечетлив почерк.
C>
@@	6 март 1865 г.

	Скъпи Барън,
	Мога да си представя изненадата ти, когато получиш писмо от мен след толкова много години, още повече че това ще е писмо от гроба. Мрачна мисъл. Все още не съм се примирила със смъртта. Ала все пак треската ми не минава и се боя от най-лошото. Докато имам сили, реших да се погрижа за някои отговорности, които още лежат на плещите ми.
	Ако очакваш извинения от мен, няма да ги получиш. Животът с баща ти беше неимоверно скучен. Освен това аз не съм майчински тип жена, а ти беше прекалено непокорно дете. Всичко това беше много изтощително. При все това трябва да призная, че следях с известен интерес вестниците, които отразяваха бойните ти подвизи. Достави ми удоволствие да науча, че те смятат за красив мъж.
	Нищо от това обаче не се отнася до целта на това писмо. Бях много привързана към втория си съпруг, Гарет Уестън, който направи живота ми много приятен, и точно заради него ти пиша. Въпреки че никога не бях в състояние да изтърпя дъщеря му Катрин, която повече прилича на хулиган, отколкото на благопристойна млада дама, осъзнавам, че някой трябва да се грижи за нея, докато навърши пълнолетие. По тази причина оставям „Възкръснала слава“ на теб, с надеждата, че ще се съгласиш да бъдеш неин настойник. Може би ще откажеш. Макар че някога плантацията беше най-добрата в областта, войната ни донесе немалко беди.
	Каквото и да бъде твоето решение, аз изпълних дълга си.
@	Твоя майка,
@	Роузмари Уестън
C$
	След шестнайсет години това беше всичко.

	* * *

	Кит чу как часовникът на близката методистка църква удари два часа след полунощ. Отпусна се на колене пред отворения прозорец и се вгледа в тъмната къща. Барън Кейн нямаше да доживее да види зората.
	Нощният въздух беше тежък и неподвижен, предупреждаваше за буря и въпреки че стаята й все още бе топла от следобедната жега, девойката потръпна. Мразеше гръмотевичните бури, особено тези, които бушуваха през нощта. Може би ако като дете бе имала родител, при когото да изтича за утеха, страхът й щеше отдавна да е отминал. Вместо това тя се бе сгушвала в колибата си, недалече от бараките на робите, сама и ужасена, убедена, че всеки миг земята ще се продъни и ще я погълне.
	Кейн най-после се беше прибрал у дома преди половин час. Госпожа Саймънс, прислужниците и Магнъс нямаше да нощуват у дома, така че той беше сам в къщата и веднага след като заспеше, пътят й щеше да бъде чист.
	Далечният тътен на гръмотевиците я изнервяше. Опитваше се да се убеди, че времето ще улесни задачата й. Щеше да прикрие шума, който щеше да предизвика, когато се промъкне в къщата през прозореца на килера, който по-рано бе оставила отворен. Ала мисълта не я утешаваше. Вместо това си представяше как само след час ще тича по тъмните улици, сподиряна от грохота на развилнялата се стихия. _И земята се продънва, за да я погълне._
	Блесна светкавица и девойката подскочи. За да се разсее, се опита да се съсредоточи върху плана си. Беше почистила и смазала револвера на баща си и препрочете есето на господин Емерсън „Самоувереност“, за да си вдъхне смелост. После бе прибрала нещата си във вързопа и го бе скрила в дъното на постройката за карета, за да може бързо да го вземе на тръгване.
	След като убие Кейн, щеше да се отправи към доковете, които се намираха близо до Кортланд стрийт, откъдето щеше да хване първия ферибот за Джърси Сити. Там щеше да намери железопътната гара и да потегли обратно за Чарлстън, знаейки, че кошмарът, започнал с идването на онзи адвокат от Чарлстън, най-после е свършил. Със смъртта на Кейн завещанието на Роузмари ставаше невалидно и „Възкръснала слава“ щеше да бъде нейна. Всичко, което тя трябваше да направи, беше да намери спалнята му, да насочи револвера и да дръпне спусъка.
	Момичето потръпна. Никога не бе убивала човек, но не можеше да се сети за по-подходящ, с когото да започне, от Барън Кейн.
	Той вече трябваше да е заспал. Време беше. Кит взе заредения револвер и се прокрадна надолу по стълбата, като внимаваше да не разбуди Мерлин, докато излизаше от конюшнята. Разнесе се гръм и девойката се сви до вратата. Напомни си, че вече не беше дете, и се изстреля през двора към къщата, после се промъкна през храстите, за да стигне до прозореца на килера.
	Пъхна револвера в колана на панталона си и се опита да го отвори, но той не поддаде.
	Натисна отново, този път по-силно, но нищо не се случи. Прозорецът беше залостен.
	От безсилие й се зави свят и Кит се облегна на стената на къщата. Знаеше, че планът й не беше много надежден, ала не беше очаквала да се провали толкова скоро. Госпожа Саймънс сигурно е видяла открехнатия прозорец и бе пуснала резето, преди да тръгне.
	Закапаха първите капки дъжд. Кит искаше да изтича обратно в стаята си и да се скрие под завивките, докато бурята отмине, но събра всичката си смелост и заобиколи къщата, търсейки друг вход. Дъждът се усили и ризата й подгизна. Клоните на клена се огъваха под напора на вятъра. Близо до тях тя съзря отворен прозорец на втория етаж.
	Сърцето й лудешки заби. Бурята вилнееше около нея, въздухът излизаше на панически пресекулки от гърдите й. Застави се да хване долния клон и се издърпа нагоре.
	Светкавица раздра небето и дървото потрепери. Девойката се вкопчи в клона, ужасена от силата на бурята, и се прокле, задето беше такава страхливка. Стисна зъби и се насили да се изкачи по-нависоко по дървото. Накрая стигна до клона, който растеше най-близо до къщата, макар че проливният дъжд й пречеше да види точно докъде стигаше.
	Тя изскимтя, когато изтрещя нов гръм и във въздуха замириса на сяра. _Не ме поглъщай!_ Събрала последните остатъци от волята си, Кит пропълзя до края на клона, който се огъна под тежестта й.
	Нова светкавица освети небето и тя видя, че не е достатъчно близо, за да достигне прозореца. Завладя я отчаяние.
	Примигна, избърса носа си с ръкава и започна да се спуска обратно по дървото.
	Когато стигна в подножието му, проехтя толкова силна гръмотевица, че ушите й писнаха. Трепереща, притисна гръб към дънера на клена. Дрехите й залепнаха за кожата, а периферията на шапката висеше като клисава палачинка около главата й. Сълзите, на които отказваше да даде воля, пареха под клепачите й. Така ли щеше да свърши всичко? Щяха да й вземат „Възкръснала слава“, защото беше прекалено слаба и страхлива, твърде _малодушна_, за да влезе в къщата?
	Подскочи, когато нещо докосна краката й. Мерлин се взираше в нея, наклонил глава на една страна. Тя се отпусна на колене и зарови лице в мократа му миризлива козина.
	— Ах, ти безполезно куче… — Ръцете й трепереха, когато привлече животното по-близо до себе си. — Аз съм също толкова безполезна като теб.
	Той близна мократа й буза с грапавия си език. Отново избухна мълния. Мерлин нададе жален вой. Кит скочи на крака, страхът разпали решителността й. „Възкръснала слава“ беше нейна! Ако не можеше да проникне в къщата през прозореца, щеше да влезе през вратата!
	Полуобезумяла от бурята и собственото си отчаяние, тя хукна към задната врата, борейки се с вятъра и дъжда, прекалено обезнадеждена, за да обръща внимание на тъничкия вътрешен глас, който й нашепваше да се откаже и да опита отново друг път. Хвърли се върху вратата и когато ключалката не поддаде, заблъска по нея с юмруци.
	Задавиха я сълзи на отчаяние и безсилие.
	— _Пусни ме вътре!_ Хей, янки! Пусни ме вътре ти, кучи сине!
	Никакъв ответ.
	Тя продължи да удря, като проклинаше и риташе вратата.
	От небето изтрещя назъбена светкавица и удари клена, който преди малко я бе приютил в клоните си. Кит изкрещя и се метна вътре.
	Направо в прегръдките на Барън Кейн.
	— Какво, по дяволите…
	Топлината от голите му, стоплени от съня гърди проникна през студената й мокра риза и изведнъж й се прииска вечно да остане така, притисната до него, докато спре да трепери.
	— Кит, какво не е наред? — Той сграбчи раменете й. — Случило ли се е нещо?
	Тя рязко се дръпна. За нещастие, Мерлин беше зад нея. Девойката се препъна в него и се пльосна върху твърдия кухненски под.
	Кейн с интерес се взираше в безформената купчина в краката му.
	— Явно тази буря ти е дошла повечко.
	Тя се опита да му каже да върви право в ада, но зъбите й тракаха толкова силно, че не можеше да говори. На всичко отгоре се бе приземила върху револвера, затъкнат в колана на панталона й, и остра болка прониза бедрото й.
	Кейн прекрачи неканения си гостенин и кучето и затвори вратата. За зла участ, Мерлин избра точно този момент, за да се отръска.
	— Неблагодарно псе!
	Кейн грабна една кърпа от куката до мивката и започна да бърше гърдите си.
	Кит осъзна, че щом се изправи, той ще види очертанията на револвера през мокрия плат. Докато Кейн бе зает да се подсушава, тя измъкна револвера и го скри зад една кошница с ябълки близо до задната врата.
	— Не знам кой от двама ви е по-изплашен — измърмори Кейн, докато наблюдаваше как Мерлин изчезва в дъното на коридора, водещ към стаята на Магнъс. — Но ми се ще да бяхте изчакали до сутринта.
	— Аз определено не се страхувам от някакъв си проклет малък дъждец! — тросна се Кит.
	Точно в този момент се разнесе нов гръм и тя скочи на крака с пребледняло лице.
	— Явно съм се объркал — провлачено изрече стопанинът на къщата.
	— Само защото аз…
	Тя млъкна и задавено преглътна, когато най-после успя добре да го разгледа.
	Той беше почти гол, облечен само с чифт панталони, провиснали на хълбоците му, при това горните две копчета бяха останали незакопчани в бързината да стигне до вратата. Тя се бе нагледала на доста оскъдно облечени мъже, които работеха на полето или в дъскорезницата, но никой от тях не можеше да се сравни с него.
	Гърдите му бяха широки, мускулести и леко окосмени. Неравен белег пресичаше едното му рамо, а друг изпъкваше върху голия корем и се губеше под колана на панталона. Бедрата му бяха тесни, а коремът плосък, разделен на две от тънка линия светлокафяви косъмчета. Очите й се сведоха по-надолу, до мястото, където се събираха крачолите на панталона му. Това, което видя там, секна дъха й.
	— Подсуши се.
	Кит вдигна глава и срещна втренчения му поглед. Той й подаваше кърпа с озадачено изражение. Тя я грабна и я пъхна под провисналата периферия на шапката, за да попие страните си.
	— Ще ти е по-лесно, ако свалиш шапката.
	— Не искам да я свалям — сопна се девойката, притеснена от реакцията си. — Шапката ми харесва.
	Кейн раздразнено изръмжа и изчезна по коридора, за да се появи отново с одеяло.
	— Сваляй тези мокри парцали. Можеш да се увиеш в това.
	Тя се вторачи в одеялото, сетне в него.
	— Няма да си съблека дрехите!
	Кейн се намръщи.
	— Но ти целият си замръзнал.
	— Не съм!
	— Зъбите ти тракат.
	— Не е вярно!
	— По дяволите, момче, три часът посред нощ е, тази вечер изгубих двеста долара на покер и съм адски уморен. Сега сваляй проклетите дрехи, за да можем и двамата да поспим малко. Можеш да използваш стаята на Магнъс и до обяд да не съм чул звук от теб!
	— Да не би да си оглушал, янки? Казах, че няма да си съблека дрехите!
	Кейн не бе свикнал да му възразяват и съдейки по застрашително стиснатата му челюст, тя разбра, че се налага веднага да го убие. Когато той направи крачка към нея, тя се стрелна към кошницата с ябълките, където бе скрила оръжието, но той я хвана за ръката.
	— О, не, няма да ми се изплъзнеш!
	— Пусни ме, кучи сине!
	Кит се опита да замахне с юмрук, но мръсникът здраво стискаше ръката й.
	— Казах ти да съблечеш тези мокри дрехи и ще направиш точно това, което ти заповядах, за да мога най-после малко да поспя, дяволите да го вземат!
	— Можеш да изгниеш в ада, янки!
	Девойката отново замахна, но все едно го удари с перушинка.
	— Престани веднага, преди да се нараниш! — изръмжа Кейн и я разтърси като предупреждение.
	— Майната ти!
	Шапката й отлетя и Кит почувства, че я повдигат от пода. Удари нов гръм, а Кейн се отпусна на кухненския стол и я метна през коленете си.
	— Правя ти услуга.
	Разперената му длан се стовари върху дупето й.
	— _Хей!_
	— Ще ти дам един урок, на който баща ти е трябвало да те научи.
	Ръката му отново се стовари върху задните й части и тя извика, но повече от негодувание, отколкото от болка.
	— Престани веднага, гадно копеле янки!
	— Никога не ругай хора, които са по-големи от теб…
	Той я шляпна по-силно.
	— Или по-силни от теб…
	Задните й части започнаха да горят.
	— И най-важното…
	От следващите два удара направо пламнаха.
	— _… не смей да ругаеш мен!_ — Избута я от коленете си. — Сега разбрахме ли се, или не?
	Кит рязко пое дъх, когато се приземи на пода. Бушуващите в гърдите й ярост и болка замъгляваха погледа й и тя не видя, когато той се протегна към нея.
	Пръстите му се впиха в мократа й риза. Тя нададе яростен вопъл и скочи на крака.
	Старият, износен плат се раздра в ръката му.
	След това всичко се случи изведнъж. Хладният въздух докосна плътта й. Тя чу тихото трополене на копчетата, пръскащи се по целия под. Сведе очи и видя малките си гърди, изложени пред погледа му.
	— Какво, по дя…
	Чувство на ужас и унижение едва не я задуши.
	Кейн бавно я пусна и отстъпи назад. Девойката сграбчи скъсаните краища на ризата и се опита да ги събере. Две очи с цвят на замръзнало олово се впиха в нея.
	— Значи така. Оказва се, че моето конярче не е момче.
	Тя стисна ризата и се опита да скрие унижението, войнствено вирвайки брадичка.
	— Каква е разликата? Работата ми трябваше.
	— И ти я получи, като се представи за момче.
	— Ти си този, който реши, че съм момче. Аз никога не съм казвала нещо подобно.
	— Но не го и отрече. — Кейн вдигна одеялото и го метна към нея. — Подсуши се, докато си налея нещо за пиене. — Запъти се към вратата, но се обърна. — И когато се върна, очаквам някои отговори. Не си и помисляй да избягаш, защото това ще бъде най-голямата ти грешка.
	След като той изчезна зад вратата, тя захвърли одеялото на пода и изтича до кошницата, за да измъкне револвера. Седна до масата и го скри в скута си. Чак тогава събра парцаливите остатъци от ризата си и завърза краищата им на нескопосан възел на талията.
	Кейн влезе в кухнята тъкмо когато Кит осъзна колко незадоволителен е резултатът от усилията й. Той бе разкъсал и долната риза и плътта й оставаше открита под острото деколте, което стигаше чак до възела.
	Мъжът отпи от уискито и се взря в момичето. Тя седеше край дървената маса, сключила ръце в скута си, а меката тъкан на ризата ясно очертаваше малките й гърди. Как бе могъл дори за миг да повярва, че е момче? Тези деликатни кости би трябвало да му подскажат истината, както и миглите, достатъчно гъсти, че да помете пода с тях.
	Мръсотията го бе заблудила. Мръсотията и цветистите й ругатни, да не споменаваме заядливото й поведение. Каква негодница!
	Зачуди се на колко ли е години. Някъде около четиринайсет. Знаеше много за жените, но не и за момичетата. Кога гърдите им започваха да наедряват? Едно нещо беше сигурно… тя беше прекалено млада, за да живее сама.
	Кейн остави чашата с уиски.
	— Къде е семейството ти?
	— Казах ти. Всички са мъртви.
	— Нямаш ли никакви роднини?
	— Не.
	Спокойствието й го ядоса.
	— Виж, едно дете не може да се развява само` из Ню Йорк. Не е безопасно.
	— Единственият човек, който ми причинява неприятности, откакто съм дошла тук, си ти.
	В думите й имаше истина, но той я подмина.
	— Няма значение. Утре ще те заведа при някои хора, които ще поемат отговорност за теб, докато пораснеш. Те ще ти намерят място, където да живееш.
	— Да не би да говорите за сиропиталище, майоре? — отново стана официална тя.
	Изглеждаше развеселена, което още повече го вбеси.
	— Да, говоря за сиропиталище! Дяволите да ме вземат, ако позволя да останеш тук! Нуждаеш се от място, където да живееш, докато станеш достатъчно голяма, за да се грижиш сама за себе си.
	— Не помня това някога да ме е затруднявало. Освен това аз не съм точно дете. Не мисля, че приютите приемат осемнайсетгодишни.
	— Осемнайсет?
	— Да не би да имате проблеми със слуха?
	За пореден път бе успяла да го слиса. Той се взираше през масата в нея — дрипавите момчешки дрехи, мръсното лице и шията, късата черна коса, сплъстена от мръсотията. Съдейки по своя опит, осемнайсетгодишните момичета бяха почти жени. Те носеха рокли и редовно се къпеха.
	— Съжалявам, че провалих всичките ви хубави планове за сиропиталището, майоре.
	Нахалницата имаше смелостта да злорадства и той внезапно се зарадва, задето й бе хвърлил един хубав пердах.
	— Чуй ме сега, Кит… или и името ти е фалшиво?
	— Не. Това е истинското ми име. Или поне това, с което всички ме наричат.
	Веселието й изведнъж изчезна и Кейн усети как кожата в основата на гръбнака му настръхва, същото усещане, което изпитваше пред битка. Странно.
	Видя я как стисна челюст.
	— Само дето фамилията ми не е Фини — додаде тя. — А Уестън. Катрин Луиз Уестън.
	Това беше последната изненада. Преди младият мъж да успее да реагира, Кит скочи на крака и той се озова пред черното дуло на револвер.
	— Мамка му — промърмори Кейн.
	Без да откъсва очи от него, тя заобиколи ръба на масата. Ръката, с която държеше насоченото към сърцето му оръжие, не трепваше и всичко си дойде на мястото.
	— Май не сте толкова придирчив към ругатните, когато вие ги изричате.
	Той направи крачка към нея и тутакси съжали. Куршумът изсвистя край главата му и едва не одраска слепоочието му.
	Кит никога не бе стреляла в помещение и ушите й писнаха. Осъзна, че коленете й треперят, и стисна по-силно пръсти около дръжката на револвера.
	— Не мърдай, докато не ти кажа, янки — заповяда с повече смелост, отколкото изпитваше, зарязвайки официалностите. — Следващия път ще се простиш с ухото си.
	— Може би е по-добре да ми обясниш за какво е всичко това.
	— То е съвсем очевидно.
	— Просветли ме.
	Кит възненавидя едва доловимите присмехулни нотки в гласа му.
	— Става дума за „Възкръснала слава“, дяволски кучи сине! Плантацията е моя! Ти нямаш никакви права над нея!
	— Законът не смята така.
	— Не ми дреме за закона! Не ме е грижа за завещания, съдилища или тям подобни. Което е право, си е право! „Възкръснала слава“ е моя и нито един янки няма да ми я отнеме!
	— Ако баща ти е искал да бъде твоя, щеше да я остави на теб, а не на Роузмари.
	— Онзи жена не само го направи глух и сляп, но и го превърна в глупак!
	— Нима?
	Ненавиждаше студения му преценяващ поглед. Искаше да го нарани толкова силно, колкото и тя бе наранена.
	— Предполагам, че би трябвало да съм й благодарна — подигравателно подметна девойката. — Ако Роузмари не си лягаше толкова лесно с мъжете, янките щяха да изгорят до основи къщата и полята. Всички знаят, че майка ти не скъпеше ласките си и охотно даряваше с благосклонността си всеки, който я пожелаеше.
	Лицето на Кейн остана безстрастно.
	— Тя беше курва.
	— Това е самата божия истина, янки. И аз няма да й позволя да ме надвие, дори от гроба.
	— Значи сега смяташ да ме убиеш.
	Гласът му звучеше почти отегчено и дланите й започнаха да се потят.
	— Ако не стоиш на пътя ми, „Възкръснала слава“ ще бъде моя, точно както трябваше да бъде от самото начало.
	— Разбирам твоята гледна точка. — Той бавно кимна. — Добре, готов съм. Как искаш да го направиш?
	— Какво?
	— Да ме убиеш. Как ще го направиш? Искаш ли да се обърна, за да не гледаш лицето ми, когато дръпнеш спусъка?
	Гневът надви притеснението й.
	— Що за тъпанар може да изрече подобна дивотия? Мислиш ли, че ще мога да се уважавам, ако застрелям човек в гърба?
	— Извинявай, беше само предложение.
	— При това дяволски глупаво.
	Тънка струйка пот се спусна по гърба й.
	— Само се опитвах да те улесня, това е всичко.
	— Ти не бери грижа за мен, янки. Тревожи се за собствената си безсмъртна душа.
	— Добре тогава. Действай.
	Тя преглътна.
	— Това и възнамерявам да направя.
	Вдигна ръка и насочи оръжието. Тежеше, сякаш държеше топ.
	— Някога убивала ли си човек, Кит?
	— Тихо!
	Треперенето в коленете й се бе засилило и ръката й също започна да се тресе. Кейн, от друга страна, изглеждаше толкова спокоен, сякаш току-що се бе събудил от дрямка.
	— Стреляй точно между очите — тихо я посъветва той.
	— Млъкни!
	— Така е по-бързо и сигурно. Главата ми ще се пръсне и мозъкът ще опръска всичко наоколо, но ти ще можеш да понесеш гледката, нали, Кит?
	Стомахът й се преобърна.
	— Млъкни! Просто млъкни!
	— Хайде, Кит. Приключвай с това.
	— _Млъкни!_
	Револверът изгърмя. Веднъж, два пъти, три пъти, повече. Накрая се чу щракването на празния барабан.
	Още при първия изстрел Кейн се хвърли на пода. Когато всичко утихна, той повдигна глава. Върху стената, пред която току-що бе стоял, се виждаха пет дупки, които оформяха контурите на човешка глава.
	Кит стоеше с приведени рамене и отпуснати покрай тялото ръце. От пръстите й висеше безполезният револвер.
	Кейн стана и се приближи към стената, получила куршумите, предназначени за него. Поклати глава, докато изучаваше идеалната дъга.
	— Не мога да не ти го призная, хлапе. Ти си дяволски добър стрелец.
	За Кит бе настъпил краят на света. Тя бе изгубила „Възкръснала слава“ и за това не винеше никой друг освен себе си.
	— Страхливка — прошепна. — Аз съм едно проклето малодушно момиче!


>>	3

	Тази нощ Кейн застави Кит да спи в малка спалня на втория етаж, вместо в нейната стая над конюшнята, пропита с приятния мирис на прах и кожа. Заповедите му бяха съвсем точни и безпрекословни. Докато не решеше какво ще прави с нея, тя нямаше да се грижи за конете. А ако се опиташе да избяга, щеше завинаги да я прогони от „Възкръснала слава“.
	На следващата сутрин младото момиче избяга обратно в конюшнята и се сви нещастно в един ъгъл с книгата „Луи XV, живот, изпълнен с удоволствия и разкош“, която няколко дни по-рано бе свила от библиотеката. След известно време се унесе в дрямка и сънува бури, кокетни шапки и краля на Франция, препускащ с любовницата си мадам Дьо Помпадур из памуковите полета на „Възкръснала слава“.
	Когато се събуди, се усещаше замаяна, а крайниците й тежаха като олово. Отпусна се унило пред клетката на Аполон, подпряла лакти върху коленете си, покрити с омазнения панталон. Докато замисляше своя план, нито веднъж не бе предугадила как ще се почувства, когато погледне невъоръжен човек в очите, преди да дръпне спусъка.
	Вратата на конюшнята се отвори, пропускайки мъждивата светлина на облачния следобед. Мерлин изприпка през помещението и се втурна към Кит, като едва не събори шапката й в изблик на обожание. Магнъс го последва с доста по-ленива походка, ботушите му спряха до нейните.
	— В момента не съм в настроение за разговори, Магнъс — промърмори девойката, отказвайки да вдигне очи.
	— Не съм изненадан. Майорът ми разказа какво се е случило снощи. Голям номер сте извъртели, _госпожице_ Кит.
	Точно така се обръщаха към нея у дома, но в неговите уста прозвуча като обида.
	— Това, което се случи снощи, е само между мен и майора. Не е твоя работа.
	— Не ми е приятно, когато се излъжа в преценката си за хората, а що се отнася до мен, нищо, което се отнася до вас, вече не е моя работа.
	Той взе една празна кофа и излезе от конюшнята.
	Кит захвърли книгата, грабна една четка и се запъти към клетката на червеникавокафява кобила, на име Саратога. Не я бе грижа за заповедите на Кейн. Ако не се залисаше с работа, щеше да откачи.
	Тъкмо прокарваше ръце по задните крака на коня, когато чу да се отваря вратата. Момичето подскочи, завъртя се и видя Кейн, който стоеше в средата на пътеката и я пронизваше с твърдия си като гранит поглед.
	— Нарежданията ми бяха ясни, Кит. Никаква работа в конюшнята!
	— Добрият Бог ми е дал две силни ръце — тросна се тя. — Не съм свикнала да бездействам.
	— Четкането на конете не е подходяща работа за една млада дама.
	Тя се втренчи изпитателно в него, опитвайки се да разбере дали й се присмива, но не можа да разгадае изражението му.
	— Щом има работа за вършене, мен ако питаш, тя трябва да се свърши. Лентяйството и глезотиите не са ми по вкуса.
	— Стой далече от конюшнята — твърдо отсече той.
	Тя отвори уста, за да възрази, но той я изпревари:
	— Никакви спорове. Искам да се изкъпеш и да се явиш в библиотеката след вечеря, за да поговорим.
	Завъртя се на пети и закрачи към вратата на конюшнята с лека и уверена походка, прекалено грациозна за такъв огромен мъж.

	* * *

	Вечерта Кит се озова първа в библиотеката. За да покаже, че се подчинява на нарежданията на Кейн, бе измила надве-натри лицето си, но се чувстваше твърде уязвима, за да се реши на нещо повече. Сега трябваше да бъде силна, а не да прилича на някоя изнежена фуста.
	Вратата се отвори и Кейн влезе в стаята. Беше облечен в обичайните си домашни дрехи, състоящи се от светлокафяв панталон и бяла риза с отворена яка. Погледът му се стрелна към нея.
	— Мисля, че ти казах да се изкъпеш.
	— Измих си лицето, нали?
	— Нужно е нещо повече от това. Как можеш да се търпиш толкова мръсна?
	— Не си падам много по къпането.
	— Май изглежда, че има много неща, по които „не си падаш“. Но ще се изкъпеш, преди да прекараш още една нощ тук. Едит Саймънс заплашва да напусне, а проклет да съм, ако заради теб изгубя икономката си. Освен това си усмърдяла цялата къща.
	— Не съм!
	— Как ли пък не, по дяволите! Дори и да е временно, аз съм _твой_ настойник и ти си длъжна да ми се подчиняваш.
	Кит замръзна.
	— Какви ги дрънкаш, янки? Какво имаш предвид с това, че си ми настойник?
	— А пък аз си мислех, че нищо не ти убягва.
	— Кажи ми!
	Стори й се, че вижда проблясък на съчувствие в очите му. Обаче не остана и помен от него, докато й обясняваше подробностите от задълженията му на неин настойник и факта, че е управител на попечителския й фонд.
	Кит почти не помнеше баба си, която й бе оставила тези пари. Попечителският фонд беше като трън в очите на Роузмари и тя постоянно бе принуждавала Гарет да се консултира с различни адвокати, за да получат парите, но без никакъв успех. Макар Кит да предполагаше, че би трябвало да е благодарна на баба си, парите бяха безполезни. Те й бяха нужни сега, а не след пет години или когато се омъжи, което не възнамеряваше никога да направи.
	— Това настойничество е шегата на Роузмари от гроба — заключи Кейн.
	— Проклетият адвокат не ми каза нищо за настойничество. Не ти вярвам.
	— Видях на какво си способна в гнева си. Даде ли му изобщо възможност да ти обясни?
	Със свито сърце Кит си спомни как бе изгонила адвоката от къщата, след като й бе съобщил за наследството на Кейн, въпреки че той й бе казал, че има и още нещо.
	— Какво имаше предвид преди малко, когато каза, че си временен настойник?
	— Нали не смяташ, че ще позволя да ми се натресеш на главата за следващите пет години? — Героят от Мисионари Ридж направо потръпна. — Утре рано сутринта потеглям за Южна Каролина, за да оправя тази бъркотия. Госпожа Саймънс ще те наглежда, докато се върна. Няма да ми отнеме повече от три или четири седмици.
	Тя скръсти ръце зад гърба си, за да не види той как затрепериха.
	— И как възнамеряваш да оправиш нещата?
	— Ще ти намеря друг настойник, ето как.
	Девойката заби нокти в дланите си, ужасена да зададе следващия въпрос, макар да знаеше, че трябва да го стори.
	— А какво ще стане… с „Възкръснала слава“?
	Той с подчертан интерес се втренчи във върха на ботуша си.
	— Смятам да я продам.
	Нещо като ръмжене се изтръгна от гърлото на Кит.
	— Не!
	Кейн вдигна глава и срещна погледа й.
	— Съжалявам, Кит. Така е най-добре.
	Кит долови стоманената нотка в гласа му и почувства как малкото крехки остатъци от света, който познаваше, се пръскат на парчета. Дори не забеляза кога Кейн излезе от стаята.

	* * *

	Кейн трябваше да се подготви за игра с високи залози в един от частните салони на ресторант „Астор Хаус“. Вместо това се приближи до прозореца на спалнята си. Дори поканата за среднощна среща, която бе получил от прочута оперна певица, не повдигна духа му. Струваше му се, че всичко изисква прекалено много усилия.
	Не можеше да избие от ума си онази напаст божия с виолетови очи, подслонила се под покрива му. По-рано вечерта, когато й бе казал, че ще продаде „Възкръснала слава“, тя изглеждаше така, сякаш я бе прострелял.
	Размишленията му бяха прекъснати от звука на счупено стъкло и писъците на икономката му. Младият мъж изруга и изскочи в коридора.
	Банята беше в руини. Около медната вана бе осеяно със счупени стъкла, а по целия под бяха пръснати дрехи. Върху мраморната мивка бе разсипана кутия с талк и черната облицовка от орехово дърво бе покрита с бял прах. Само водата във ваната изглеждаше чиста и бледозлатиста на светлината на газовата лампа.
	Кит държеше на разстояние госпожа Саймънс, въоръжена с огледало. Стискаше дръжката му в юмрук, сякаш държеше сабя. С другата си ръка придържаше кърпата, обгърнала голото й тяло, принуждавайки злочестата икономка да отстъпва към вратата.
	— Никой няма да ме къпе! Махай се от тук!
	— Какво става тук, по дяволите?
	Госпожа Саймънс се вкопчи в ръката му.
	— Тази вагабонтка се опита да ме убие! Замери ме с шишето с лековитата отвара! Едва не ме улучи по главата! — Жената повя с ръка пред лицето си и простена. — Чувствам как ме връхлита пристъп на невралгия.
	— Вървете да си легнете, Едит. — Кейн прониза Кит с твърдия си поглед. — Аз ще се заема оттук нататък.
	Икономката беше прекалено разстроена, за да възрази срещу нарушаването на благоприличието, оставяйки го насаме с голата му повереница, и забърза надолу по коридора, мърморейки мрачно под нос за невралгия и хулиганки.
	Въпреки цялата привидна войнственост на Кит, той виждаше, че беше изплашена. За миг се замисли дали да не се отнесе по-благо с нея, но знаеше, че така няма да й направи услуга. Светът беше опасно място за жените и двойно по-коварен за наивните малки момичета, които вярваха, че са калени като мъжете. Кит трябваше да се научи, че понякога се налага да се огънеш, за да не се прекършиш, и изглежда, в момента той беше единственият, който можеше да й даде този урок.
	Бавно разкопча копчетата на маншетите и започна да ги навива нагоре.
	Кит безмълвно наблюдаваше мускулестите му ръце, които се разкриха изпод ръкавите на ризата. Тя бързо отстъпи назад, приковала поглед в тях.
	— Какво си мислиш, че правиш?
	— Казах ти да се изкъпеш.
	С пресъхнала уста, тя с мъка извърна очи. Беше достатъчно трудно да гледа Барън Кейн, когато беше напълно облечена. Никога не се бе чувствала толкова уязвима, колкото сега, увита само с една кърпа около тялото. Ако той не бе заключил револвера й, щеше без колебание да дръпне спусъка.
	Девойката облиза устни.
	— Ти… по-добре веднага да спреш.
	Очите му се впиха в нейните.
	— Казах ти да се изкъпеш и сега ще го направиш!
	Тя вдигна огледалото с рамка от черупка на костенурка.
	— Не приближавай! Говоря сериозно. Когато метнах онова шише по госпожа Саймънс, нарочно пропуснах. Но този път няма да го сторя!
	— Време е да пораснеш — рече той прекалено тихо.
	Сърцето й заблъска в гърдите.
	— Казах ти, че говоря сериозно, янки! Нито крачка повече!
	— Ти си на осемнайсет, достатъчно голяма, за да се държиш като жена. Едно е да нападаш мен, а съвсем друго човек, който нищо лошо не ти е сторил.
	— Тя ми отмъкна дрехите, докато се бях разсеяла! И… и после ме довлече тук.
	Кит все още не можеше да си обясни как госпожа Саймънс бе успяла да я вкара в банята. Навярно просто се бе вцепенила, след като Кейн бе заявил, че ще продаде „Възкръснала слава“. Чак когато старата дама бе започнала да сваля дрехите й, Кит се бе осъзнала.
	Той отново заговори със спокойния си глас, от който тя се страхуваше много повече, отколкото от гневния му рев.
	— Би трябвало да си спомниш за добрите маниери. И тъй като не го направи, аз ще те сложа във ваната.
	Тя запрати огледалото към стената, за да отвлече вниманието му, и се шмугна покрай него.
	Кейн я хвана, преди да е направила и три крачки.
	— Не искаш да си научиш урока, така ли?
	— Пусни ме!
	Стъклата изхрущяха под подметките на ботушите му, когато я грабна в прегръдките си и я пусна във ваната заедно с кърпата.
	— Ти мръсен, миризлив…
	Само това успя да изрече, преди той да натисне главата й под водата.
	След секунда тя се надигна, плюейки вода.
	— Ти…
	Кейн отново потопи главата й.
	Кит не можеше да повярва на случващото се. Той не я държеше под водата достатъчно дълго, за да я удави, но това нямаше значение. Важно беше унижението. И ако не си държеше езика зад зъбите, отново щеше да се озове под водата. Тя го изгледа свирепо, когато за пореден път изплува, но някак си успя да замълчи.
	— Стига ли ти?
	Момичето изтри очи и се окопити.
	— Поведението ти е инфантилно!
	Устните му се извиха в усмивка, но тя изведнъж застина, когато той се втренчи във ваната.
	В този миг Кит осъзна, че е загубила кърпата. Бързо събра коленете си, за да се прикрие.
	— Излизай веднага от тук!
	Водата се разплиска над ръба на ваната, когато се опита да извади кърпата от дъното й.
	Кейн припряно пристъпи към вратата, сетне спря.
	Девойката се надвеси над коленете си, докато се бореше с подгизналата кърпа.
	Той неловко се прокашля.
	— Можеш ли, хм, да се оправиш сама?
	Стори й се, че зърна червенина да плъзва по суровите му скули. Тя кимна и издърпа тежката кърпа.
	— Ще ти донеса да облечеш една от моите ризи. Но ако открия дори петънце мръсотия, когато приключиш, започваме всичко отначало.
	Мъчителят й изчезна, без да затвори вратата. Кит стисна очи и си представи как ястреб кълве очите му.
	Два пъти старателно се изми, изтърквайки мръсотията, която от известно време удобно се бе настанила по всички извивки и вдлъбнатини на тялото й. След това изми косата си. Когато най-накрая остана доволна от резултата, уверена, че дори Божията майка не би могла да намери и прашинка мръсотия по нея, тя се изправи и се протегна, за да вземе суха кърпа. Тогава видя, че ваната е заобиколена от парчета счупено стъкло, като средновековна крепост от ров.
	Така ставаше, когато човек се къпе.
	Кит изруга, сетне се уви с подгизналата кърпа и изкрещя към отворената врата:
	— Хей, янки! Трябва да ми хвърлиш една суха кърпа, но дръж очите си затворени или, кълна се, ще те убия в съня ти, после ще те разпоря и ще изям дроба ти за закуска!
	— Хубаво е да знам, че сапунът и водата не са развалили благия ти нрав. — Той се появи на прага с широко отворени очи. — Бях се разтревожил за това.
	— Аха, ами по-добре се тревожи за вътрешностите си!
	Кейн взе една кърпа от рафта в банята, но вместо да й я подаде като почтен джентълмен, сведе поглед към счупените стъкла.
	— „Всяко умение се превръща в наказание, когато злоупотребиш с него.“ Ралф Уолдо Емерсън, в случай че не знаеш от кого е цитатът.
	Чак след като й подаде кърпата, девойката събра достатъчно смелост, за да му отговори:
	— Господин Емерсън също така е написал: „Всеки герой накрая става досаден“. Ако не знаех, щях да си помисля, че ти си вдъхновил тези думи.
	Кейн се засмя, доволен да види, че не е изгубила бойкия си дух. Беше слаба като млада кобилка, само костеливи ръце и дълги мършави крака. Дори тъмните косъмчета между краката й, които бе зърнал, когато кърпата й бе паднала във ваната, изглеждаха някак си детински.
	Докато се извръщаше, си припомни малките й гърди с коралови връхчета. Те не изглеждаха толкова невинно. Картината го смути и той заговори по-грубо, отколкото възнамеряваше:
	— Подсуши ли се вече?
	— Да, доколкото можах, докато стърчиш тук.
	— Увий се. Обръщам се.
	— Жалко, тъкмо си мислех колко е хубаво да не виждам грозното ти лице!
	Ядосан, Кейн пристъпи към ваната.
	— Би трябвало да те оставя да стъпиш боса върху стъклата.
	— Не би могло да е по-болезнено, отколкото да търпя досадната ти компания.
	Той я грабна от ваната, изнесе я в коридора и грубо я пусна да стъпи върху краката си.
	— Оставих риза в спалнята ти. Утре госпожа Саймънс ще те заведе на пазар, за да купите прилични дрехи.
	Тя го изгледа подозрително.
	— И какво разбираш под прилични дрехи?
	Кейн знаеше какво ще последва и се приготви за избухването.
	— Рокли, Кит.
	— Да не си си _изгубил ума_?
	Изглеждаше толкова възмутена, че той едва не се засмя, но не беше толкова глупав. Крайно време беше да й стегне юздите.
	— Чу ме. И докато ме няма, ще правиш това, което госпожа Саймънс ти казва. Ако й създаваш проблеми, съм наредил на Магнъс да те заключи в стаята ти и да изхвърли ключа. Не се шегувам, Кит. Когато се върна, по-добре да ми докладват, че си се държала добре. Възнамерявам да те предам на новия ти настойник чиста и прилично облечена.
	Върху лицето й се изписа цяла палитра от емоции, от възмущение до гняв, докато накрая, за негов смут, взе превес нещо, което напомняше на отчаяние. Водата капеше от краищата на косата й и се стичаше като сълзи върху слабичките й рамене, а когато заговори, гласът й бе изгубил обичайната си гръмкост и самоувереност.
	— Наистина ли ще го направиш?
	— Разбира се, че ще ти намеря друг настойник. Това би трябвало да те зарадва.
	Кокалчетата й побеляха, когато пръстите й стиснаха кърпата.
	— Нямах това предвид. Наистина ли смяташ да продадеш „Възкръснала слава“?
	Кейн събра всичките си сили, за да вкорави сърцето си пред страданието, изписано върху това малко личице. Нямаше никакво намерение да се обременява с една разорена памукова плантация, но тя нямаше да го разбере.
	— Няма да взема парите за себе си, Кит. Ще ги вложа в твоя попечителски фонд.
	— Не ми пука за онези пари! Не можеш да продадеш „Възкръснала слава“!
	— Налага се. Някой ден може би ще разбереш.
	Очите на Кит потъмняха като бурно море.
	— Най-голямата ми грешка беше, че не ти пръснах главата.
	Малката й, увита в кърпа фигурка излъчваше странно достойнство, когато мина покрай него и затръшна вратата на спалнята.


>>	4

	— Наистина ли искате да ми кажете, че в цялата околност няма нито един човек, който да се съгласи да поеме настойничеството над госпожица Уестън? Дори ако плащам разходите й?
	Кейн изучаваше преподобния Ролинс Еймс Когдел от Ръдърфорд, Южна Каролина, който на свой ред също го изучаваше.
	— Трябва да разберете, господин Кейн. Всички ние познаваме Катрин Луиз много преди вас.
	Ролинс Когдел се молеше Господ да му прости задоволството, което изпитваше, задето проваляше плановете на този янки. Героят от Мисионари Ридж, как ли пък не! Колко унизително беше да бъде принуден да общува с подобен човек. Но какво друго можеше да стори? Напоследък сините униформи на окупационните войски бяха плъзнали навсякъде и дори божият служител трябваше да внимава да не ги обиди.
	На прага се появи съпругата му Мери с чиния, в която се мъдреха четири миниатюрни сандвича, намазани отгоре с тънък слой конфитюр от ягоди.
	— Да не преча?
	— Не, не. Влизай, скъпа. Господин Кейн, съпругата ми е донесла истинско лакомство, специално за вас. Тя се слави със своя ягодов конфитюр.
	Конфитюрът беше изстърган от дъното на последния буркан, който Мери бе сварила преди две пролети, когато все още имаше захар, а филийките бяха отрязани от хляба, който трябваше да им стигне до края на седмицата. При все това Ролинс беше доволен, че тя черпеше неканения гост. Той по-скоро би умрял от глад, отколкото да позволи този човек да разбере колко бедни бяха всички.
	— За мен не, мила моя. Не искам да си развалям апетита за вечерята. Моля ви, господин Кейн, вземете си два.
	Противно на мнението на преподобния Когдел, Кейн не беше толкова тъп. Тутакси му стана ясно каква жертва му се принасяше върху нащърбената порцеланова чиния със сини рисунки в китайски стил. Той взе един сандвич, въпреки че това беше последното, което желаеше, и направи очакваните комплименти. Дяволите да ги вземат всички южняци! Шестстотин хиляди човешки живота бяха погубени заради надменната им гордост.
	Кейн вярваше, че гордостта им бе продукт на робовладелската система. Плантаторите бяха живели като всемогъщи крале в изолираните си плантации, където имаха пълна и безгранична власт над стотиците роби. Осъзнаването на тази власт бе породило ужасното им самомнение и високомерието. Те смятаха, че са едва ли не господари на света, и поражението ни най-малко не бе променило същността им. Едно южняшко семейство можеше да гладува, но щеше да предложи угощение на своя гост, дори да го презираше.
	Преподобният Когдел се извърна към съпругата си.
	— Заповядай, седни, мила моя. Може би ще успееш да ни помогнеш. Господин Кейн е изправен пред един проблем.
	Жената се отпусна на близкия стол и заслуша, докато той подробно описваше връзката между Кейн и Роузмари Уестън и желанието на госта им да прехвърли на някой друг настойничеството върху Кит. Когато свещеникът свърши, Мери поклати глава.
	— Боя се, че това, което искате, е невъзможно, господин Кейн. Има много семейства, които щяха да бъдат щастливи да приемат Катрин Луиз в детските й години. Но вече е прекалено късно за това. Мили боже, та тя вече е на осемнайсет!
	— Едва ли може да се нарече Матусал* — отбеляза Кейн сухо.
	[* Библейски персонаж, живял 969 години. — Б.пр.]
	— Стандартите на поведение в Южна Каролина се отличават от тези на север — кротко възрази домакинята. — Момичетата от добрите семейства още раждането си се възпитават в изтънчените традиции на истинските южняшки дами. Не само че Катрин Луиз никога не е показвала склонност да следва тези традиции, но и винаги им се е надсмивала. Семействата от нашата общност ще бъдат загрижени заради влиянието, което Катрин би могла да окаже върху дъщерите им.
	Сърцето на Кейн трепна от състрадание към Кит. Сигурно никак не й е било лесно да расте с мащеха, която я е ненавиждала, баща, който я е пренебрегвал, заобиколена от хора, които не са я одобрявали.
	— Нима в този град няма нито един човек, който да изпитва поне малко привързаност към нея?
	Малките ръце на Мери потрепериха в скута й.
	— Милостиви боже, господин Кейн, вие не ме разбрахте. Всички ние сме дълбоко привързани към нея и много я обичаме. Катрин Луиз е великодушно и добро създание. Благодарение на ловните й умения се изхранват най-бедните семейства и тя винаги съумява да повдигне духа ни и да ни вдъхне смелост. Ала това не променя факта, че поведението й излиза извън дори най-либералните граници на поведение.
	Кейн бе играл прекалено много покер в живота си, за да знае кога е победен. Уилард Ритър му бе дал препоръчителни писма до четири семейства в Ръдърфорд и всички до едно бяха отхвърлили предложението му. Той дояде проклетия сандвич с конфитюр и си тръгна.

	* * *

	Докато препускаше обратно към „Възкръснала слава“ върху кокалестата кобила, която бе наел от една конюшня в Чарлстън, той бе принуден да признае неприятната истина. Независимо дали му харесваше, или не, трябваше да остане настойник на Кит.
	Къщата на плантацията изникна пред погледа му. Беше красива двуетажна тухлена постройка с хоросанова замазка, разположена в края на виеща се, обрасла с бурени и храсталаци алея. Въпреки запуснатия вид, олющената боя и счупените капаци, сградата изглеждаше доста солидна. Боята на стените бе избеляла до топъл кремав нюанс, а отдолу прозираха тухли и хоросан. Високи вечнозелени дъбове, покрити с испански мъх, се извисяваха около четирите стени на къщата, а короните им бяха надвиснали като зелен балдахин над керемидения й покрив. Азалии, сарсапарила и бодлива зеленика надничаха от буренясалите лехи, а високата трева в предния двор бе посипана с восъчните листа на магнолиите.
	Но не къщата бе привлякла интереса на Кейн, когато пристигна преди два дни. Вместо това той бе прекарал следобеда в оглеждане на руините на изгорелите стопански постройки, изпотрошените селскостопански машини и ръждясалите инструменти. Обиколи пустите полета, като от време на време се спираше, за да загребе шепа от плодородната почва. Тя се плъзгаше между пръстите му като топла коприна. Отново се замисли за Ню Йорк и за живота си там, който бе започнал да го задушава.
	Кейн подаде поводите на Илай, прегърбен старец и бивш роб, който го бе посрещнал с насочена пушка, когато пристигна във „Възкръснала слава“.
	— Нито крачка повече! — го бе предупредил старецът. — Госпожица Кит ми заповяда да застрелям всеки, който стъпи в плантацията.
	— Крайно време е някой здравата да нашари задника на госпожица Кит — бе отвърнал Кейн, без да споменава, че вече бе свършил тази работа.
	— Имате право — охотно се бе съгласил чернокожият, — обаче това не пречи да ви гръмна, ако приближите още.
	Кейн можеше лесно да обезоръжи стареца, но имаше нужда от неговата подкрепа, затова отдели време да му обясни връзката си с Кит и Роузмари Уестън. Когато Илай разбра, че Кейн не беше един от онези презрени предатели, които слугуваха на северняците и грабеха каквото им попадне, бе свалил пушката и го бе приветствал във „Възкръснала слава“.
	В средата къщата бе извита в изящна дъга. Кейн пристъпи в широкото централно преддверие, построено така, че да пропуска хладния бриз. От него се влизаше в салоните, музикалната стая и библиотеката. Всичко бе занемарено и потънало в прах. В трапезарията имаше красива маса от тиково дърво, по която личаха пресни следи от остър предмет. Войските на Шърман я бяха изнесли навън и я бяха използвали да колят останалите в плантацията животни.
	Кейн усети уханието на пържено пиле. Илай не можеше да готви, а доколкото му бе известно, в къщата нямаше никой друг. Освободените роби, подмамени от обещанието за четиридесет акра и муле, бяха тръгнали след Съюзническата армия. Зачуди се дали мистериозната Софрония не се бе завърнала. Илай на няколко пъти бе споменал готвачката на „Възкръснала слава“, но Кейн все още не я беше видял.
	— Добър вечер, майоре.
	Кейн се закова на място, когато дребна, добре позната фигура се появи в дъното на коридора. От устата му се изля порой от ругатни.
	Кит нервно стискаше юмруци. Нямаше да го приближи, докато не изпуснеше парата и не свикнеше с появата й.
	Девойката бе напуснала къщата му в Ню Йорк по същия начин, както бе влязла. Прескачайки задната стена. Бе взела вързопа си, заедно с книгата за живота на Луи XV, вдъхновила я за отчаяния план, който бе измислила в деня след заминаването на Кейн.
	Сега лепна върху лицето си такава широка усмивка, че чак страните я заболяха.
	— Сигурна съм, че сте гладен, майоре — учтиво заговори. — Приготвила съм пържено пиле и топли бисквити със сметана, които само чакат някой с вълчи апетит. Дори съм изтъркала масата в трапезарията, за да можем да хапнем там. Е, малко е надраскана, но е оригинален „Шератон“*. Някога чували ли сте за Шератон, майоре? Той е бил англичанин и освен това баптист. Това не ви ли се струва странно? Струва ми се, че само южняците би трябвало да са баптисти. Аз…
	[* Томас Шератон (1751–1806) — дизайнер на мебели, един от „големите трима“ английски мебелисти на XVIII в., заедно с Томас Чипъндейл и Джордж Хепълуайт. — Б.пр.]
	— _Какво, по дяволите, правиш тук?_
	Тя знаеше, че той ще се ядоса, но се бе надявала да не се разбеснее чак толкова. Честно, не бе сигурна, че ще има сили да понесе гнева му. Бе изтърпяла уморителното пътуване обратно до Чарлстън, безкрайното дълго клатушкане във фургона, а последните петнайсет мили измина пеша, вследствие на което се сдоби с пришки и слънчево изгаряне. Похарчи последните си пари, за да купи продукти за вечерята. Изкъпа се в кухнята и се преоблече в чиста риза и бричове, за да не мирише. Беше удивена да открие, че й харесва да бъде чиста, дори да й се налага да вижда голите си гърди.
	А сега бе готова дори да кокетничи като типичните южняшки красавици, въпреки че само при мисълта й се повдигаше.
	— Приготвям ви вечеря, майоре — едва ли не измърка тя. — Това правя.
	Той стисна зъби.
	— Не. Приготвяш се да _умреш_. Защото смятам да те _убия_!
	Кит не взе думите му за чиста монета, но и не можеше съвсем да отрече, че съмненията не я загризаха.
	— Я не ми крещи! — заряза тя дамските преструвки. — И ти би направил същото!
	— Какви ги говориш?
	— На мое място и ти не би останал в Ню Йорк, докато някой се кани да ти отнеме единственото, което ти е скъпо! Нямаше да седиш в разкошната си спалня, да четеш книги и да пробваш грозни рокли, докато всичко ти се изплъзва. Щеше да си довлечеш задника в Южна Каролина колкото можеш по-бързо, също като мен. И тогава щеше да направиш всичко, което е по силите ти, за да запазиш това, което е твое!
	— Май разбрах какво си намислила.
	С две големи крачки той скъси разстоянието помежду им. Преди Кит да успее да отскочи, ръцете му зашариха по тялото й.
	— Престани!
	— Не и докато не те обезоръжа.
	Тя ахна, когато пръстите му докоснаха гърдите й. Сякаш я прониза мълния, но на него, изглежда, изобщо не му направи впечатление. Продължи към талията и бедрата й.
	— Престани!
	Кейн намери ножа, привързан към прасеца й.
	— Възнамеряваше да го използваш, когато заспя?
	— Щом нямах куража да те убия с револвера, едва ли щях да го направя с ножа, нали?
	— Предполагам, че го носиш, за да отваряш консерви?
	— Ти ми взе револвера. Не можех да пътувам без никаква защита.
	— Разбирам. — Той остави ножа по-далече от нея. — След като не смяташ да ме убиеш, какво си намислила?
	Нещата не се развиваха така, както Кит бе очаквала. Искаше да му каже да престане да се извисява застрашително над нея, но не беше чак такава глупачка, че да го предизвиква.
	— Защо първо не вечеряме, а след това да ти кажа? Тук и без това трудно се намира храна. Няма смисъл да оставяме всичко да изстине.
	Кейн се замисли за миг.
	— Добре, ще хапнем. Но след това сериозно ще си поговорим.
	Девойката забърза към кухнята.
	— Вечерята ще е на масата след минута.
	Кейн би трябвало веднага да я подложи на разпит, но беше гладен, по дяволите! Не бе вкусвал свястна храна, откакто бе напуснал Ню Йорк.
	Прибра ножа, сетне отиде в трапезарията. Кит се появи с поднос с пържено пиле и го остави на масата, а той най-после забеляза нещо, което до този момент му бе убягнало. Всичко, от късо подстриганата коса до карираната риза с откъснато копче на врата и тъмнокафявите бричове, които висяха свободно около слабите й бедра, беше чисто. Дори лицето й сияеше като нова монета. Не си бе представял, че нещо може да я накара доброволно да се изкъпе. Очевидно беше готова на драстични мерки, за да му угоди и да го умилостиви.
	Не че щеше да постигне някакъв успех. Все още не можеше да повярва, че бе предприела такова дълго пътуване съвсем сама. Но всъщност защо не? Изглежда думи като „предпазливост“ и „благоразумие“ й бяха напълно непонятни.
	— Сядай и яж, майоре. Надявам се, че си гладен.
	Кейн трябваше да признае, че храната беше великолепна. Пилето беше със златиста коричка, а когато разчупи бисквитата, от нея се вдигна апетитна пара. Дори салатата от глухарчета бе много вкусна.
	Когато се наяде до насита, младият мъж със задоволство се облегна назад на стола.
	— Не вярвам, че си приготвила сама всичко това.
	— Разбира се, че сама го приготвих. Софрония щеше да ми помогне, но тя не е тук.
	— Софрония е готвачката?
	— Да, освен това тя се грижеше за мен, докато растях.
	— Май не е свършила много добра работа.
	Виолетовите й очи се присвиха.
	— Аз също бих могла да кажа едно-две неща за твоето възпитание.
	Храната го бе размекнала, затова този път дързостта й не го накара да кипне.
	— Всичко беше много вкусно.
	Кит стана да донесе бутилката с коняк, която бе оставила по-рано върху бюфета.
	— Роузмари я скри, преди да дойдат янките. Помислих, че може би ще искаш да пийнеш една чашка, за да отпразнуваме пристигането ти във „Възкръснала слава“.
	— Напълно в стила на майка ми… да се погрижи много по-добре за алкохола, отколкото за заварената си дъщеря. — Кейн взе бутилката и се зае да отпушва тапата. — Как плантацията е получила името си „Възкръснала слава“? Доста е необичайно.
	— Станало е малко след като дядо ми построил къщата. — Кит се облегна на бюфета. — На прага му се появил баптистки свещеник и помолил за малко храна. Въпреки че била заклета методистка, баба ми го нахранила, те се разговорили и когато разбрал, че плантацията все още няма име, той казал, че би трябвало да я нарекат „Възкръснала слава“, защото след няколко дни бил Великден. Те го послушали и оттогава носи това име.
	— Разбирам. — Той извади парченце корк от чашата си. — Мисля, че е време да ми кажеш какво правиш тук.
	Стомахът й се сви на топка. Тя го наблюдаваше как отпива от течността, без да откъсва очи от нея. Този мъж нищо не пропускаше.
	Девойката пристъпи към отворената врата, водеща от трапезарията в буренясалата градина. Навън беше тъмно и тихо и тя усещаше аромата на орловите нокти, носен от нощния бриз. Колко много обичаше всичко това! Дърветата и потоците, гледките и уханията. Но най-много обичаше ширналите се полета, побелели от памуковите стъбла, полюшващи се на вятъра. Много скоро всичко отново щеше да бъде както преди.
	Бавно се извърна към него. Всичко зависеше от следващите няколко минути и тя нямаше право на грешки.
	— Дойдох тук, за да ти направя предложение, майоре.
	— Излязох в оставка. Защо не ме наричаш просто Барън?
	— Ако нямаш нищо против, предпочитам да продължа да те наричам „майоре“.
	— Предполагам, че е по-добре от другите имена, с които си ме наричала.
	Той отново се облегна назад на стола. За разлика от истинските джентълмени южняци, не носеше вратовръзка на масата и яката на ризата му бе отворена. Кит неволно се зазяпа в мускулестата му шия. С усилие на волята се застави да отмести поглед.
	— Давай, кажи ми твоето предложение.
	— Ами… — Тя се опита да поеме глътка въздух. — Както можеш да се досетиш, твоята част от сделката ще бъде да запазиш „Възкръснала слава“, докато имам възможност да я откупя.
	— Досетих се.
	— Няма завинаги да си принуден да останеш тук — побърза да добави тя. — Само пет години, докато получа парите от моя попечителски фонд.
	Той внимателно я изучаваше. Кит прехапа долната си устна. Следваше най-трудната част.
	— Осъзнавам, че очакваш нещо в замяна.
	— Разбира се.
	Ненавиждаше веселите искрици, танцуващи в очите му.
	— Това, което искам да ти предложа, е малко необичайно. Но ако добре помислиш, ще видиш, че е съвсем справедливо.
	— Продължавай.
	Момичето стисна очи, пое дълбоко въздух и го изтърси:
	— Предлагам да ти стана любовница.
	Кейн се задави.
	Кит избъбри останалото на един дъх:
	— Знам, че сигурно доста те изненадах, но дори ти трябва да признаеш, че съм далеч по-добра компания от всички онези жалки подобия на жени в Ню Йорк. Не се кискам и не пърхам с мигли. Не бих могла да флиртувам, дори и да исках, и със сигурност никога няма да ме чуеш да дърдоря за мопсове. А най-хубавото е, че няма защо да се притесняваш за всички онези балове и скучни вечери, които повечето жени харесват. Вместо това можем да прекарваме времето си в лов, риболов и езда. Наистина можем страхотно да се забавляваме.
	Кейн избухна в гръмогласен смях.
	Кит изпита горещо желание да докопа ножа, който й бе отнел.
	— Имаш ли нещо против да ми обясниш какво е толкова дяволски _смешно_?
	Той най-сетне успя да се овладее. Остави чашата и се надигна от стола.
	— Кит, знаеш ли защо мъжете имат любовници?
	— Разбира се, че знам. Прочетох книгата за живота на Луи XV.
	Той недоумяващо я изгледа.
	— Мадам Дьо Помпадур — поясни тя. — Била е любовница на Луи XV. Идеята ми хрумна, когато прочетох за нея.
	Не му каза, че освен това мадам Дьо Помпадур е била най-влиятелната жена във Франция. Надарена с изключителен ум и лукавство, тя успяла да властва не само над краля, но и над цялата страна. Ако беше любовница на майора, Кит със сигурност щеше да съумее да направлява съдбата на „Възкръснала слава“. А и нямаше какво друго да му предложи освен себе си.
	Кейн понечи да каже нещо, спря, поклати глава и накрая пресуши остатъка от коняка. Когато свърши, имаше вид, сякаш отново щеше да се разбеснее.
	— Да бъдеш любовница на един мъж, включва много повече неща от лов и риболов. Имаш ли някаква представа за какво ти говоря?
	Девойката усети как лицето й пламва. Това беше частта, за която не се бе замислила, а и в книгата не се обясняваше.
	Бидейки отраснала в плантация, тя знаеше основните факти за размножаването на животните, но те също й навяваха доста въпроси, на които Софрония бе отказала да отговори. Кит предполагаше, че няма понятие за всички подробности, но знаеше достатъчно, за да разбере, че целият процес е отвратителен. При все това се налагаше да бъде част от сделката. Поради някаква причина чифтосването беше по-важно за мъжете, а от жените се очакваше да го приемат, макар че не можеше да си представи как госпожа Когдел позволяваше на преподобния да се покатери върху гърба й, както правеха жребците с кобилите.
	— Знам за какво говориш. Готова съм да ти позволя да се чифтосваш с мен — промърмори девойката. — Макар че всичко това ще ми е _противно_!
	Кейн отново прихна, после изражението му помрачня, сякаш се чудеше дали да не й хвърли още един бой. Извади от джоба си пура с подрязани краища и излезе в градината, за да я запали.
	Тя го последва отвън и го завари да стои до старата ръждясала пейка, зареял поглед към овощната градина. Изчака го да каже нещо. Когато той не го стори, попита:
	— Е, какво ще кажеш?
	— Това е най-нелепото нещо, което някога съм чувал.
	Огънчето от пурата му хвърляше трепкаща светлина върху лицето му и в гърдите й се надигна паника. Това беше единственият й шанс да запази „Възкръснала слава“. Трябваше да го убеди.
	— Защо да е нелепо?
	— Защото е.
	— Кажи ми защо!
	— Аз съм ти доведен брат.
	— Да си мой доведен брат, не означава нищо! Ние не сме кръвни роднини.
	— Освен това съм твой настойник. Не успях да намеря нито един човек в цялата тази област, който да ме отърве от тази отговорност, и съдейки по днешното ти поведение, изобщо не съм изненадан.
	— Ще се държа по-добре! Пък и наистина съм отличен стрелец. На масата ти ще има всичкото месо, което ти се дояде.
	Последното й заявление го накара отново да избухне в ругатни.
	— Мъжете не търсят някой, който да им слага месо на масата, когато си избират любовница, по дяволите! Те искат жена, която изглежда, държи се и мирише като жена!
	— Ама аз мириша наистина добре! Хайде! Помириши ме!
	Тя вдигна ръка, за да може той да се увери, но Кейн изобщо не й обърна внимание, а продължи да беснее.
	— Те искат жена, която знае как да се усмихва, да говори приятни неща и да се люби. А това напълно те изключва!
	Кит преглътна и последната си капчица гордост.
	— Бих могла да се науча.
	— О, за бога! — Той закрачи към другия край на обраслата с трева чакълена пътека. — Вече реших.
	— Моля те! Недей…
	— Няма да продам „Възкръснала слава“.
	— Няма да продадеш… — Кит направо се задъха, а после я заля огромна вълна на щастие. — О, майоре! Това е… това е най-прекрасното нещо, което съм чувала!
	— По-кротко. Има едно условие.
	Кит тутакси настръхна и лошо предчувствие прободе сърцето й.
	— Никакви условия! Не ни трябват никакви условия.
	Той пристъпи в кехлибареното езеро от светлина, струяща откъм трапезарията.
	— Ти трябва да се върнеш в Ню Йорк и да постъпиш в училище.
	— Училище! — потресе се Кит. — Аз съм на осемнайсет! Прекалено съм голяма за училище! Освен това вече съм се самообразовала.
	— Не става дума за такова училище. А за девически пансион. Място, където те обучават на благопристойно поведение, етикет и всички онези женски умения, за които нямаш капка понятие.
	— Девически пансион? — Кит беше ужасена. — Това е най-тъпото, най-инфантилното… — Видя буреносните облаци, които засенчиха лицето му, и тутакси смени тактиката. — Позволи ми да остана тук. Моля те! Няма да ти се пречкам и няма да ти създавам неприятности. Кълна се в Бога! Ще спя в колибата и ти дори няма да забележиш, че съм наоколо. Мога да ти бъда много полезна за всякакви неща. Никой не познава тази плантация по-добре от мен. Моля те, позволи ми да остана.
	— Ще направиш това, което ти казвам.
	— Не, аз…
	— Ако не ми съдействаш, ще продам „Възкръснала слава“ толкова бързо, че дори няма да се усетиш. И тогава няма да имаш никаква надежда да си я върнеш.
	На Кит й прилоша. Омразата й към него се стегна в корав възел.
	— Колко… колко дълго трябва да остана в този пансион?
	— Докато се научиш да се държиш като дама, така че предполагам, че всичко зависи от теб.
	— Ти можеш да ме държиш там завинаги.
	— Добре. Нека да кажем три години.
	— Това е прекалено дълго. Дотогава ще съм на двайсет и една.
	— Имаш много да учиш. Приемаш или отказваш.
	Тя го изгледа горчиво.
	— И после какво ще стане? Ще мога ли да откупя „Възкръснала слава“ от теб с парите от фонда?
	— Ще го обсъдим, когато му дойде времето.
	Той притежаваше властта да я държи далече от „Възкръснала слава“ в продължение на години, прокудена от всичко, което обичаше. Кит се завъртя на пети и се втурна в трапезарията. Припомни си как се бе унизила, като му предложи да му стане любовница, и омразата я задави. Когато изгнанието й приключеше и си върнеше „Възкръснала слава“, той щеше да си плати за това.
	— Какво реши, Кит? — попита мръсникът зад гърба й.
	— Ти не ми оставяш голям избор, нали, янки? — едва събра сили да изрече тя.
	— Така, така, така — разнесе се откъм коридора гърлен и съблазнителен женски глас — Гледай ти кого е довело моето момиче от Ню Йорк!
	— Софрония! — извика Кит и тичешком се хвърли в обятията на жената, стояща на прага. — Къде беше?
	— В Ръдърфорд. Джаксън Бейкър се разболя.
	Кейн смаяно се втренчи в новодошлата. Значи това беше Софрония. Не си я бе представял такава. Мислеше, че е много по-стара, но жената пред него беше малко над двайсетте и най-екзотичната красавица, която някога бе виждал. Слаба и стройна, тя се извисяваше над Кит. Имаше високи, изваяни скули, бледокарамелена кожа и леко скосени златисти очи, които бавно се повдигнаха към него, докато той я изучаваше.
	Погледите им се срещнаха и задържаха над главата на Кит. Софрония се освободи от прегръдката на момичето и се запъти към него с ленива, чувствена походка, която караше обикновената й памучна рокля да изглежда като най-фина коприна. Когато стигна до него, тя спря и подаде тясната си длан.
	— Добре дошъл във „Възкръснала слава“, господарю.

	* * *

	През целия път във влака, който ги отвеждаше обратно на север, Софрония се държа отвратително. Постоянно засипваше Кейн с „да, сър“ и „не, сър“ и винаги заставаше на негова страна против Кит.
	— Това е, защото той е прав — заяви Софрония, когато Кит й поиска сметка за безобразното поведение. — Време е да започнеш да се държиш като жена, каквато си родена да бъдеш.
	— А на теб ти е време да си спомниш на чия страна се предполага, че трябва да бъдеш.
	Софрония и Кит се обичаха една друга повече от всичко на света, независимо че едната беше черна, а другата — бяла. Което не означаваше, че не се караха. И тези караници станаха все по-разгорещени, колкото повече приближаваха Ню Йорк.
	От мига, в който Магнъс зърна Софрония, започна да върви като замаян, сякаш бе цапардосан с нещо по-тежко по главата, а госпожа Саймънс не спираше да превъзнася достойнствата на Софрония. След три дни на Кит й бе втръснало до смърт от всичко това. А после лошото й настроение се вкисна още повече.
	— Приличам на пълна идиотка!
	Сиво-кафявата филцова шапка стоеше като сплескана сосиера върху рошавата коса на Кит. Жакетът й с цвят охра беше от качествен плат, но й беше прекалено широк в раменете, а грозната кафява рокля от шевиот се влачеше по килима. Имаше вид, сякаш се бе намъкнала в дрехите на старата си неомъжена леля.
	Софрония разпери дългите си тънки пръсти върху хълбоците.
	— А ти какво очакваше? Казах ти, че дрехите, които е купила госпожа Саймънс, са ти прекалено големи, но ти не ми обърна никакво внимание. Ако питаш мен, точно това заслужаваш, задето се мислиш за по-умна от всички останали.
	— Не е нужно да вириш нос и да се държиш като кралица само защото си с три години по-голяма от мен и сме в Ню Йорк.
	Изящните ноздри на Софрония потръпнаха.
	— Въобразяваш си, че можеш да ми говориш каквото ти хрумне. Е, аз вече не съм твоя робиня, Кит Уестън. Разбра ли? Не ти принадлежа. Не принадлежа на никого, освен на Бога!
	Кит не желаеше да наранява чувствата на Софрония, но понякога приятелката й можеше да бъде много вироглава.
	— Ама ти никога не показваш и най-малка благодарност. Аз те научих да смяташ. Научих те да четеш и пишеш, въпреки че беше забранено. Скрих те от Джеси Овъртърф онзи нощ, когато искаше да те завлече в леглото си. А сега при всеки удобен случай вземаш страната на този янки!
	— Точно ти не ми говори за благодарност. Колко години се стараех да те държа по-далече от очите на госпожа Уестън! И всеки път когато тя те заловеше и те заключеше в килера, аз бях тази, която те освобождаваше, и получавах камшик за това! Така че не желая да слушам нищо за благодарност. Ти си като примка около шията ми! Задушаваш ме! Изсмукваш живеца ми! Ако не беше заради теб…
	Софрония рязко млъкна, когато чу стъпки да се приближават към вратата. Госпожа Саймънс се появи на прага и обяви, че Кейн чака Кит долу, за да я отведе в училището, което бе избрал.
	И изведнъж двете противнички се озоваха в прегръдките си. Накрая Кит се отскубна и се отправи към вратата.
	— Пази се. Чуваш ли? — прошепна.
	— И ти се грижи за себе си в онова модерно училище! — прошепна й на свой ред Софрония.
	— Ще се грижа.
	Очите на Софрония се замъглиха от сълзите.
	— Преди да се усетиш, отново ще бъдем заедно!


>	Част втора
>	Момичето от „Темпълтън“

E>
	Добрите маниери са пътят към щастието.
@	Ралф Уолдо Емерсън
E$

>>	5

	Сградата на академия „Темпълтън“ за млади дами, намираща се на Пето авеню, приличаше на огромен кит от сив камък. Хамилтън Удуърд, адвокатът на Кейн, я бе препоръчал. Макар че в нея обикновено не се приемаха девойки на възрастта на Кит, Елвира Темпълтън бе направила изключение за героя от Мисионари Ридж.
	Кит стоеше нерешително пред прага на стаята на третия етаж, в която й бяха казали да се настани, и изучаваше петте момичета, облечени в еднакви тъмносини рокли с бели яки и маншети. Те се бяха скупчили до единствения прозорец в стаята, вперили погледи в улицата долу. Не й се наложи да гадае дълго какво бе привлякло вниманието им.
	— О, Елсбет, не е ли той най-красивият мъж, когото някога си виждала?
	Момичето, наречено Елсбет, въздъхна. Хубавичкото й свежо лице бе обрамчено с кестеняви къдрици.
	— Само си представете! Той беше тук, в академията, а на нас не ни позволиха да слезем долу! Толкова е несправедливо! — Сетне додаде с кикот: — Баща ми твърди, че той не е истински джентълмен.
	Последва още кикот.
	— Мадам Рикарди, оперната певица, била напълно съкрушена, когато й казал, че се мести в Южна Каролина — заяви красиво русокосо момиче, което напомни на Кит за Дора ван Нес. — Всички са чули за това. Нали знаете, тя е негова любовница!
	— Лилит Шелтън!
	Момичетата бяха едновременно развълнувани и ужасени и Лилит презрително ги изгледа.
	— Всички сте толкова наивни. Светски мъж като Барън Кейн има десетки любовници.
	— Не забравяйте какво решихме — обади се друго момиче. — Независимо че е негова повереница, тя е южнячка, затова всички трябва да я мразим.
	Кит бе чула достатъчно.
	— Ако това означава, че никога няма да ми се наложи да говоря с вас, тъпи гаднярки, нямам нищо против!
	Момичетата рязко се извъртяха и ахнаха. Кит видя с какво пренебрежение оглеждат грозната й рокля и ужасната шапка. Още една точка в списъка с причините защо мразеше Кейн.
	— Разкарайте се от тук! Всички! И ако още веднъж заваря някоя от вас тук, ще я изритам по хърбавия задник, така че ще се озове право в ада!
	С ужасени писъци момичетата изхвърчаха от стаята. Всички, освен една. Момичето, което бяха нарекли Елсбет. Тя стоеше и се тресеше от страх, очите й бяха станали големи колкото чаени чинийки, а пълничките й устни трепереха, сякаш всеки миг щеше да заплаче.
	— Ти да не си глуха или какво? Казах ти да се махаш.
	— Аз… аз не мога.
	— И защо не, по дяволите?
	— Аз… аз живея тук.
	— О.
	Чак сега Кит забеляза, че в стаята има две легла.
	Милото лице на момичето излъчваше природна доброта и на Кит сърце не й даваше да продължава да се държи грубо с нея. Но в същото време тя си оставаше враг.
	— Ще се наложи да се преместиш.
	— Госпожа… госпожа Темпълтън не ми позволи. Аз… аз вече я помолих.
	Кит изруга, вдигна полите на роклята и се пльосна върху леглото.
	— И как се извъди такава късметлийка да делиш една стая с мен?
	— Заради… баща ми. Той е адвокат на господин Кейн. Аз съм Елсбет Удуърд.
	— Бих казала, че за мен е удоволствие да се запознаем, но и двете знаем, че ще бъде лъжа.
	— Аз… аз по-добре да вървя.
	— Върви.
	Елсбет изтича от стаята. Кит се намести по-удобно върху леглото и се опита да си представи как щеше да оцелее през следващите три години.

	* * *

	Дисциплината в академията „Темпълтън“ се поддържаше със специална система, като за всяко провинение се даваха определен брой точки. За всеки получени десет точки момичето биваше наказвано да остане в стаята си през целия съботен ден. В края на първия си ден Кит бе натрупала осемдесет и три. (Напразното споменаване на името Господне се оценяваше за десет точки.) А в края на първата седмица вече им бе изгубила бройката.
	Госпожа Темпълтън извика Кит в кабинета си и заплаши да я изключи от училището, ако не спазва правилата. Кит трябваше да присъства на всички занятия. Бяха й дали две униформи и тя веднага трябваше да започне да ги носи. Граматиката й също трябваше незабавно да се подобри. Дамите не казваха „не ща“ или „мен ако питаш“. Дамите определяха предметите като „маловажни“, а не „непотребни като плюнка на крастава жаба“. И най-вече дамите никога не ругаеха.
	Кит стоически понесе лекцията, но вътрешно бе обзета от паника. Ако старата вещица я изгонеше, Кит щеше да наруши уговорката с Кейн и щеше завинаги да изгуби „Възкръснала слава“.
	Девойката си даде тържествено обещание да сдържа буйния си нрав, но с всеки следващ ден й ставаше все по-трудно да го спазва. Беше с три години по-голяма от съученичките си, но знаеше много по-малко от всяка една от тях. Те се подиграваха зад гърба й на неравно подстриганата й коса и се кикотеха, когато полите й се закачаха за стола. Веднъж страниците на учебника й по френски бяха залепени, а друг път малките гаднярки бяха завързали нощницата й на възли. Досега бе шествала из живота, проправяйки си път с юмруци, а сега бъдещето й зависеше от кроткото й поведение. Вместо да си отмъсти както подобава, тя трупаше обидите, за да ги прехвърля отново и отново през ума си, докато късно нощем лежеше в леглото. Някой ден щеше да накара Барън Кейн да си плати за всичките подигравки и злостни подмятания.
	Елсбет продължаваше да се държи като изплашена мишка всеки път когато Кит беше наблизо. Макар твърдо да бе отказала да участва в издевателствата над презряната южнячка, тя беше прекалено плаха, за да застави другите момичета да престанат. Ала доброто й сърце не можеше да понася несправедливостта, особено когато разбра, че Кит не беше толкова свирепа, колкото изглеждаше.
	— Безнадеждно е — призна й Кит една вечер, след като по време на урока по танци се бе спънала в полите на униформата си и бе съборила от поставката една китайска ваза. — Никога няма да се науча да танцувам. Говоря прекалено високо, ненавиждам да нося поли, единственият инструмент, на който мога да свиря, е дръмбой* и не мога да погледна Лилит Шелтън, без да я наругая.
	[* Музикален перкусионен инструмент; представлява метална пластина, при която устата служи за резонатор. Свирещият захапва тясната част на инструмента със зъби и привежда в трептене стърчащото вън от устата му езиче, удряйки с палеца на дясната си ръка. — Б.пр.]
	Големите очи на Елсбет тревожно се ококориха.
	— Трябва да бъдеш по-мила с нея. Лилит е най-популярното момиче в училището.
	— И най-гадното!
	— Сигурна съм, че не го прави нарочно.
	— А пък аз съм сигурна, че го прави. Ти си прекалено добра, за да видиш лошотията в другите хора. Дори не я забелязваш в мен, а аз съм почти толкова лоша, колкото тях.
	— Ти не си лоша!
	— Да, такава съм. Но не съм чак толкова зла, колкото всички кучки в това училище. Мен ако питаш, ти си единственият свестен човек тук.
	— Това не е вярно! — възрази Елсбет разгорещено. — Повечето от тях са страшно мили, ако им дадеш шанс. Ти си толкова свирепа, че ги плашиш.
	Кит се ободри леко.
	— Благодаря ти. Истината е, че не знам как някой би могъл да се плаши от мен. Откакто съм дошла тук, нищо не съм направила както трябва. Аз съм пълен провал. Не си представям как ще се задържа цели три години.
	— Татко не ми каза, че се налага да останеш толкова дълго. Тогава ще бъдеш на двайсет и една. Прекалено голяма, за да си в училище.
	— Знам, но нямам избор. — Кит нервно подръпна краищата на вълненото одеяло. Обикновено не беше от хората, които охотно споделяха, но в момента се чувстваше по-самотна от когато и да било. — Някога обичала ли си нещо толкова силно, че да си готова на всичко, за да го защитиш?
	— О, да. Моята по-малка сестра Агнес. Тя не е като другите деца. Въпреки че е на почти десет години, не може да чете или пише, но е толкова сладка. Никога няма да позволя на никого да я нарани.
	— Тогава ме разбираш.
	— Кажи ми, Кит. Кажи ми какво не е наред.
	И така Кит й разказа за „Възкръснала слава“. Описа памуковите полета и къщата, говори за Софрония и Илай, опита се да накара Елсбет да си представи как дърветата променят цвета си в зависимост от дневната светлина.
	След това й разказа за Барън Кейн. Не всичко. Елсбет никога нямаше да разбере защо се бе престорила на помощник-коняр, нито защо се бе опитала да го убие, а още по-малко предложението й да му стане любовница. Все пак й сподели достатъчно.
	— Той е самият дявол и аз не мога да направя нищо. Ако ме изключат, той ще продаде „Възкръснала слава“. Ако успея да се задържа тук през следващите три години, пак ще трябва да чакам, докато не навърша двайсет и три, когато ще получа права над парите в моя попечителски фонд и ще мога да откупя плантацията. Колкото по-дълго чакам, толкова по-трудно ще бъде.
	— Няма ли начин да използваш парите си преди това?
	— Само ако се омъжа. Което няма да стане.
	Елсбет ненапразно беше дъщеря на адвокат.
	— Ако се омъжиш, съпругът ти ще сложи ръка върху парите ти. Такъв е законът. Няма да можеш да ги харчиш без негово разрешение.
	Кит сви рамене.
	— Всичко това са само отвлечени разсъждения. На света няма такъв мъж, който да ми нахлузи брачните окови. Освен това не съм възпитана да бъда добра съпруга. Единственото, което умея добре, е да готвя.
	Елсбет й съчувстваше, но освен това беше практична.
	— Нали заради това всички ние сме тук. Да се научим да бъдем добри съпруги. Момичетата от академията „Темпълтън“ са известни с най-успешните бракове в Ню Йорк. Има нещо много специално в това да си възпитаничка на това училище. Дори мъже от Изтока идват, за да присъстват на бала по случай завършването.
	— За мен няма значение, дори да идват от Париж, Франция. Мен на бал няма да ме видиш.
	Но новата й довереница бе осенена от вдъхновение и не й обърна никакво внимание.
	— Единственото, което ти е нужно, е да си избереш подходящ съпруг. Някой, който ще иска да те направи щастлива. Тогава всичко ще е идеално. Повече няма да бъдеш повереница на господин Кейн и ще разполагаш с парите си.
	— Ти наистина си много мило момиче, Елсбет, но трябва да ти кажа, че това е най-тъпата идея, която съм чувала. Да се омъжа, просто ще означава, че ще трябва да дам парите си на някакъв мъж.
	— Ако избереш подходящия човек, ще бъде все едно ти да ги вземеш. Преди да се ожените, можеш да го накараш да обещае, че ще ти купи „Възкръснала слава“ като сватбен подарък. — Тя плесна с ръце. — Само си представи колко ще е романтично да се върнеш у дома след медения месец.
	Медени месеци и съпрузи… Елсбет сякаш говореше на чужд език.
	— Този план е пълна глупост. Кой мъж ще поиска да се ожени за мен?
	— Стани!
	В гласа на Елсбет изведнъж прозвучаха същите заповеднически нотки като в гласа на Елвира Темпълтън и Кит неохотно се изправи.
	Елсбет замислено потупа с пръст по бузата си.
	— Ти си много слаба и косата ти е ужасна. Разбира се, тя ще порасне — любезно додаде, — а и има прекрасен мастиленочерен цвят и е мека като коприна. Дори сега ще изглежда много хубава, ако се подравни. Очите ти изглеждат прекалено големи за лицето ти, но мисля, че това е, защото си толкова слаба. — Бавно заобиколи Кит. — Един ден ще бъдеш истинска красавица, така че за това няма да се притесняваме.
	Кит се намръщи.
	— За какво точно _трябва_ да се притесняваме?
	Но Елсбет вече не се страхуваше от нея.
	— От всичко останало. Ще трябва да се научиш да говориш и да вървиш, кога какво да казваш и още по-важно, какво да не казваш. Ще се научиш на всичко, което преподават в академията. Имаш късмет, че господин Кейн е отделил толкова щедра сума за гардероба ти.
	— От какъвто не се нуждая. Това, от което наистина имам нужда, е кон.
	— Конете няма да ти помогнат да си намериш съпруг. Но академията ще го направи.
	— Не виждам как. Досега не съм постигнала особени успехи.
	— Не, не си — съгласи се Елсбет с дяволита усмивка. — Но досега не си имала мен, за да ти помагам.
	Идеята беше глупава, но за пръв път в сърцето на Кит припламна искрица надежда.
	Седмиците минаваха, а Елсбет усърдно спазваше даденото обещание. Подравни косата на Кит с малки ножички за маникюр и й помогна по предметите, по които бе изостанала. Не след дълго Кит престана да събаря вази по време на танците и откри, че има вродено умение да си служи с иглата — не да бродира изящни покривчици, което ненавиждаше, а да добавя екстравагантни детайли към тоалетите си, например към училищните униформи (десет наказателни точки). Беше факир по френски и не след дълго помагаше на момичетата, които доскоро й се подиграваха.
	Към Великден планът на Елсбет да си намери подходящ съпруг вече не й се струваше толкова нелеп и преди да заспи, Кит започна да си мечтае как скоро „Възкръснала слава“ ще бъде нейна завинаги.
	Само си представи!

	* * *

	Софрония вече не беше готвачка във „Възкръснала слава“, а икономка на плантацията. Пъхна писмото на Кит в чекмеджето на инкрустираното махагоново бюро, където държеше книгата с домакинските разходи, и се загърна по-плътно с шала, за да се предпази от февруарския студ. Бяха изминали седем месеца, откакто Кит беше в академията „Темпълтън“, и изглежда, най-после се бе примирила със съдбата си.
	На Софрония й беше мъчно за нея и тя много й липсваше. Кит може и да беше сляпа в много отношения, но разбираше неща, които оставаха непонятни за другите хора. Освен това беше единственият човек, който я обичаше. Въпреки това двете, незнайно как, винаги успяваха да се скарат, дори в писмата си, а от един месец това беше първото, което беше получила от нея.
	Софрония смяташе веднага да й отговори, но сетне реши да изчака, особено след последния път. Изглежда, писмата й само вбесяваха Кит. Човек би си помислил, че тя ще се зарадва да узнае колко добре се възражда плантацията под управлението на Кейн, но неблагодарницата я бе обвинила, че се съюзява с врага.
	Софрония огледа уютния салон в задната част на къщата, любувайки се на новата розова дамаска на дивана и на плочките от холандски фаянс пред камината, проблясващи под слънчевите лъчи. Всичко блестеше, излъскано с пчелен восък, усещаше се мирисът на прясна боя, личаха си положените грижи.
	Понякога се ненавиждаше, задето работеше толкова усърдно, за да върне отново някогашната красота на тази къща. Трудеше се до пълно изтощение заради този мъж, сякаш никога не бе имало война и тя все още беше робиня. Но сега й се плащаше за работата. Добра заплата, много по-добра, отколкото тази на всяка друга икономка в областта. И въпреки това Софрония не беше доволна.
	Приближи се към огледалото с позлатена рамка, висящо върху стената между прозорците, и се взря в отражението си. Никога не бе изглеждала по-добре. Редовната храна бе смекчила изсечените черти на лицето й, а тялото й бе добило меки, закръглени извивки. Носеше дългата си коса завита на висок кок. Елегантната прическа добавяше още няколко сантиметра към и без това значителния й ръст от близо метър и осемдесет, но на нея това й харесваше. С екзотично скосените си златисти очи и бледокарамелената кожа тя приличаше на една от амазонките, нарисувани в книгата, която бе намерила в библиотеката.
	Софрония се намръщи, докато изучаваше обикновената си рокля. Искаше да има модерни рокли, ушити от шивачки. Искаше да има парфюми и коприна, да пие шампанско от кристални чаши. Но най-много от всичко копнееше да има собствен дом, една от онези красиви къщи, боядисани в пастелни тонове в Чарлстън, с прислужница, където да се чувства сигурна и защитена. И знаеше съвсем точно как да осъществи тази своя мечта. Трябваше да направи това, което най-много я ужасяваше. Вместо да бъде икономка на белия мъж, трябваше да му стане любовница.
	Всяка вечер, докато сервираше вечерята на Кейн, тя съблазнително полюшваше бедра и потъркваше гърди в рамото му. Понякога дотолкова успяваше да забрави страха си от белите мъже, че да забележи колко беше красив и да си напомни колко добър беше с нея. Но той бе прекалено огромен и силен, прекалено мъжествен, за да се чувства спокойна в негово присъствие. Въпреки това тя съблазнително навлажняваше устни с език, хвърляше му примамващи погледи, прилагайки всички номера, които се бе заставила да усвои.
	Изведнъж в съзнанието й изникна лицето на Магнъс Оуен. Дяволите да го вземат този мъж! Ненавиждаше начина, по който я гледаше с тъмните си очи, като че ли я съжаляваше. Благословени Исусе, сякаш това не беше достатъчно да умреш от смях! Магнъс Оуен, който я желаеше толкова силно, че едва издържаше, имаше нахалството да я съжалява!
	Неволна тръпка премина по тялото й, когато си представи бледи бели бедра, обхванали нейните златистокафяви крака. Пропъди нежеланата картина и предпочете да разпали негодуванието си.
	Нима Магнъс Оуен действително си въобразяваше, че ще му позволи да я докосне? Той или който и да било друг чернокож? Нима Магнъс си мислеше, че толкова старателно се бе усъвършенствала, като се грижеше за своето тяло и слушаше как говорят белите дами в Ръдърфорд, докато не се научи да звучи точно като тях, за да се хвърли в прегръдките на чернокож, който не можеше да я защити? Никога! Особено пък някой, чиито очи сякаш я пронизваха и достигаха до най-съкровените кътчета на душата й.
	Чернокожата икономка на „Възкръснала слава“ се запъти към кухнята. Много скоро щеше да има всичко, което желаеше — къща, копринени рокли, безопасност — и щеше да го постигне по единствения начин, който знаеше: удовлетворявайки похотта на белия мъж. Белия мъж, който беше достатъчно могъщ, за да я закриля.

	* * *

	Вечерта заваля дъжд. Мразовитият февруарски вятър виеше в комините и люлееше капаците на прозорците, когато Софрония спря пред библиотеката. В едната си ръка държеше сребърен поднос с бутилка коняк и чаша, а с другата разкопча горните копчета на роклята, разкривайки нежната извивка на гърдите си. Време беше за следващия й ход. Пое дълбоко дъх и влезе в стаята.
	Кейн вдигна глава от счетоводната книга върху бюрото.
	— Сякаш си прочела мислите ми.
	Бавно изпъна силното си дългокрако тяло, стана от коженото кресло и се протегна. Тя не си позволи да отстъпи назад, когато той се измъкна иззад бюрото, движейки се като огромен златист лъв. В продължение на месеци работеше от изгрев до залез и изглеждаше изморен.
	— Вечерта е студена — рече Софрония и остави подноса върху бюрото. — Помислих, че имате нужда от нещо, което да ви стопли.
	Застави се да сложи ръка върху деколтето на роклята си, за да подчертае намека.
	Кейн се втренчи в нея и в гърдите й се раздвижи познатата паника. Отново си напомни колко добър беше той към нея, макар да усещаше, че в него се таеше нещо опасно, което я плашеше.
	Погледът му пробяга по нея, после се задържа върху гърдите й.
	— Софрония…
	Тя си помисли за копринените рокли и уютната къща. Къща със здрава ключалка.
	— Шшт…
	Пристъпи към него и разтвори пръсти върху мускулестата му гръд. Сетне изви рамо и шалът се плъзна по голата й ръка.
	През последните седем месеца животът на Кейн бе изпълнен с тежка работа и малко удоволствия. Сега сведе клепачи и сключи дългите си тънки пръсти около ръката й. Кожата му, потъмняла от слънцето на Каролина, беше по-тъмна от нейната.
	Мъжът повдигна брадичката й.
	— Сигурна ли си за това?
	Тя се насили да кимне.
	Кейн наведе глава, но в мига, преди устните им да се срещнат, зад тях се разнесе шум. Извърнаха се едновременно и видяха Магнъс Оуен да стои на прага на отворената врата.
	Благите му черти се изкривиха от ярост, когато я видя готова да се отпусне в обятията на Кейн. От гърлото му се разнесе животинско ръмжене, той с два скока прекоси стаята и се хвърли върху мъжа, когото смяташе за своя най-добър приятел, мъжа, който някога му бе спасил живота.
	Неочакваната атака стресна Кейн. Той политна назад и едва успя да запази равновесие. Но бързо се окопити и се приготви за нападението на Магнъс.
	Софрония с ужас наблюдаваше как Магнъс замахна, но Кейн отстъпи навреме и вдигна ръка, за да блокира удара.
	Чернокожият мъж отново замахна. Този път юмрукът му улучи Кейн в челюстта и той се просна на пода. Белият мъж бързо се изправи, но отказа да отвърне на удара.
	Постепенно Магнъс дойде на себе си. Когато разбра, че Кейн няма намерение да се бие с него, ръцете му се отпуснаха.
	Кейн се взря в очите на приятеля си, сетне погледна през стаята към Софрония. Наведе се, за да вдигне стола, който се бе прекатурил при нападението на Магнъс, и заговори с рязък, дрезгав глас:
	— По-добре върви да се наспиш, Магнъс. Утре ни чака много работа. — Извърна се към икономката. — Ти можеш да се оттеглиш. Повече няма да се нуждая от теб.
	Наблегна на последните думи, за да не остане съмнение в значението им.
	Софрония побягна от стаята. Беше бясна на Магнъс, задето бе осуетил плановете й. В същото време се боеше за него. Тук беше Южна Каролина, а той беше ударил бял мъж, при това не само веднъж, а два пъти.
	Почти не мигна през нощта в очакване дяволите в бели чаршафи да дойдат за него, ала нищо не се случи. На следващия ден го видя да работи рамо до рамо с Кейн, докато разчистваха храсталаците от едно от полетата. Страхът, който изпитваше, се превърна в пламтящо негодувание. Той нямаше право да се намесва в живота й!
	Вечерта Кейн й нареди да остави коняка му върху масичката пред вратата на библиотеката.


>>	6

	Академията за млади дами „Темпълтън“ бе потънала в свежи пролетни цветя. Пирамиди от бели лалета закриваха камините, а върху полиците им бяха подредени кристални вази с люляци. Дори огледалата бяха украсени с гирлянди от белоснежни азалии.
	Погледите на модно облечените гости, пръснати на групички из залата, се стрелкаха към подиума в дъното на балната зала, върху който се издигаше прелестна, увита с рози арка, през която щяха да преминат зрелостничките на академията „Темпълтън“, випуск 1868 година.
	Освен родителите на дебютантките, гостите включваха членове на най-известните нюйоркски фамилии: Шермерхорн и Ливингстън, неколцина Джей и поне един представител на Ван Ренселър. Нито една от видните майки, стожери на отбраното общество, не би позволила нежененият й син да пропусне което и да е от събитията, съпровождащи завършването на възпитаничките на изтъкнатата академия, и със сигурност не и заключителния бал на випускничките — най-доброто място в Ню Йорк, където можеше да се намери подходяща съпруга.
	Редовете на ергените бяха доста оредели заради войната, но все още имаше достатъчно, за да зарадват майките на дебютантките.
	По-младите мъже, в безупречно бели ризи и черни фракове, имаха безгрижен и уверен вид, въпреки факта, че на някои от тях ръкавите висяха празни, а мнозина, които все още не бяха отпразнували двайсет и петия си рожден ден, вървяха, подпирайки се на бастуни. По-възрастните ергени, чиито джобове пращяха от печалбите, натрупани от процъфтяващата следвоенна икономика, демонстрираха успеха си с диамантени копчета за ръкавели и тежки златни верижки за часовниците.
	Тази вечер джентълмените от Бостън, Филаделфия и Балтимор щяха да имат привилегията да зърнат най-новите и най-желани дебютантки на Манхатън. За разлика от нюйоркските им събратя, тези джентълмени не бяха имали възможността да присъстват на чаените сбирки и спокойните неделни следобедни приеми, предшестващи този бал. Те внимателно слушаха, докато местните ергени обсъждаха фаворитките в тазгодишните сватбени залагания.
	Красивата Лилит Шелтън би била украса за масата на всеки мъж. А освен това щеше да получи от баща си десет хиляди долара зестра.
	Маргарет Стоктън имаше криви зъби, но щеше да донесе осем хиляди в брачната постеля, а и пееше много хубаво, което беше прекрасно качество за една съпруга.
	Елсбет Удуърд струваше само пет хиляди, но имаше благ характер и приятна външност. При това беше от жените, които никога не биха създали неприятности на своя съпруг. Определено фаворитка.
	Фани Дженингс не участваше в състезанието. Най-малкият син на Вандербилт вече бе разговарял с баща й. Жалко, тъй като тя щеше да зарадва бъдещия си съпруг с осемнайсет хиляди долара.
	Приказките сякаш нямаха край, момиче след момиче. Когато резултатът постепенно се отплесна към последния боксов мач, един от бостънските ергени не се стърпя:
	— А нямаше ли и още една, за която чух да се говори? Южнячка? По-възрастна от останалите?
	На двайсет и една, доколкото бе разбрал.
	Мъжете от Ню Йорк смутено отвърнаха погледи. Най-накрая един от тях се прокашля.
	— А, да. Сигурно става дума за госпожица Уестън.
	Точно в този момент оркестърът засвири откъс от популярния напоследък валс „Приказки от Виенската гора“*, сигнал за появата на зрелостничките. Мъжете притихнаха в трепетно очакване.
	[* Валс от Йохан Щраус II. — Б.пр.]
	Облечени в бели бални рокли, една след друга младите дами минаваха под арката, спираха и приклякваха в изящен поклон. Съпровождани от бурни аплодисменти, те се спускаха грациозно по обсипаните с розови листенца стъпала, пристъпваха в балната зала и хващаха под ръка бащите или братята си.
	Елсбет се усмихна толкова сияйно на най-добрия приятел на брат си, който до този момент я смяташе за голяма досадница, че той тутакси промени мнението си. Лилит Шелтън се спъна едва забележимо в подгъва на роклята си и едва не умря от срам, но като истинска темпълтънска възпитаничка тутакси се окопити. Маргарет Стоктън дори с кривите си зъби изглеждаше достатъчно привлекателна, за да спечели вниманието на член от по-малко преуспяващ клон на фамилията Джей.
	— Катрин Луиз Уестън.
	Сред редиците на нюйоркските джентълмени настана почти незабележимо раздвижване — леко накланяне на глави, промяна на позите. Джентълмените от Бостън, Филаделфия и Балтимор доловиха, че предстои да се случи нещо специално, и вниманието им се изостри.
	Тя плавно излезе от сянката на арката и спря на най-горното стъпало. Мъжете мигом забелязаха, че не прилича на останалите. Това не беше послушна домашна котка, която щеше да се свие до камината и да топли пантофите им. Това беше жена, която щеше да накара кръвта на мъжа да кипне, дива котка с лъскава черна коса, прибрана отстрани със сребърни гребени, чиито непокорни къдрици се спускаха покрай изящната шия. Това беше екзотична котка с раздалечени виолетови очи, обрамчени с толкова дълги и гъсти мигли, че навярно клепачите сами се затваряха под тежестта им. Една хищна котка с уста прекалено дръзка, отколкото се полагаше според модните тенденции, но с толкова сочни и влажни устни като зряла праскова, че всеки мъж можеше само да копнее да пие от тях.
	Роклята й бе ушита от бял атлаз, а надиплената горна пола бе прихваната с панделки със същия виолетов нюанс като очите й. Корсажът със сърцевидно деколте подчертаваше нежните извивки на гърдите й, а ръкавите с формата на камбанка завършваха с широк маншет от алансонска дантела. Роклята бе красива и скъпа, ала тя я носеше с почти нехайно пренебрежение. Едната от виолетовите панделки се бе развързала, а ръкавите, изглежда, й пречеха, защото тя ги бе подръпнала малко нагоре, откривайки изящните си китки.
	Най-малкият син на Хамилтън Удуърд пристъпи напред, за да й кавалерства при представянето в залата. Най-критичните гости забелязаха, че крачките й са прекалено широки — не толкова, че да се отразят зле върху репутацията на академията, но достатъчно, за да бъдат забелязани. Синът на Удуърд й прошепна нещо. Тя наклони глава и се засмя, откривайки малките си бели зъби. Всеки един от мъжете, свидетели на сцената, тутакси пожела този смях да бъде предназначен единствено за него, макар да си каза, че една по-деликатна млада дама може би нямаше да се смее толкова дръзко. Само Хамилтън Удуърд, бащата на Елсбет, не желаеше да я погледне.
	Силната музика заглушаваше гласовете на мъжете от Бостън, Филаделфия и Балтимор, любопитни да узнаят повече за тази госпожица Уестън.
	Първоначално джентълмените от Ню Йорк бяха доста уклончиви. Някои подмятаха, че Елвира Темпълтън не би трябвало да приема в академията толкова скоро след войната южнячка, но тя била повереница на героя от Мисионари Ридж.
	Постепенно коментарите им станаха по-конкретни. Има какво да ти улови окото. Трудно е да откъснеш поглед, безспорна истина. Но доста опасна за съпруга, не мислите ли? По-възрастна. Малко дива. Можете да се обзаложите, че няма да позволи да бъде командвана. И как може един мъж да мисли за работа, когато такава жена го чака у дома?
	Ако изобщо го чака.
	Лека-полека джентълмените от Бостън, Филаделфия и Балтимор узнаха останалото. През последните шест седмици госпожица Уестън бе привлякла вниманието на най-желаните ергени в Ню Йорк, а после ги бе отхвърлила. Това бяха мъже от най-богатите семейства — мъже, които един ден щяха да управляват града, дори страната — ала нея, изглежда, изобщо не я бе грижа.
	Колкото до онези, които бе удостоила с благоволението си… Това беше най-дразнещото и обидното. Тя бе избрала най-малко подходящите поклонници. Например Бъртранд Мейхю, който беше от добро семейство, но фактически без пукната пара, а след смъртта на майка си не бе в състояние да вземе нито едно самостоятелно решение. Или Хобарт Чейни, мъж, който не притежаваше нито пари, нито прилична външност, но затова пък заекваше. Предпочитанията на възхитителната госпожица Уестън си оставаха загадка. Заради Бъртранд Мейхю и Хобарт Чейни тя бе подминала такива завидни партии като наследниците на Ван Ренселър, Ливингстън и Джей.
	Затова пък майките им изпитаха огромно облекчение. Самите те с удоволствие общуваха с госпожица Уестън — тя ги разсмиваше и съчувстваше на болежките им. Но не беше съвсем подходяща за снаха, нали? Винаги късаше воланите на роклята си или губеше ръкавиците си. Косата й никога не беше безукорно вчесана, вечно някоя къдрица изскачаше над ухото й или непокорно се виеше на слепоочията. А колкото до дръзкия й навик да гледа хората в очите… освежаващо, но в същото време доста смущаващо. Не, госпожица Уестън не беше подходяща съпруга за синовете им.
	Кит беше наясно с мнението на светските матрони и не ги винеше. Като възпитаничка на академията „Темпълтън“ тя дори ги разбираше. В същото време не позволяваше на подобни дреболии да й попречат да забавлява партньорите си със сладко чуруликане в духа на най-добрите традиции на Юга, което бе усъвършенствала, припомняйки си салонните превземки на ръдърфордските дами. Обаче в момента неин партньор беше бедният Хобарт Чейни, който при най-добри обстоятелства едва смогваше да поддържа обикновен разговор, камо ли когато съсредоточено броеше под нос стъпките на танца. Затова Кит предпочиташе да остане мълчалива.
	Господин Чейни се препъна, но през последните три години Елсбет до такава степен бе шлифовала танцувалните й умения, че Кит ловко му помогна да влезе отново в такт, преди някой да е забелязал. Освен това го дари с най-ослепителната си усмивка, за да не се усети той, че тя го води. Горкият господин Чейни никога нямаше да узнае, че за малко щеше да стане неин съпруг. Ако не беше толкова умен, може би щеше да се спре на него, защото той беше много мил човек. Така че Бъртранд Мейхю оставаше по-добрият избор.
	Младата жена зърна господин Мейхю да стои сам встрани, очаквайки първите два танца, които му бе обещала. Почувства познатата тежест в гърдите, която я налягаше всеки път когато го погледнеше, говореше с него или дори мислеше за него.
	Той не беше много по-висок от нея, а коремът му висеше над колана на панталона, досущ като на жена. Вече на четиридесет, той бе живял досега под крилото на майка си, а сега, когато тя бе мъртва, отчаяно се нуждаеше от жена, която да заеме мястото й. Кит бе решила, че тя ще бъде тази жена.
	Разстроената Елсбет не спираше да изтъква, че Кит би могла да има всеки от дузината много по-подходящи мъже, които не само бяха по-богати от Бъртранд Мейхю, но и далеч не толкова отвратителни. Но в същото време разбираше приятелката си. За да си върне „Възкръснала слава“, Кит се нуждаеше от брак, а не от богатство и мъж, който щеше да очаква от нея да се държи като покорна съпруга.
	Кит знаеше, че няма да е трудно да накара Бъртранд да използва парите от попечителския фонд, за да откупи обратно плантацията, нито да го убеди да живеят там за постоянно. Поради това тя заглушаваше вътрешния си глас, който й нашепваше, че би трябвало да си намери по-малко отблъскващ съпруг. След вечерята смяташе да го заведе в приемната, за да видят най-новата колекция от стереоскопични изображения от Ниагарския водопад, а след това тактично щеше да го наведе на мисълта да й направи предложение. Нямаше да бъде трудно. Беше установила, че изненадващо лесно се справя с мъжете. След месец щеше да бъде на път към „Възкръснала слава“. За съжаление, като съпруга на Бъртранд Мейхю.
	Не бе удостоила с нито една мисъл писмото, което предишния ден бе получила от Барън Кейн. Рядко получаваше вести от него, при това само за да я смъмри по повод отчетите, които получаваше на всеки три месеца от госпожа Темпълтън. Писмата му винаги бяха формални и с такъв наставнически тон, че не можеше да рискува да ги прочете в присъствието на Елсбет, защото те винаги възкресяваха старата й склонност към цветистите ругатни.
	След три години мисленият списък с причините да мрази Кейн бе придобил впечатляващи размери. В последното си писмо й бе заповядал, при това без никакви обяснения, да остане в Ню Йорк до второ нареждане. Кит нямаше намерение да се подчинява. Щеше да вземе съдбата и живота си в свои ръце и никога вече нямаше да му позволи да застане на пътя й.
	Музиката свърши с ефектен акорд и Бъртранд Мейхю мигом цъфна до нея.
	— Госпожице… госпожице Уестън? Чудех се… така да се каже, дали си спомняте…
	— Виж ти! Не е ли това господин Мейхю? — Кит килна глава и му хвърли премрежен поглед, жест, който толкова дълго бе упражнявала под вещото ръководство на Елсбет, че й бе станал втора природа. — Мой скъпи, скъпи господин Мейхю. Аз се страхувах, всъщност ужасявах, че вие сте ме забравили и сте поканили на танц някоя от другите млади дами.
	— О, господи, не! О, госпожице Уестън, как можете да помислите, че съм способен на подобна неджентълменска постъпка? О, небеса, не. Скъпата ми майка никога не би…
	— Сигурна съм, че не би. — С чаровна усмивка тя се извини на Хобарт Чейни, после хвана под ръка господин Мейхю, отлично осъзнавайки, че се държи прекалено фамилиарно. — Хайде сега, не се натъжавайте, чувате ли ме? Аз само се шегувах.
	— Шегувахте се?
	Нещастникът изглеждаше толкова сащисан, сякаш току-що бе обявила, че смята да се разходи гола на кон по Пето авеню.
	Кит сподави въздишката си. Оркестърът засвири весел галоп и тя му позволи да я поведе в ритъма на танца. В същото време се опитваше да се отърси от налегналото я униние, но настроението й се срина съвсем, когато зърна бащата на Елсбет.
	Какъв надут глупак! На Великден един от адвокатите от кантората на Хамилтън Удуърд бе прекалил с пиенето и се бе опитал да прегърне Кит в музикалния салон в дома на семейство Удуърд. Едно докосване на лигавите му устни бе достатъчно да изстреля юмрука си и да го забие в търбуха му. Всичко щеше да приключи дотук, ако точно в този момент на господин Удуърд не му бе хрумнало да влезе в салона. Партньорът му най-безочливо бе излъгал и бе заявил, че Кит му се е нахвърлила. Кит възмутено бе отрекла, но господин Удуърд не й бе повярвал. Оттогава той без никакъв успех се бе опитвал да сложи край на приятелството й с Елсбет, а сега през цялата вечер й хвърляше изпепеляващи погледи.
	Но младата жена мигом забрави за господин Удуърд, когато зърна нова двойка да влиза в залата. В мъжа имаше нещо познато, което привлече вниманието й, и когато двойката се запъти към госпожа Темпълтън, за да поднесе почитанията си, тя го позна. _О, мили бож…_
	— Господин Мейхю, бихте ли ме придружили до госпожа Темпълтън? Тя разговаря с човек, когото познавам. Някой, когото не съм виждала от години.
	Джентълмените от Бостън, Филаделфия и Балтимор забелязаха, че госпожица Уестън бе спряла да танцува, и изпружиха шии, за да разберат какво бе привлякло вниманието й. С немалка доза завист те изучаваха мъжа, който току-що бе влязъл в балната зала. Какво толкова имаше в този блед и слаб непознат, което бе предизвикало възхитителната червенина, плъзнала по страните на загадъчната госпожица Уестън?

	* * *

	Брандън Парсел, бивш кавалерийски офицер от известния в Южна Каролина легион „Хамптън“, приличаше на художник, макар че беше плантатор по рождение и нямаше никакво отношение към изкуството, освен че харесваше онзи тип, който рисуваше коне. Косата му беше кестенява и права, сресана настрани над фини, добре очертани вежди. Имаше грижливо подстригани мустаци и консервативни бакенбарди.
	Не изглеждаше като някой, който предразполага към мъжка дружба. За сметка на това имаше лице, което дамите много харесваха, тъй като им навяваше спомени за рицарски романи, сонети, славеи и гръцки вази.
	Жената до него беше Елеонора Беърд, безличната и прекалено натруфено облечена дъщеря на неговия работодател. Брандън завърши приветствието си към госпожа Темпълтън с изискан поклон и уместен комплимент. Слушайки провлачения му южняшки говор, никой не би заподозрял ненавистта, която изпитваше към всички тях: бляскавите гости, внушителната домакиня, дори застаряващата мома от Севера, която го бяха задължили да придружава тази вечер.
	Изведнъж — незнайно защо — го прониза остра болка по дома, мъчителен копнеж по сенчестите градини на Чарлстън в неделя следобед, по чистия нощен въздух на „Холи Гроув“, бившия му семеен дом. Нямаше причина за този прилив на емоции, стегнали гърдите му, никаква причина, освен едва доловимото ухание на каролински жасмин и нежното шумолене на бял атлаз.
	— Ах, Катрин, мила моя — заговори госпожа Темпълтън с резкия северняшки акцент, който режеше слуха на Брандън, — бих искала да се запознаеш с един човек. Той е от твоя край.
	Брандън бавно се извърна към носталгичния аромат на жасмин и толкова бързо, колкото пропуснат удар на сърцето, се изгуби в прекрасното дръзко лице, което срещна погледа му.
	Младата дама се усмихна.
	— Двамата с господин Парсел вече се познаваме, макар че, съдейки по изражението на лицето му, той, изглежда, не ме помни. Какъв срам, господин Парсел! Забравили сте една от най-верните си почитателки.
	Въпреки че Брандън Парсел не разпозна лицето, не би могъл да забрави този глас. Познаваше тези нежно удължени гласни и меки съгласни толкова добре, колкото звука на собственото си дишане. Това беше гласът на майка му. На неговите лели и сестри. Гласът, който четири дълги години бе утешавал умиращите и се бе противопоставял на янките, бе изпращал южняшките джентълмени на бойните полета. Гласът, който окуражаваше съпрузите, братята и синовете да се бият за Великата кауза.
	Гласът на нежните, но храбри дами от Юга.
	Това беше гласът, който ги бе приветствал след битката при Бул Рън*1 и Фредериксбърг*2, гласът, който ги бе подкрепял през онези дълги седмици на подстъпите при Виксбърг, гласът на южнячките, които бяха проливали горчиви сълзи в парфюмираните си с лавандула кърпички, а после бяха прошепнали: „Нищо, всичко ще се нареди“, когато загубиха Стоунуол Джаксън*3 при Чансълърсвил.
	[*1 Първото сражение между силите на Конфедерацията и войските на Съюза, състояло се на 21 юли 1861 г., завършило с победа на Конфедерацията. — Б.пр.]
	[*2 Битката се води от 11 до 15 декември 1862 г.; една от най-безполезните фронтови атаки на армията на Съюза, в която северняците губят двойно повече хора, отколкото южняците, предвождани от генерал Лий. — Б.пр.]
	[*3 Томас Джонатан „Стоунуол“ Джаксън (1824–1863) е американски генерал от армията на Конфедерацията; смятан за един от най-даровитите тактически командири в историята на САЩ. Прострелян в голямата битка при Чансълърсвил (1 май 1863 г.), впоследствие починал от пневмония. — Б.пр.]
	Това беше гласът, който бе поддържал хората на Пикет*1 по време на отчаяната им атака при Гетисбърг, гласът, който чуваха, докато умираха в калта при Чикамауга*2, гласът, който не си позволиха да чуят на Цветница, когато предадоха мечтите си в сградата на съда в Апоматокс.
	[*1 Джордж Едуард Пикет (1825–1875) е генерал от армията на Конфедерацията. — Б.пр.]
	[*2 Едно от най-важните сражения и единствената голяма победа на Конфедерацията, състояло се на 18–20 септември 1863 г. — Б.пр.]
	При все това, независимо от гласа, непознатата, която стоеше пред него, се отличаваше от жените, които го чакаха у дома. Бялата атлазена рокля шумолеше като нова. Нямаше изкусно забодена брошка, която да прикрива малката, но все пак забележима кръпка. Нямаше следи, че полата с кринолин е била разпорена, обръчите махнати и е била преправена, за да й се придаде нов, по-модерен силует. Имаше и още една разлика между жената, която стоеше пред него, и тези, които го чакаха у дома. Във виолетовите й очи не се таеше неизказан упрек.
	Когато Брандън най-сетне възвърна гласа си, той достигна до ушите му сякаш някъде отдалече.
	— Боя се, че вие имате предимство, мем. Трудно ми е да повярвам, че съм могъл да забравя толкова запомнящо се лице, но щом твърдите, няма да споря, само ви моля да ми простите лошата памет. Може би ще благоволите да я опресните?
	Елвира Темпълтън, свикнала с далеч по-обикновената реч на нюйоркските делови мъже, примигна два пъти, преди да си припомни добрите маниери.
	— Господин Парсел, позволете ми да ви представя госпожица Катрин Луиз Уестън.
	Брандън Парсел беше джентълмен до мозъка на костите и не показа смайването си, но въпреки това не успя да намери думи, за да отвърне подобаващо. Госпожа Темпълтън продължи с любезностите, представяйки госпожица Беърд и разбира се, господин Мейхю. Госпожица Уестън, изглежда, искрено се забавляваше.
	Прозвучаха първите тактове на валса „Синият Дунав“. Господин Парсел излезе от вцепенението си и се извърна към господин Мейхю:
	— Бихте ли имали нещо против да донесете чаша пунш на госпожица Беърд, сър? Тя току-що се оплакваше, че е ожадняла. Госпожице Уестън, може ли стар приятел да има честта да ви покани за този валс?
	Това беше нечувано нарушаване на етикета, но на Парсел не му пукаше.
	Кит се усмихна и му протегна облечената си в ръкавица ръка. Двамата се плъзнаха към дансинга в стъпките на танца.
	— Променили сте се, Кит Уестън — пръв наруши мълчанието Брандън Парсел. — Смятам, че дори собствената ви майка не би ви познала.
	— Никога не съм имала майка, Брандън Парсел, както много добре знаете.
	Бойкият й отговор го накара да се засмее. Досега не бе осъзнавал колко много са му липсвали разговорите с жена, чийто дух не е бил прекършен.
	— Почакайте само докато разкажа на майка ми и сестрите ми, че съм ви срещнал. Чухме, че Кейн ви е изпратил в училище на север, но никой от нас не разговаря с него, а и Софрония си мълчи.
	Кит не желаеше да говори за Кейн.
	— Как са майка ви и сестрите ви?
	— Сравнително добре, доколкото би могло да се очаква при тези обстоятелства. Загубата на „Холи Гроув“ беше много тежка за тях. Аз работя в банка в Ръдърфорд — додаде той със злъчен смях. — Един Парсел да работи в банка. Времената се менят, нали, госпожице Уестън?
	Кит изучаваше фините чувствителни линии на лицето му, старателно подстриганите мустаци, едва прикриващи извивката на горната му устна. С нищо не издаде съчувствието си, докато вдишваше с упоение лекия аромат на тютюн и одеколон за бръснене, носещ се от него.
	Брандън и сестрите му бяха душата на безгрижна компания младежи, около пет или шест години по-големи от нея. Кит и до ден-днешен си спомняше как стоеше отстрани на пътя, след като войната започна, и гледаше Брандън Парсел да препуска към Чарлстън. Седеше на коня, като че ли беше роден на седлото, и носеше сивата униформа и шапката с перо с такава напереност, че гърлото й се бе стегнало от яростни сълзи на гордост. За нея той символизираше духа на войника на Конфедерацията и тя с цялото си сърце жадуваше да го последва в битката и да се сражава редом с него. Сега „Холи Гроув“ лежеше в руини, а Брандън Парсел работеше в банка.
	— Какво правите в Ню Йорк, господин Парсел? — попита тя, опитвайки се да пребори внезапната отмалялост в коленете си.
	— Моят работодател ме изпрати тук, за да го представлявам в някои семейни дела.
	— Вашият работодател навярно има много високо мнение за вас, щом ви е поверил своите семейни дела.
	Кавалерът й отново издаде онзи злъчен смях. Явно мнението на Брандън за самия него не беше никак високо.
	— Ако слушате майка ми, ще решите, че управлявам Банката на плантаторите и гражданите, но истината е, че съм малко повече от момче за всичко.
	— Сигурна съм, че не е вярно.
	— Южняците са възпитани в самозаблуда. Засмукали сме я още с майчиното мляко тази вяра в собствената ни непобедимост. Но ако не друго, поне се отърсих от самозаблудата. Югът не е непобедим, нито пък аз.
	— Толкова ли е зле?
	Следвайки стъпките на валса, той я поведе към дъното на балната зала.
	— Вие от години не сте били в Ръдърфорд. Всичко е различно. Щатът се управлява от авантюристи и южняци предатели. Въпреки че Южна Каролина е на път да бъде присъединена към Съюза, войниците янки продължават да патрулират по улиците и да извръщат глави, когато уважавани граждани са тормозени от сганта. Щатското законодателство е пълна подигравка. — Той изплю последната дума, сякаш беше отровна. — Живеейки тук, вие нямате ни най-малка представа какво сме принудени да търпим там, на юг.
	Кит се почувства виновна, сякаш по някакъв начин се бе измъкнала от отговорност, като бе напуснала Юга, за да дойде да учи в Ню Йорк. Музиката заглъхна, ала тя не искаше танцът да свършва. И може би Брандън изпитваше същото, защото не понечи да я пусне.
	— Предполагам, че вече имате партньор за танца преди вечерята*?
	[* Обикновено мъжът, с когото дамата танцува този танц, й кавалерства по време на вечерята. — Б.пр.]
	Тя кимна, но после се чу да казва:
	— Но след като сте мой съсед и утре напускате Ню Йорк, аз съм сигурна, че господин Мейхю няма да възрази, ако ви отстъпи мястото си.
	Той повдигна ръката й и леко я докосна с устни.
	— В такъв случай той е глупак.
	Брандън едва се бе отдалечил, когато Елсбет я връхлетя и я завлече в един от салоните за гости, временно отреден за дамите, които искаха да се освежат.
	— Кой е той, Кит? Всички момичета говорят за него. Прилича на поет. О, боже! Панделките ти са се развързали и вече имаш петно върху полата. А косата ти… — Бутна Кит на стола пред огледалото и измъкна филигранните сребърни гребени, които самата тя й бе подарила миналата година за рождения й ден. — Не знам защо не ми позволи да я вдигна високо на тила ти. Така е толкова разрошена.
	— По същата причина, поради която не ти позволих да ме стегнеш в корсет. Не понасям нищо, което ограничава свободата ми.
	Елсбет дяволито се усмихна.
	— Ти си жена. Не ти се полага никаква свобода.
	Кит се засмя.
	— О, Елсбет, какво щях да правя без теб през последните три години?
	— Отдавна щеше да си изключена.
	Кит вдигна ръка и с обич стисна нейната.
	— Казвала ли съм ти колко съм ти благодарна?
	— Стотици пъти. Аз съм тази, която трябва да ти благодари. Ако не беше ти, никога нямаше да се науча да отстоявам себе си. Съжалявам, че татко се държи толкова отвратително. Никога няма да му простя, задето не ти вярва.
	— Не желая да заставам между теб и баща ти.
	— Знам. — Елсбет отново атакува косата на приятелката си. — Защо ли изобщо си давам труд да ти се карам заради небрежния ти вид? Не може да се каже, че се държиш като благовъзпитана млада дама, а въпреки това половината мъже в Ню Йорк са влюбени в теб.
	Кит се намръщи в огледалото.
	— Понякога не ми харесва начинът, по който ме гледат. Сякаш съм гола.
	— Сигурна съм, че си въобразяваш. — Елсбет здраво закрепи сребърните гребени и отпусна ръце върху раменете на Кит. — Просто си толкова красива, че те не могат да откъснат очи от теб.
	— Глупаче такова! — засмя се Кит и скочи от стола. — Името му е Брандън — отговори тя на предишния й въпрос — и ще бъде моят кавалер на вечерята.
	— Вечерята? Мислех, че господин Мейхю…
	Но думите й останаха нечути. Кит вече бе излязла.

	* * *

	Сервитьорът приближи с трети поднос с петифури. Кит понечи да си вземе още една, но навреме се възпря. Вече бе изяла две, а освен това бе омела до трошичка храната, която бе натрупала в чинията си. Ако Елсбет е забелязала — а тя със сигурност го е направила — Кит щеше да чуе поредната лекция. Момичетата от академия „Темпълтън“ хапваха съвсем малко по време на светските събития.
	Брандън взе празната чиния, която сякаш се блещеше обвинително насреща й, и я сложи настрана.
	— Признавам, че обичам да изпушвам една лула след вечеря. Бихте ли се съгласили да ми покажете градината? Разбира се, ако нямате нищо против миризмата на тютюн.
	Кит знаеше, че сега трябваше да е с Бъртранд Мейхю, да му показва стереоскопични изображения от Ниагарския водопад и тактично да го навежда на мисълта да й направи предложение за брак, но не можеше да събере сили да стане и да се извини.
	— Нямам нищо против. Когато бях по-малка, аз самата съм пушила.
	Брандън се намръщи.
	— Доколкото си спомням, детството ви е било нещастно, и е по-добре да бъде забравено. — Поведе я към вратите, водещи към училищните градини. — Изумително е колко успешно сте преодолели злощастното си възпитание, да не споменаваме за издръжливостта и волята, които са ви били нужни, за да живеете толкова дълго сред тези янки.
	Тя се усмихна, а той я поведе по покритата с тухли пътека, осветена от книжни фенери. Кит се замисли за Елсбет, Фани Дженингс, Маргарет Стоктън и дори госпожа Темпълтън.
	— Те не са чак толкова лоши.
	— Ами джентълмените янки? Какво мислите за тях?
	— Някои са мили, други — не.
	Той се поколеба.
	— Получихте ли вече предложение за брак?
	— Нито едно не съм приела.
	— Радвам се.
	Брандън се усмихна и без да осъзнаят как се случи, двамата се заковаха на място. Тя усети полъха на вятъра, рошещ косата й. Ръцете му се отпуснаха върху раменете й. Той нежно я привлече към себе си.
	Щеше да я целуне. Знаеше, че ще се случи, точно както знаеше, че ще му позволи.
	Първата й истинска целувка.
	Изведнъж челото му се смръщи и той рязко я пусна.
	— Простете ми. Почти се забравих.
	— Щяхте да ме целунете.
	— Срамувам се да призная, ала откакто ви видях, само за това мисля. Мъж, който натрапва на една дама желанията си, не е истински джентълмен.
	— Ами ако дамата е съгласна?
	Изражението му омекна.
	— Вие сте невинна. Целувките водят до по-големи волности.
	Кит се сети за Евиния грях и за лекцията за съпружеските отношения, която всички зрелостнички изслушваха, преди да напуснат академията. Госпожа Темпълтън им бе говорила за болката и дълга, за задълженията и търпеливостта. Тя ги бе посъветвала да позволяват на съпрузите си да правят в леглото всичко, което пожелаят, колкото и шокиращо и ужасно да им се струва. Бе предложила през това време мислено да рецитират стихове от Библията или поезия. Но нито веднъж не им бе казала какво точно представлява Евиният грях. Разгадаването на тайната бе оставена на богатото им въображение.
	Лилит Шелтън им бе споделила, че майка й имала леля, която полудяла през първата брачна нощ. Маргарет ги бе осведомила, че била чула, че имало кръв. А Кит си бе разменила тревожни погледи с Фани Дженингс, чийто баща развъждаше чистокръвни коне близо до Саратога. Единствено Кит и Фани бяха виждали как кобилата потръпва от неохота, когато жребецът се качва отгоре й.
	Брандън бръкна в джоба си и извади лула и протрита кожена торбичка за тютюн.
	— Не проумявам как сте издържали да живеете в този град. Ни най-малко не прилича на „Възкръснала слава“, нали?
	— Понякога ми се струваше, че ще умра от мъка по дома.
	— Горката Кит. Било ви е доста тежко, нали?
	— Не чак толкова, колкото на вас. „Възкръснала слава“ поне оцеля.
	Той се запъти към градинската ограда.
	— Прекрасна плантация. И винаги е била. Вашият баща може и да не притежаваше здрав разум, когато ставаше дума за жени, но знаеше как да отглежда памук. — Разнесе се кух, съскащ звук, когато Брандън всмукна от лулата. Запали я отново и погледна към нея. — Може ли да ви призная нещо, което никога не съм доверявал на нито една жива душа?
	Лека тръпка пробяга по гръбнака й.
	— И какво е то?
	— Някога тайно си мечтаех за „Възкръснала слава“. Тя винаги е била по-добра плантация от „Холи Гроув“. Каква жестока ирония на съдбата! Най-хубавата плантация в страната да попадне в ръцете на един янки.
	Младата жена осъзна, че сърцето й бясно препуска, докато в главата й се зараждаха нови идеи.
	— Смятам да си я върна — бавно изрече.
	— Припомнете си какво ви казах за самозаблудата. Не правете същата грешка като останалите.
	— Това не е самозаблуда — възрази тя разгорещено. — Научих много за парите, откакто дойдох на север. Те са мощно оръжие. И аз ще го имам. После ще откупя „Възкръснала слава“ от Барън Кейн.
	— Ще са нужни много пари. На Кейн му е хрумнала налудничавата идея да преде своя памук на място. Строи предачница във „Възкръснала слава“. Вече достави парна машина от Синсинати.
	Това бе новина, която Софрония не й бе съобщила, но в момента Кит не можеше да се съсредоточи върху нея. Нещо много по-важно бе заложено на карта. Замисли се само за миг и изтърси:
	— Аз ще имам петнайсет хиляди долара, Брандън.
	— Петнайсет хиляди! — В една страна, лишена от всичко, това беше огромно богатство и няколко секунди той просто я зяпаше слисано, с увиснало чене. После поклати глава. — Не биваше да ми го казвате.
	— Защо не?
	— Аз… аз смятах да ви посетя, когато се върнете във „Възкръснала слава“, но това, което току-що ми споделихте, хвърля сянка върху моите мотиви.
	Мотивите на Кит бяха далеч по-сенчести и тя се засмя.
	— Не ставайте глупав! Никога не бих могла да се усъмня във вашите мотиви. И, да, можете да ме посетите във „Възкръснала слава“. Възнамерявам да се върна колкото се може по-скоро. Веднага щом уредя пътуването си.
	И в този миг тя взе решение. Не можеше да се омъжи за Бъртранд Мейхю, поне не засега. Нуждаеше се от време, за да види накъде щеше да я поведе тази новопоявила се възможност. Пет пари не даваше какво бе написал Кейн в писмото си. Тя си отиваше у дома.
	Същата нощ, докато заспиваше, младата жена мечтаеше как се разхожда из полетата на „Възкръснала слава“, ръка за ръка с Брандън Парсел.
	Представи си само.


>	Част трета
>	Дамата от Юга

E>
	Ние кипим при различни температури.
@	Ралф Уолдо Емерсън
E$

>>	7

	Каретата се наклони, когато конете поеха по дългата виеща се пътека, водеща към „Възкръснала слава“. Кит се напрегна в очакване. След три години най-после си бе у дома.
	Дълбоките следи от колелата, които браздяха алеята, откакто се помнеше, бяха изчезнали и пътят бе посипан с нов чакъл. Плевелите и храсталаците бяха изкоренени и разчистени и алеята бе станала по-широка. Само дърветата си бяха същите. Познатите редици от зърнастец, дъбове, горска ниса и чинари я приветстваха с добре дошла. След миг щеше да види къщата.
	Но когато каретата взе последния завой, Кит дори не погледна натам. Нещо много по-важно привлече вниманието й.
	Отвъд зеления склон на ливадата, зад овощната градина и новите стопански постройки, докъдето погледът й стигаше, се простираха полетата на „Възкръснала слава“. Полета, които изглеждаха точно както преди войната, с безкрайни редици млади памукови растения, опънати като зелени ленти върху плодородната тъмна почва.
	Кит удари толкова силно по покрива на каретата, че сепна придружителката си, а тя на свой ред изпусна ментовия бонбон, който се канеше да лапне, и той се изгуби сред белите, богато украсени с волани дипли на роклята й.
	Дортиа Пинкни Калхун уплашено изписка.
	Възпитаничката на „Темпълтън“, макар и с бунтарски дух, разбираше, че не би могла да пътува без придружителка, още по-малко да обитава една и съща къща с неженен мъж. Фактът, че проклетникът й бе доведен брат, беше без значение. Кит нямаше да направи нищо, което би дало основание на Кейн да я изпрати обратно, а тъй като той поначало не я искаше тук, щеше да търси подходящ повод.
	Не беше трудно да намери някоя южнячка без пукната пара, копнееща да се върне у дома, след дългите години на изгнаничество с овдовялата си снаха севернячка. Госпожица Доли беше далечна роднина на Мери Когдел и Кит се бе сдобила с името й от писмото, което бе получила от съпругата на свещеника. Дребничка, с посърнали ситни руси къдрици, навити като пружинки, госпожица Доли приличаше на остаряла порцеланова кукла. Макар че далеч бе надхвърлила петдесетте, нейната слабост бяха старомодните рокли с пищни волани и широки поли, под които никога не носеше по-малко от осем фусти.
	Кит вече бе установила, че почтената дама беше кокетка по рождение, която пърхаше с мигли изпод набръчканите си клепачи при вида на всеки мъж, който сметнеше за джентълмен. И сякаш постоянно беше в движение. Ръцете й, облечени в дантелени ръкавици без пръсти, постоянно шаваха; избледнелите й къдрици подскачаха, шаловете й в пастелни тонове и древните й воланчета и пискюлчета никога не стояха спокойно. Тя бърбореше за котильони, отвари против кашлица и колекцията от порцеланови кученца, изчезнала ведно с младостта й. Беше мила, безвредна и както Кит много скоро установи, малко смахната. Неспособна да приеме капитулацията на скъпата на сърцето й Конфедерация, госпожица Доли си бе позволила малкия разкош да се потапя в миналото, в онези прекрасни дни от началото на войната, когато надеждите бяха големи, а вероятността за поражение изглеждаше немислима.
	— Янките! — възкликна госпожица Доли, когато екипажът рязко спря. — Те ни нападат! О, мили боже… О, мили боже…
	В началото навикът й да говори за събития отпреди седем години, сякаш се случваха в същия този ден, доста лазеше по нервите на Кит, но тя много скоро осъзна, че кротката лудост на госпожица Доли е просто нейният начин да се справи с действителността, която не можеше да контролира.
	— Нищо подобно — успокои я Кит. — Аз спрях каретата. Искам да повървя.
	— О, боже! О, мила моя, не бива да го правиш. Навсякъде са плъзнали мародери. А и кожата ти…
	— Всичко ще бъде наред, госпожице Доли. Ще се срещнем в къщата след няколко минути.
	И преди компаньонката й да успее да възрази, Кит слезе от каретата и махна на кочияша да продължи. Докато екипажът се отдалечаваше, тя се изкачи по тревистия хълм, за да огледа по-добре ширналите се полета отвъд къщата. Повдигна воалетката, скриваща очите й, и ги засенчи с длан от късното следобедно слънце.
	Растенията бяха на около шест седмици. Не след дълго пъпките щяха да се разтворят в кремави цветове с четири листенца, които щяха да дадат живот на памуковите семенници. Дори под вещото ръководство на баща й плантацията не бе изглеждала толкова процъфтяваща. Стопанските постройки, разрушени от янките, бяха възстановени, а заграждението за конете беше опасано от нова бяла ограда. Всичко във „Възкръснала слава“ изглеждаше добре поддържано и преуспяващо.
	Погледът й се спря върху къщата, от която бе прогонена толкова малка. Входът се извиваше в същия елегантен свод в топъл кремав оттенък, който тя помнеше, обагрен сега от розовеещите лъчи на залязващото слънце.
	Но имаше и промени. Покривът от червени керемиди до двата комина беше поправен, капаците на прозорците и входната врата лъщяха, боядисани с черна боя, и дори отдалече стъклата блестяха от чистота. В сравнение с разрухата и опустошението, които бе видяла през прозореца на влака, „Възкръснала слава“ беше истински оазис на красота и възход.
	Подобренията би трябвало да я изпълнят със задоволство, но вместо това тя изпитваше смесица от гняв и негодувание. Всичко това се бе случило без нея. Младата жена спусна отново воалетката пред лицето си и закрачи към къщата.
	Доли Калхун чакаше до стълбичката на каретата. Извитите й устни трепереха от недоволство, задето я бяха изоставили още при пристигането. Кит я дари с успокояваща усмивка, после заобиколи стоварените сандъци, за да плати на кочияша с последните си пари, останали й от издръжката. Докато екипажът потегляше, тя улови ръката на госпожица Доли и й помогна да изкачи входните стъпала, сетне вдигна медното чукче и силно го удари.
	Младата прислужница, която отвори вратата, беше нова, което засили негодуванието на Кит. Искаше да види скъпото познато лице на Илай, ала старецът бе починал предишната зима. Кейн не й бе разрешил да се върне за погребението му. И сега към старите познати обиди се натрупаха нови.
	Момичето изгледа с любопитство първо тях, а после многобройните сандъци и кутии за шапки, струпани отпред.
	— Бих искала да се видя със Софрония — обяви Кит.
	— Госпойца Софрония не е тук.
	— И кога ще се върне?
	— Днес сутринта се разболя шаманката и госпойца Софрония отиде да я нагледа. Не знам кога шъ се върне.
	— Майор Кейн тук ли е?
	— Той всеки момент шъ се прибере от полята, но още го няма.
	Кит си каза, че така е по-добре. С малко късмет, щяха да успеят да се настанят, преди той да пристигне. Хвана нежно госпожица Доли под ръка и я поведе към вратата, покрай слисаната прислужница.
	— Моля, погрижете се да качат багажа на горния етаж. Това е госпожица Калхун. Сигурна съм, че с удоволствие би изпила чаша лимонада в стаята си. Аз ще почакам майор Кейн в предния салон.
	Кит забеляза смущението на прислужницата, но момичето нямаше смелостта да се противопостави на добре облечената посетителка.
	— Да, мем.
	Кит се извърна към своята придружителка, силно обезпокоена как ще реагира, когато узнае, че ще спи под един и същи покрив с бивш офицер от армията на Съюза.
	— Защо не си полегнете преди вечеря, госпожице Доли? Денят ви беше доста дълъг.
	— Мисля, че ще те послушам, скъпа моя. — Госпожица Доли потупа Кит по ръката. — Искам довечера да изглеждам добре. Надявам се само джентълмените да не говорят през цялата вечер за политика. Сигурна съм, че с генерал Борегар* начело на войските в Чарлстън никой от нас няма причина да се притеснява за тези янки убийци.
	[* Пиер де Борегар (1818–1893) е майор от армията на САЩ и генерал от армията на Конфедерацията; известен е още и като писател, политик и изобретател. — Б.пр.]
	Кит побутна леко възрастната дама към озадачената прислужница.
	— Ще намина да ви видя преди вечеря.
	След като двете изчезнаха на горния етаж, Кит най-после имаше време да огледа обстановката. Дървеният под беше излъскан до блясък, а букет пролетни цветя красеше масата. Тя си припомни колко много немарливостта на Роузмари бе дразнила Софрония.
	Прекоси коридора и влезе в предния салон. Прясно боядисаните стени в цвят слонова кост и светлозелените корнизи изглеждаха семпли, елегантни и нови, а жълтите завеси от копринена тафта се къдреха от лекия вятър, нахлуващ през отворените прозорци. Мебелите обаче представляваха познатата й разностилна смесица, макар че креслата и диваните бяха претапицирани, а стаята ухаеше на лимоново масло и пчелен восък, вместо на мухъл. Сребърните свещници вече не бяха потъмнели, а стенният часовник на дядо й работеше за пръв път, откакто се помнеше. Тихото му ритмично тиктакане би трябвало да й подейства успокояващо, но не стана така. Софрония прекалено добре си бе свършила работата. Кит се чувстваше като чужденка в собствения си дом.

	* * *

	Кейн наблюдаваше, докато конярят вкарваше Вандал, новия му дорест кон, в конюшнята. Конят беше добър, но Магнъс пощуря, когато разбра, че Кейн бе продал Аполон, за да го купи. За разлика от Магнъс, Кейн не си позволяваше да се привързва към конете. Още като дете се бе научил да не се привързва към нищо.
	Докато крачеше от конюшнята към къщата, се замисли за всичко, което бе постигнал през последните три години. Въпреки проблемите, породени от факта, че живееше в покорена земя, със съседи, които страняха от него, той нито веднъж не бе съжалил за решението да продаде къщата в Ню Йорк и да дойде да живее във „Възкръснала слава“. Имаше малко опит в отглеждането на памук в Тексас, още отпреди войната, а и Магнъс бе отраснал в памукова плантация. С помощта на внушителен брой селскостопански брошури двамата бяха успели миналата година да получат добра реколта.
	Кейн не претендираше, че изпитва дълбока привързаност към земеделието, също както не си позволяваше да храни сантиментални чувства към животните, но се наслаждаваше на предизвикателството да възроди „Възкръснала слава“. Изграждането на новата сграда на предачницата в североизточния край на плантацията го изпълваше с особено задоволство.
	Беше вложил в това начинание всичките си пари. В резултат се намираше толкова близо до пълно разорение, както когато беше хлапе, но той винаги бе обичал да поема рискове. И за момента се чувстваше в пълна хармония със себе си.
	Изтриваше ботушите си пред задния вход, когато Луси, прислужницата, която Софрония наскоро бе наела, изхвръкна от къщата.
	— Вината не беше моя, майоре. Госпойца Софрония не ми е казала, че днес ще идва някой, когато сутринта отиде да види шаманката. Тази дама се появи изневиделица и пита за вас, а после най-безцеремонно се настани в салона.
	— Все още ли е там?
	— Да. И това не е ’сичко. Тя е довела…
	— По дяволите!
	Беше получил предишната седмица писмо, в което го известяваха, че член на Дружеството за закрила на вдовиците и сираците на Конфедерацията ще го посети за дарение. Уважаваните граждани в околността го пренебрегваха, освен когато се нуждаеха от пари; тогава някоя достолепна матрона, със свити устни и нервен поглед, цъфваше на прага му и всячески се опитваше да му изпразни джобовете. Започваше да подозира, че благотворителността беше само удобен претекст да зърнат отвътре леговището на зловещия герой от Мисионари Ридж. Забавляваше се да наблюдава как същите тези жени се опитват да пресекат флиртаджийските погледи, които му хвърляха дъщерите им всеки път когато отидеше в града. Ала той предпочиташе компанията на по-опитните жени в Чарлстън, които от време на време посещаваше.
	Кейн влезе в къщата и се отправи надолу по коридора към салона. Изобщо не го беше грижа, че бе облечен в същия тютюневокафяв панталон и бялата риза, с които бе работил през целия ден на полето. Проклет да е, ако започне да се преоблича, за да приеме поредната от онези досадници. Но това, което съзря, когато нахлу в салона, изобщо не отговаряше на очакванията му…
	Жената стоеше до прозореца и се взираше навън. Макар и с гръб към него, той забеляза, че е добре облечена, нещо твърде необичайно за тукашните жени. Полите на роклята й леко прошумоляха, когато се извърна.
	Дъхът му секна.
	Тя беше невероятна! Полите на гълъбовосивата й рокля бяха украсени с розов кант, а водопад от сива дантела се спускаше от нежната шия към високите, заоблени гърди. Кокетна шапчица в същия мек оттенък на розово като украсата на полите й бе кацнала върху мастиленочерната й коса. Краят на късото сиво перо падаше елегантно от периферията върху веждата й.
	Лицето й бе скрито от черна воалетка, фина като паяжина, покрита с миниатюрни блестящи кехлибарени мъниста. Виждаха се единствено червените влажни устни, както и чифт малки кехлибарени обици.
	Не я познаваше. Никога не би могъл да забрави подобно възхитително създание. Навярно беше една от уважаваните съседски дъщери, старателно скрита от него.
	Тя остана напълно спокойна под открития му преценяващ поглед. Какво нещастие бе сплетяло дома им, че да накара майка й да изпрати толкова апетитна хапка право в устата на омразния янки?
	Погледът му се плъзна по пълните, пухкави устни, надзъртащи изпод воалетката. Прелестна и възбуждаща! Родителите й би трябвало да я държат зад здраво залостените врати на дома си.
	Докато Кейн я изучаваше толкова настървено, Кит също го разглеждаше под прикритието на обсипаната с мъниста воалетка. Бяха изминали три години. Сега тя го преценяваше с очите на по-зряла жена. Това, което видя, ни най-малко не я успокои. Той беше още по-възмутително красив, отколкото го помнеше. Слънцето бе покрило с бронзов загар лицето му и бе нашарило с изсветлени кичури светлокестенявата му коса. На слепоочията тя беше по-тъмна и му придаваше грубоватия вид на човек, прекарващ много време на открито.
	Все още бе облечен в работни дрехи и гледката на мускулестото му тяло събуди непознат трепет в нея. Бялата риза бе опъната върху мощната му гръд, а навитите ръкави откриваха загорелите здрави ръце. Кафявият панталон прилепваше по стройните силни бедра.
	Просторната стая изведнъж й се стори тясна. Дори и застанал неподвижен, от него сякаш се излъчваха опасност и мощ. Някак си младата жена бе успяла да забрави това. Що за странен самозащитен механизъм я бе накарал да го принизи в мислите си до нивото на обикновен мъж? Това беше грешка, която повече нямаше да допусне.
	Кейн усещаше с всяка фибра на тялото си изпитателния й поглед. Тя, изглежда, нямаше намерение да заговори първа, а спокойствието й издаваше самообладание, което го заинтригува. Любопитен да узнае докъде се простира самоувереността й, домакинът наруши тишината с преднамерена рязкост:
	— Искали сте да ме видите?
	Заля я вълна на задоволство. Той не знаеше коя е тя. Воалетката й бе дала това малко предимство. Маскарадът нямаше да продължи дълго, но през това време тя щеше да има възможност да прецени противника си с по-мъдри очи, отколкото тези на незряла осемнайсетгодишна девойка, която едновременно знаеше прекалено много и твърде малко.
	— Тази стая е много красива — хладно отбеляза младата жена.
	— Имам отлична икономка.
	— Значи сте късметлия.
	— Да, такъв съм. — Той пристъпи в стаята, движейки се с гъвкавата походка на човек, прекарващ много време на седлото. — Обикновено тя приема посетители като вас, но в момента отсъства.
	Кит се зачуди за коя я мисли той и какво означават думите му.
	— Отишла е да види шаманката.
	— Шаманката?
	— Тя прави магии и предсказва бъдещето. — След три години във „Възкръснала слава“, той нямаше представа за тези неща. Нищо не би могло да бъде по-добро доказателство, че мястото му не беше тук. — Тя е болна и Софрония е отишла да я види.
	— Познавате Софрония?
	— Да.
	— Значи живеете наблизо?
	Непознатата кимна, но не навлезе в подробности. Кейн посочи един стол.
	— Не сте казали името си на Луси.
	— Луси? Имате предвид прислужницата?
	— Виждам, че все пак има нещо, което не знаете.
	Кит подмина стола, който й бе посочил, и отиде до камината, като нарочно се извърна с гръб към него. Той забеляза, че тя пристъпваше много по-самоуверено, отколкото повечето жени. Освен това не се опита да заеме поза, която да изтъкне модната й рокля и природните й дадености. Сякаш дрехите просто бяха нещо, което слагаше на сутринта и след като закопчаеше всички копчета и завържеше всички връзки, просто забравяше за тях.
	Кейн реши да прояви настоятелност.
	— Как се казвате?
	— Това важно ли е?
	Тембърът й беше нисък, дрезгав и определено южняшки.
	— Може би.
	— Чудя се защо.
	Кейн бе заинтригуван не само от предизвикателния й маниер да избягва отговорите на въпросите му, но и от лекото ухание на жасмин, което се носеше от полите й и възбуждаше сетивата му. Щеше му се тя да се извърне, за да може да разгледа по-добре пленителните черти, които можеше само да зърне през воалетката.
	— Тайнствената дама — незлобливо я подкачи той, — която идва в леговището на врага, без яростна майка закрилница, която да я придружава. Никак не е разумно.
	— Аз невинаги се държа разумно.
	— Нито пък аз — усмихна се Кейн.
	Погледът му се плъзна от глупавата миниатюрна шапчица към тъмните копринени коси, събрани в стегнат кок на тила. Как ли щяха да изглеждат разпуснати и стелещи се по голите бели рамене? Пронизалата го възбуда бе сигурен признак, че прекалено дълго е бил без жена. Макар че дори да беше имал дузина жени предишната нощ, знаеше, че тази загадъчна непозната пак щеше да възпламени страстта му.
	— Трябва ли да очаквам ревнив съпруг да заудря по вратата ми, търсейки своенравната си жена?
	— Нямам съпруг.
	— Не? — Изведнъж пожела да изпита докъде стига самоувереността й. — Затова ли сте тук? Нима запасът от желани ергени в околността дотолкова е намалял, че благовъзпитаните южняшки дами са принудени да търсят съпруг в бърлогата на врага?
	Тя се извърна. През воалетката Кейн успя да зърне гневно блеснали очи и изящно носле с потрепващи ноздри.
	— Уверявам ви, майор Кейн, че не съм тук, за да си търся съпруг. Имате прекалено високо мнение за себе си.
	— Нима?
	Той пристъпи по-близо. Краката му бръснаха полите й.
	Кит искаше да отстъпи, но не помръдна. Той беше хищник и като всички хищници се опиваше от слабостта на жертвите си. Дори най-малкото отдръпване щеше да бъде победа за него, а тя нямаше намерение да изглежда безпомощна. В същото време близостта му я караше да се чувства леко замаяна. Усещането би трябвало да е неприятно, но не беше.
	— Кажете ми, тайнствена лейди, какво друго би довело една порядъчна млада дама в дома на сам мъж, при това без придружителка? — Гласът му беше дълбок и насмешлив, а сивите му очи дяволито проблясваха, което караше кръвта да тече по-бързо във вените й. — Или може би дамата не е толкова порядъчна, колкото изглежда?
	Кит вирна брадичка и срещна погледа му.
	— Не съдете за другите по себе си.
	Само ако тя знаеше колко силно го бе развълнувало мълчаливото й предизвикателство! Какви бяха очите зад екстравагантната воалетка, обсипана с мъниста — сини или с по-тъмен, екзотичен цвят? Всичко в тази жена го привличаше. Тя не беше превзета кокетка или парникова орхидея. По-скоро му напомняше на дива роза с остри бодли, готова да убоде до кръв всеки мъж, дръзнал да я докосне.
	Една буйна част в душата му откликна на волността, която бе усетил в нея. Какво би било да се промъкне през тези бодли и да откъсне дивата роза от горската дъбрава?
	Още преди той да помръдне, Кит разбра, че нещо щеше да се случи. Искаше да побегне, ала краката не я слушаха. Докато се взираше в изваяното му лице, се опита да си напомни, че този мъж беше нейният смъртен враг. Той владееше всичко, което й бе скъпо: дома й, бъдещето й, свободата й. Но тя винаги се бе подчинявала на инстинктите си, а кръвта й започна да бучи толкова шумно в главата, че заглушаваше гласа на разума.
	Кейн бавно повдигна покритата си с белези ръка и сложи длан върху шията й. Докосването беше изненадващо нежно и безумно възбуждащо. Младата жена знаеше, че трябва да се отдръпне, но и този път краката й, ведно с волята, не я послушаха.
	Палецът му се плъзна по извивката на брадичката, мина под ръба на воалетката и се гмурна в падината зад ухото й. Помилва копринената кожа, изпращайки сладостни тръпки по тялото й.
	Докосна изящните раковини на ушите й и копринените къдрички, които се виеха около малките ахатови обици. Лекият му дъх раздвижи долния край на воалетката. Тя опита да се дръпне, но беше като парализирана. И тогава той сведе глава.
	Целувката му беше нежна и подканваща, нямаше нищо общо с влажната, отвратителна атака на приятеля на Хамилтън Удуърд. Ръцете й сами се повдигнаха и се вкопчиха в раменете му. Топлината на мускулестата плът проникна през тънкия плат на ризата и се сля с насладата от целувката, потапяйки я в море от усещания.
	Устните му се разтвориха и погалиха нейните, все още затворени. Ръката му се спусна по деликатната линия на гръбнака й и обхвана тънката талия. Тясното пространство между телата им изчезна.
	Главата й се замая, когато неговите гърди се притиснаха в нейните, а бедрата му се отъркаха в плоския й корем. Влажното връхче на езика му сътвори някакво нежно вълшебство, когато лениво и нежно проникна между устните й.
	Шокиращата интимност я възпламени. Сякаш я заля гореща лава, която се разпростря до всички кътчета на тялото й.
	И на неговото.
	Те изгубиха своите самоличности. За Кит Кейн вече нямаше име. Той беше олицетворение на мъжа, див и покоряващ. А за Кейн тайнственото, скрито под воала създание в обятията му беше всичко, което трябваше да бъде за него една жена… но така и не бе станала.
	Той изгуби търпение. Езикът му проникваше все по-надълбоко, решен да премине през преградата на зъбите й, за да се наслади изцяло на кадифената мекота на устата й.
	Непознатата атака стресна Кит и я изтръгна от опиянението. Нещо не беше наред…
	Ръката му докосна гърдите й и реалността я заля като студена, осъдителна вълна. Тя издаде приглушен стон и отскочи назад.
	Кейн беше разтърсен много повече, отколкото бе склонен да признае. Прекалено скоро бе открил бодлите на прекрасната дива роза.
	Тя стоеше пред него, гърдите й се повдигаха, а ръцете й бяха стиснати в юмруци. С песимистична увереност, че останалите черти на лицето й няма да оправдаят обещанията на устните, той протегна ръка и повдигна нагоре воалетката.
	Не я позна веднага. Може би защото погледът му се плъзгаше по отделните черти на лицето й, вместо да обгърне цялото. Видя гладкото интелигентно чело; гъстите тъмни вежди; дългите мигли, обрамчващи виолетови очи; решителната брадичка. Всичко това заедно с тази мамеща като дива роза уста, от която бе пил толкова жадно, представляваше една ярка, необикновена красота.
	Сетне изпита някакъв смут, натрапчиво усещане за нещо познато и леко неприятно, стаено в най-отдалечените кътчета на съзнанието му. Гледаше как ноздрите на малкия й прав нос потрепват като крила на колибри. Тя стисна устни и вирна брадичка.
	И в този миг той я позна.
	Кит видя как светлосивите му ириси потъмняват, но беше прекалено разтърсена от случилото се помежду им, за да се отдръпне. Какво ставаше с нея? Този мъж беше нейният смъртен враг. Как бе могла да забрави това? Призля й, изпитваше гняв и безкраен срам.
	Откъм коридора се разнесе шум — поредица от бързи потраквания, сякаш някой ръсеше изронени царевични зърна по дървения под. През вратата се изтърколи черно-бяла пухкава топка и с леко плъзване се спря. _Мерлин._
	Кучето наклони глава настрани, за да я огледа, но му отне много по-малко време да я познае, отколкото на Кейн. Три пъти излая възторжено и се втурна да приветства старата си приятелка.
	Кит падна на колене. Нехаеща за петната, които мръсните му лапи оставиха върху гълъбовосивата й пътна рокля, тя прегърна кучето и му позволи да оближе лицето й. Шапката й се търкулна върху килима, а старателно вчесаната й коса се разпиля, но на нея не й пукаше.
	Гласът на Кейн се изви като леден вятър над долината и ги върна в реалността.
	— Виждам, че дори училището не е успяло да подобри маниерите ти. Ти все още си същото малко вироглаво хлапе, каквото беше преди три години.
	Кит вдигна поглед към него и изтърси първото, което й хрумна:
	— Просто те е яд, защото кучето е по-умно от теб.


>>	8

	Скоро след като Кейн излезе с гневни крачки от салона, Кит чу познат глас:
	— Луси, пак ли си пуснала в къщата това псе?
	— То се шмугна покрай мен, госпойце Софрония.
	— Е, покрай мен няма да се шмугне!
	Кит се усмихна, когато чу приближаването на енергичните делови стъпки. Прегърна Мерлин и прошепна:
	— Няма да й позволя да те накаже.
	Софрония нахлу в стаята, сетне внезапно се закова на място.
	— О, извинете. Луси не ми каза, че имаме посетител.
	Кит вдигна глава и дяволито се ухили.
	— Кит! — Ръката на Софрония се стрелна към устата й. — Господи, наистина ли си ти?
	Кит се засмя, скочи на крака и се втурна към нея.
	— Аз съм, разбира се!
	Двете жени се прегърнаха, докато Мерлин ги обикаляше и лаеше срещу полите им.
	— Толкова е хубаво да те видя. О, Софрония, ти си още по-красива, отколкото те помня.
	— Аз ли? Я се погледни! Изглеждаш, сякаш току-що си излязла от страниците на „Дамско списание Годи“*.
	[* Най-популярното женско списание в периода преди Гражданската война, издавано във Филаделфия от 1830 до 1878 г. — Б.пр.]
	— Заслугата е на Елсбет.
	Кит отново се засмя и сграбчи ръката на Софрония. Приятелките се отпуснаха на дивана и се опитаха да наваксат за трите години раздяла.
	Кит знаеше, че вината за нередовната кореспонденция е нейна. Софрония не обичаше да пише писма, а малкото, които бе написала, толкова преливаха от възхвала за постиженията на Кейн във „Възкръснала слава“, че отговорите на Кит бяха унищожителни. Накрая Софрония бе спряла да пише.
	Кит си припомни как преди малко се бе подразнила от подобренията в къщата, дело на ръцете на Софрония. Сега това й се струваше дребнаво и глупаво и тя я похвали за всичко, което бе направила.
	Софрония се опиваше от думите на Кит. Знаеше, че старата къща блести под грижите й, и беше горда с постиженията си. В същото време в душата й се надигнаха познатите чувства на любов и неприязън, които винаги я терзаеха в присъствието на Кит.
	Откакто се помнеше, Софрония беше единствената, която се бе грижила за Кит. Сега Кит беше жена с приятелства и опит, които Софрония не можеше да сподели. Беше толкова красива, изискана и се чувстваше у дома в един свят, към който Софрония никога нямаше да принадлежи.
	Старите рани отново се отвориха.
	— Не си мисли, че след като отново си у дома, ще започнеш да си вреш носа в моите работи и да ми казваш как да управлявам къщата.
	Кит само се изкиска.
	— Не бих си го и помислила. Мен ме интересува само земята. Полетата. Нямам търпение да видя всичко.
	Неприязънта на чернокожата жена се стопи и се смени с тревога. Събирането на Кит и майора под един покрив щеше да доведе до беди.

	* * *

	Някогашната спалня на Роузмари Уестън беше ремонтирана и преобзаведена в розови и меки тъмнозелени цветове. На Кит й напомняше за вътрешността на зряла диня, в която розовото месо се преливаше с бледия блясък на кората. Беше доволна, че прохладната красива стая ще бъде нейна, макар че беше втората най-хубава след спалнята, заемана от Кейн. Фактът, че двамата споделяха обща всекидневна, я притесняваше, но поне щеше да бъде близо до него и да го наблюдава.
	Как можа да му позволи да я целуне така? Въпросът, който се опитваше да избягва, й подейства като юмрук в корема. Вярно, че го бе отблъснала, но не и преди той да я изпие с целувката си. Ако на негово място беше Брандън Парсел, би могла да разбере, но как бе могла да се държи така с Барън Кейн?
	Припомни си лекцията на госпожа Темпълтън за Евиния грях. Със сигурност само една ужасна жена можеше да се самозабрави така с най-злия си враг. Може би имаше нещо сбъркано в нея.
	Глупости! Просто беше изтощена от пътуването, а бърборенето на госпожица Доли беше достатъчно, за да подлуди всекиго.
	Твърдо решена повече да не мисли за това, младата жена съблече роклята си и застана пред умивалника по долна риза и фуста, за да се измие. Къпането беше любимия й лукс. Не можеше да повярва, че някога толкова много го бе ненавиждала. Какво глупаво дете е била. Глупава за всичко, освен за омразата си към Кейн.
	Изруга тихо под нос, навик, който дори Елсбет не бе успяла да заличи. Преди Кейн да се изнесе сърдито от салона, й бе наредил да се срещне с него след вечеря в библиотеката. Кит не очакваше разговора с нетърпение. В същото време той трябваше да разбере, че вече си няма работа с незряла осемнайсетгодишна девойка.
	Луси бе разопаковала багажа й и за миг Кит се изкуши да навлече някоя от старите си рокли и да изскочи навън, за да поднови запознанството с родния си дом. Но скоро трябваше да слезе долу, готова за битка. Утре сутринта щеше да има достатъчно време да разгледа всичко.
	Избра бяла рокля, изпъстрена с букетчета незабравки. Горната пола бе повдигната на меки дипли, така че да открива фустата в същия син цвят като цветята. Кейн й бе осигурил щедра издръжка за дрехи, проклет да е, и Кит разполагаше с прекрасни тоалети. Повечето от които благодарение на Елсбет, която бе заявила, че вкусът на приятелката й е прекалено ексцентричен, и не й бе позволила да пазарува сама. Истината беше, че ако Елсбет не беше наблизо, за да я направлява, Кит обикновено се отегчаваше и се съгласяваше с всичко, което й предлагаха продавачките.
	Младата жена нетърпеливо измъкна фибите. Сутринта бе сресала косата си в испански стил — разделена в средата и прибрана в семпъл кок на тила. Няколкото кичура, измъкнали се тук и там, и малките й обици от черен кехлибар й придаваха изискан вид, идеален за първата й среща с Кейн. Но повече нямаше да търпи никакви ограничения. Разреса косата си, докато не започна да пращи, а после я прибра назад със сребърните филигранни гребени, които Елсбет й бе подарила. Лъскавите непокорни къдрици се разпиляха върху раменете й. След като сложи няколко капки жасминов парфюм на китките, тя бе готова да вземе госпожица Доли за вечеря.
	Когато почука на вратата, Кит се запита как крехката й придружителка щеше да понесе да седи на една маса с янки, герой от войната. Почука още веднъж и когато никой не й отговори, бутна вратата.
	Госпожица Доли се бе свила в люлеещия се стол в ъгъла на тъмната стая. По сбръчканите й бузи се стичаха сълзи и тя стискаше в ръката си скъсано парцалче, което в добрите си времена е било светлосиня носна кърпичка.
	Кит се спусна към нея.
	— Госпожице Доли! Какво се е случило?
	По-възрастната жена сякаш не я чу. Кит се отпусна на колене пред нея.
	— Госпожице Доли?
	— Здравей, мила — разсеяно промърмори тя. — Не съм чула кога си влязла.
	— Вие плачехте. — Кит стисна беззащитните й като крила на птиче ръце. — Кажете ми какво не е наред.
	— Няма нищо. Глупави спомени. Как си правехме парцалени кукли със сестрите ми, когато бяхме деца. Играехме в беседката под лозата. Спомените са част от старостта.
	— Но вие не сте стара, госпожице Доли. Само се погледнете в тази бяла рокля. Изглеждате свежа като пролетен ден!
	— Опитвам се да поддържам външния си вид — призна госпожица Доли, поизправи се малко на стола и попи с парцаливата кърпичка мокрите си страни. — Просто понякога, в дни като днешния, си спомням за неща, които са се случили преди много години, и това ме натъжава.
	— Какви неща?
	Госпожица Доли потупа ръката на Кит.
	— Хайде сега, мила. Едва ли ти се иска да слушаш несвързаното ми бърборене.
	— Вие не бърборите несвързано — най-чистосърдечно я увери младата жена, напълно забравила как само преди няколко часа същият този навик на компаньонката й да бърбори за каквото й хрумне направо я бе подлудил.
	— Имаш добро сърце, Катрин Луиз. Разбрах го още в мига, в който те видях. Бях толкова щастлива, когато ми предложи да те придружа обратно до Южна Каролина. — Тя толкова енергично тръсна глава, че панделките на шапката й се разклатиха. — Не ми харесваше да живея на север. Всички говорят толкова високо. Не харесвам янките, Катрин. Никак не ги харесвам.
	— Разстроена сте заради срещата с майор Кейн, нали? — Кит погали ръката на възрастната дама. — Не биваше да ви водя тук. Мислех само за себе си и изобщо не ми хрумна как ще ви се отрази.
	— Стига, стига. Не обвинявай добрата си душа заради глупостите на една старица.
	— Няма да ви позволя да останете, ако това ще ви направи нещастна.
	Очите на госпожица Доли е разшириха от тревога.
	— Но аз няма къде другаде да отида! — Стана от люлеещия се стол и отново се разплака. — Глупави спомени… това е всичко. Аз… аз просто ще се измия и ще слезем за вечеря. Само минутка. Няма и… минутка.
	Кит се изправи и обгърна крехките рамене на жената.
	— Успокойте се, госпожице Доли. Няма да ви отпратя. Ще останете тук, с мен, толкова дълго, колкото пожелаете. Обещавам.
	Надежда проблесна в очите на компаньонката й.
	— Няма да ме отпратиш?
	— Никога. — Кит приглади бухналите бели ръкави на роклята й, сетне лепна целувка върху напудрената й буза. — Нагласете се за вечеря.
	Госпожица Доли погледна нервно към коридора, отвъд сигурното пристанище на стаята й.
	— Добре… добре, скъпа.
	— Моля ви, не се тормозете за майор Кейн — усмихна се Кит. — Просто се преструвайте, че забавлявате генерал Лий.
	След десет минути кипрене пред огледалото, госпожица Доли реши, че е готова. Кит беше толкова щастлива да види, че възрастната жена е възвърнала духа си, че нямаше нищо против да почака. Докато слизаха по стълбището, госпожица Доли се засуети около нея.
	— Почакай за минутка, мила. Горната пола на прекрасната ти рокля малко се е изкривила. — Цъкна неодобрително с език, докато нагласяше диплите. — Ще ми се да беше малко по-внимателна с външния си вид. Не желая да те критикувам, но невинаги изглеждаш толкова спретната, колкото би трябвало да бъде една млада дама.
	— Да, мем — смънка Кит с най-смирения си вид, който никога не бе успявал да заблуди госпожа Темпълтън, но изглежда, имаше успех с госпожица Доли; в същото време мислено се закле да удуши Барън Кейн с голи ръце, ако стори нещо, което да изплаши горката жена.
	Точно в този миг той излезе от библиотеката. Беше облечен неофициално, с черен панталон и бяла риза. Косата му беше още влажна от банята. Младата жена изпита злорадо удоволствие, задето беше прекалено прост и невъзпитан, за да се облече така за вечеря, макар да знаеше, че на масата ще има дами.
	Той вдигна глава и ги видя да приближават. Нещо, което тя не можа да отгатне, проблесна в очите му.
	Сърцето й заби по-силно. При спомена за онази безумна целувка я заля гореща вълна на срам. Кит пое дълбоко дъх. Очертаваше се тежка вечер. Налагаше се да забрави какво се бе случило и да запази здравия си разум и самообладание. Появата на Кейн щеше да изплаши госпожица Доли.
	Извърна се, за да я успокои, но с удивление видя, че устните на възрастната жена са извити в кокетна усмивка. Госпожица Доли протегна облечената си в дантелена ръкавица ръка и пристъпи в коридора грациозно като дебютантка.
	— Мой скъпи, скъпи генерале. Не мога да ви опиша каква чест е за мен, сър. Никога няма да узнаете колко дълги часове прекарах върху бедните си колене, молейки се за вашата безопасност. Никога, дори в най-смелите си мечти не съм си представяла, че ще имам честта да ви срещна. — Пъхна малката си ръка в голямата длан на Кейн. — Аз съм придружителката на Катрин, Дортиа Пинкни Калхун, от колумбийския клон на семейство Калхун.
	След тези думи тя приклекна в дълбок поклон, достоен за всяка една от възпитаничките на академия „Темпълтън“.
	Кейн сащисано се втренчи в кацналото на темето й творение на шапкарското изкуство. Госпожица Доли се изправи, главата й едва достигаше до третото копче на ризата му.
	— Ако има нещо, каквото и да е то, с което мога да направя по-приятен престоя ви във „Възкръснала слава“, генерале, само кажете. От този момент, от този миг моля да ме смятате за ваша покорна слугиня.
	Клепачите на госпожица Доли затрепкаха насреща му с такава обезпокоителна бързина, че Кит се уплаши да не ослепее.
	Кейн се извърна към Кит за обяснение, ала тя също беше озадачена. Той се прокашля.
	— Смятам… боя се, мадам, че грешите. Аз не съм достигнал до чин генерал. Всъщност в момента съм в оставка, така че изобщо нямам чин, макар някои все още да ме наричат майор.
	Госпожица Доли избухна в звънък момичешки смях.
	— О, боже, боже! Колко съм глупава! Заловихте ме като коте до купичката със сметана. — Снижи глас до конспиративен шепот. — Забравих, че сте дегизиран. При това отлично, смея да добавя. Нито един янки не би могъл да ви познае, макар да е много жалко, задето се е наложило да обръснете брадата си. Истински срам! Аз обожавам бради!
	Търпението на Кейн се изчерпа и той рязко се извърна към Кит.
	— Какви ги дрънка тя?
	Госпожица Доли притисна пръсти към ръката му.
	— Хайде сега, не се дразнете. Обещавам, че когато сме с други хора, ще бъда изключително дискретна и ще се обръщам към вас с „майор“, скъпи ми генерале!
	— Кит…
	В гласа на Кейн зазвучаха предупредителни нотки.
	Госпожица Доли цъкна с език.
	— Успокойте се, генерале. Не желая да се притеснявате за Катрин Луиз. Не съществува по-предана дъщеря на Конфедерацията от нея. Тя никога не би издала пред никого истинската ви самоличност. Нали така, скъпа моя?
	Кит се опита да отговори. Отвори уста, но нищо не излезе от нея.
	Госпожица Доли вдигна ветрилото от кокоши пера, висящо от костеливата й китка, и потупа ръката на Кит.
	— Незабавно го кажи на генерала, скъпа. Не бива да му позволяваме да се тревожи заради несъществуващо предателство. Бедният човек и без това има достатъчно тревоги на плещите си, за да му стоварваме допълнителни грижи. Хайде сега, кажи му, че може да ти се довери. Кажи му.
	— Можете да ми се доверите — изграчи Кит.
	Кейн я изгледа кръвнишки.
	Госпожица Доли се усмихна и подуши въздуха.
	— Ако носът не ме лъже, усещам аромата на пилешко фрикасе. Много обичам това ястие, наистина, особено ако се подправи с една щипка индийско орехче.
	Хвана Кейн под ръка и се извърна към трапезарията.
	— Знаете ли, генерале, има голяма вероятност с вас да се окажем далечни роднини. Според моята пралеля Фийби Литъл-Фийлд Калхун по бащина линия семейството е свързано чрез брак с вирджинския клон на фамилията Лий.
	Кейн застина като закован.
	— Да не би да се опитвате да ми кажете, мадам… наистина ли вярвате, че аз съм генерал Робърт Е. Лий?
	Госпожица Доли отвори извитата си уста, за да отвърне, но се изкиска и тутакси я затвори.
	— О, не, вече няма да ме хванете толкова лесно, генерале. Много лошо от ваша страна да ме изпитвате, особено след като ви уверих, че можете да разчитате на моята дискретност. Вие сте майор Барън Натаниъл Кейн. Катрин Луиз ми го каза достатъчно ясно.
	И след тези думи тя го удостои с многозначително намигване.

	* * *

	Кейн бе намръщен по време на вечерята и обичайният апетит на Кит й изневери. Не само че се налагаше да търпи компанията му и спомена за тяхната целувка, но я гризеше и съвестта, защото знаеше, че тъкмо тя бе посадила семето за последната лудост на госпожица Доли. От друга страна, компаньонката й без затруднение запълваше напрегнатите паузи. Не спря да чурулика за фрикасета, далечни роднини и лечебните свойства на лайката, докато лицето на Кейн не потъмня като буреносен облак. По време на десерта изпадна в пълен потрес, когато госпожица Доли предложи да си устроят импровизирана вечеринка на поезията в салона.
	— Нямате късмет, госпожице Калхун. — Погледът му се плъзна по масата. — Но Катрин Луиз е донесла от Ню Йорк няколко секретни телеграми. Опасявам се, че се налага да се видя насаме с нея. — Една от светлокестенявите му вежди се изстреля нагоре. — При това _незабавно_!
	Госпожица Доли засия.
	— Но разбира се, скъпи генерале! Нито дума повече! Вървете! Аз просто ще поседя тук и ще се насладя на този великолепен джинджифилов кекс. Ох, не съм…
	— Вие сте истинска патриотка, мадам. — Той избута стола си назад и посочи към вратата. — Библиотеката, Катрин Луиз.
	— Аз… ъъ…
	— _Веднага!_
	— Побързай, скъпа моя. Генералът е зает човек.
	— И ще стане още по-зает — додаде той многозначително.
	Кит стана и се изниза покрай него. Чудесно. Време беше за битка.

	* * *

	Библиотеката във „Възкръснала слава“ си беше все същата, каквато Кит я помнеше. Удобни кожени кресла с хлътнали седалки бяха разположени до ъглите на старото махагоново бюро. Светлината струеше през огромните прозорци и помещението изглеждаше светло и приветливо, въпреки строгите редици на книгите с кожена подвързия.
	Библиотеката открай време беше любимата й стая във „Възкръснала слава“ и тя се изпълни с недоволство при вида на непознатата кутия за пури, която лежеше върху бюрото в компанията на армейския колт, сгушен в дървената кутия с червена подплата редом с нея. А най-вече я възмути портретът на Ейбрахам Линкълн, който висеше над камината на мястото на „Обезглавяването на Йоан Кръстител“, картина, която беше там, откакто се помнеше.
	Кейн се отпусна в креслото зад бюрото, вдигна крака върху махагоновия плот и кръстоса глезени. Позата му беше преднамерено арогантна, но тя прикри раздразнението си. По-рано следобед, когато лицето й беше скрито зад воалетката, той се бе отнасял с нея като с жена. Сега явно отново я възприемаше като конярче. Ала много скоро щеше да се убеди, че нямаше да е толкова лесно да се пренебрегнат изминалите години.
	— Казах ти да стоиш в Ню Йорк — процеди той.
	— Каза ми. — Тя се престори, че оглежда стаята. — Онзи портрет на господин Линкълн няма място във „Възкръснала слава“. Обижда паметта на баща ми.
	— От това, което чух, баща ти сам е обидил паметта си.
	— Вярно е. Но той все пак си остава мой баща и е загинал храбро.
	— В смъртта няма нищо храбро. — Острите черти на лицето му добиха строг вид на приглушената светлина на лампата. — Защо не се подчини на заповедите ми и напусна Ню Йорк?
	— Защото заповедите ти бяха неразумни.
	— Не съм длъжен да давам обяснения за постъпките си.
	— Явно ти така мислиш. Аз изпълних нашето споразумение.
	— Нима? Споразумението ни беше да се държиш порядъчно.
	— Завърших академията.
	— Не ме е грижа за постиженията ти в академията. — Без да сваля крака от бюрото, той се наклони напред, извади едно писмо от чекмеджето и го шляпна върху плота. — Занимателно четиво, макар че не бих го показал на някой, който лесно се стряска.
	Тя го взе. Стомахът й се сви, когато видя подписа. _Хамилтън Удуърд._
C>
	С огромно съжаление съм длъжен да ви уведомя, че миналия Великден, докато гостуваше в дома ми, вашата повереница се държа толкова шокиращо, че ми е трудно да опиша постъпката й. Вечерта, по време на ежегодния прием, Катрин най-безсрамно се опита да съблазни един от моите партньори. За щастие, се намесих навреме. Горкият човек беше изумен. Той има съпруга и деца и е известен с безупречното си поведение и благотворителност. Разюзданото й поведение ме кара да се опасявам, че може би е заразена от болестта нимфомания…
C$
	Кит смачка писмото и го захвърли върху бюрото. Нямаше представа какво е „нимфомания“, но звучеше ужасно.
	— Това писмо е лъжа. Не може да му вярваш.
	— Реших да се въздържа от мнение, докато имам възможността да пътувам до Ню Йорк в края на лятото и разговарям лично с теб. Точно заради това ти казах да останеш в града.
	— Ние имахме споразумение. Не можеш да го нарушиш само защото Хамилтън Удуърд е глупак.
	— Глупак ли е?
	— Да.
	Тя усети как страните й пламват.
	— И ти ми казваш, че нямаш навик да предлагаш своята благосклонност?
	— Разбира се, че не!
	Погледът му се насочи към устните й, заставяйки я да си припомни какво се бе случило помежду им само преди няколко часа.
	— Ако това писмо е такава отявлена лъжа — тихо подхвана той, — как ще обясниш лекотата, с която се озова в прегръдките ми днес следобед? Това ли беше твоята представа за порядъчно поведение?
	Кит не знаеше как да защити нещо, което сама не разбираше, затова премина в атака.
	— Може би ти си този, който трябва да обясни. Или винаги се нахвърляш на младите жени, които идват в тази къща?
	— Нахвърлям се?
	— Смятай се за късметлия, защото бях уморена от пътуването — заяви тя колкото можа по-надменно. — В противен случай юмрукът ми щеше да се забие в корема ти. Точно както се случи с приятеля на господин Удуърд.
	Кейн свали краката си върху килима.
	— Разбирам.
	Не й вярваше.
	— Много интересно, че си толкова загрижен за моето поведение, но изглежда, пет пари не даваш за своето.
	— Не е едно и също. Ти си жена.
	— Аха, разбирам. И каква е разликата?
	Той се наежи.
	— Отлично знаеш какво имам предвид.
	— Щом казваш.
	— Казвам, че се връщаш в Ню Йорк!
	— А пък аз казвам, че няма да се върна!
	— Не си ти тази, която решава.
	Вярно беше, макар че никак не й се щеше да го признае. Налагаше се бързо да мисли.
	— Ти искаш да се отървеш от мен, нали? И да сложиш край на това нелепо настойничество?
	— Повече, отколкото можеш да си представиш.
	— Тогава ще ми позволиш да остана във „Възкръснала слава“.
	— Прости ми, но не виждам връзката.
	Тя се опита да говори спокойно.
	— Има неколцина джентълмени, които искат да се оженят за мен. Просто се нуждая от няколко седмици, за да реша кого да избера.
	Лицето му помрачня.
	— Можеш да решаваш в Ню Йорк.
	— И как ще стане? Изминалите три години бяха доста объркващи за мен, а това е най-важното решение в живота ми. Трябва внимателно да го обмисля и за целта имам нужда от позната среда. В противен случай никога няма да мога да реша, а нито един от нас двамата не иска това.
	Обяснението не прозвуча особено убедително, но тя вложи цялата искреност, на която бе способна.
	Изражението му потъмня още повече. Той пристъпи към камината.
	— Някак си не мога да си те представя като предана съпруга.
	Нито пък тя си се представяше, но при все това забележката му я засегна.
	— Не проумявам защо. — Извика в съзнанието си образа на Лилит Шелтън, която обичаше надълго и широко да се разпростира пред свитата си от почитателки по темата за мъжете и брака. — Бракът е всичко, за което копнее една жена, нали? — заговори Кит, придавайки си същото малоумно и надуто изражение, което толкова често бе виждала върху лицето на бившата си съученичка. — Съпругът се грижи за нея, купува й хубави дрехи и бижута за рождения ден. Какво повече би могла да желае една жена от живота?
	Сивите очи на Кейн я изгледаха със студено презрение.
	— Преди три години, когато беше мой помощник-коняр, беше като трън в задника, но беше смела и трудолюбива. Онази Кит Уестън не би се продала за дрехи и бижута.
	— Онази Кит Уестън не е била принудена от настойника си да завърши училище, посветило се на едничката цел да превърне младите момичета в добри съпруги.
	Тя имаше право. В отговор Кейн отегчено сви рамене и се облегна на полицата над камината.
	— Всичко това е в миналото.
	— Тъкмо миналото ме превърна в това, което съм сега. — Кит пое дълбоко дъх. — Възнамерявам да се омъжа, но не искам да направя грешен избор. Нужно ми е време и бих искала да го прекарам тук.
	Кейн изпитателно се взря в нея.
	— Тези млади мъже… — Гласът му пресекна, а когато отново заговори, в него се долавяше дрезгава нотка, която я смути. — Целуваш ли ги така, както ме целуна днес?
	Нужна й беше цялата воля, за да не отмести поглед.
	— Беше заради умората от пътуването. А и те са истински джентълмени, за да ме насилват като теб.
	— Тогава са глупаци.
	Кит се зачуди какво искаше да каже. Кейн се отдалечи от камината.
	— Много добре. Имаш един месец, но ако дотогава не си решила, се връщаш в Ню Йорк, със или без съпруг. И още нещо… — Килна глава към коридора. — Онази смахната жена трябва да си върви. Нека почине един ден, а след това я качи на влака. Аз ще я компенсирам.
	— Не! Не мога!
	— Напротив, можеш.
	— Но аз й обещах.
	— Грешката е твоя.
	Негодникът изглеждаше толкова непреклонен. Какви аргументи да изтъкне, за да го убеди?
	— Не мога да остана тук без придружителка.
	— Малко е късно да се тревожиш за благоприличието.
	— Може би за теб, но не и за мен.
	— Не мисля, че е подходяща за компаньонка. Веднага щом някой от съседите я заговори, ще разбере, че е пълна кукувица.
	— Тя не е кукувица! — пламенно я защити Кит.
	— Не можеш да ме убедиш.
	— Тя просто е малко… различна.
	— „Малко“ е слабо казано. — Кейн подозрително я изгледа. — И откъде по-точно й хрумна идеята, че аз съм генерал Лий?
	— Аз… може би неволно съм споменала нещо.
	— Казала си й, че съм генерал Лий?
	— Не, разбира се, че не. Тя се страхуваше от срещата с теб и аз се опитах да я ободря. Нямах представа, че ще го приеме на сериозно.
	Кит обясни какво се бе случило, когато бе отишла в стаята на госпожица Доли.
	— И сега очакваш от мен да поддържам тази дивотия?
	— Няма да е трудно — убедително изтъкна. — Тя и без това не млъква и не е нужно ти да говориш кой знае колко.
	— Едва ли е достатъчно.
	— Би трябвало да бъде. — Мразеше да го моли и думите едва не заседнаха на гърлото й. — Моля те! Тя няма къде другаде да отиде!
	— По дяволите, Кит! Не я искам тук!
	— Ти не искаш и мен тук, но ми позволяваш да остана. Каква е разликата, ако има още един човек?
	— Голяма. — Лицето му доби пресметливо изражение. — Ти искаш много от мен, но досега не чух какво предлагаш в замяна.
	— Ще извеждам конете — бързо обеща тя.
	— Мислех си за нещо по-лично.
	Младата жена преглътна.
	— Ще кърпя дрехите ти.
	— Преди три години прояви много по-голямо въображение. Разбира се, тогава не беше… толкова опитна, колкото си сега. Спомняш ли си нощта, когато предложи да ми станеш любовница?
	Тя прокара върха на розовото си езиче по пресъхналите устни.
	— Бях отчаяна.
	— И колко отчаяна си сега?
	— Този разговор е изключително непристоен — отвърна тя с най-строгия и обвинителен тон на Елвира Темпълтън.
	— Не чак толкова, колкото днешната целувка. — Той пристъпи по-близо към нея, гласът му беше нисък и леко прегракнал. За миг й се стори, че отново ще я целуне. Вместо това устните му се извиха в насмешлива усмивка. — Госпожица Доли може да остане засега. По-късно ще реша как ще ми се отплатиш.
	Той излезе от стаята, а тя остана втренчена във вратата, опитвайки се да реши дали бе изгубила, или спечелила.

	* * *

	Същата нощ Кейн дълго време лежа неподвижен в мрака, подвил ръка под главата, втренчен в тавана. Що за игра бе играл с нея тази вечер? Или тя бе играла някаква игра?
	Съдейки по целувката й днес следобед, тя не беше съвсем невинна, но дали беше толкова безсрамна, колкото писмото на Удуърд би трябвало да го накара да повярва? Не знаеше. Засега просто щеше да изчака и да наблюдава.
	В съзнанието му отново изникна устата й, истинска дива роза, с устни, смачкани като кадифени венчелистчета, и желанието се разля по тялото му, жарко и помитащо.
	Едно нещо знаеше със сигурност. Времето, когато можеше да гледа на нея като на дете, беше отминало завинаги.


>>	9

	Въпреки прекараната безсънна нощ, на следващата сутрин Кит стана рано. Нахлузи бричове в цвят каки, които щяха да възмутят Елсбет, а след това облече момчешка риза върху украсената с дантела долна риза. Жалко, че ръкавите бяха дълги, но ръцете й щяха да станат кафяви като орех, ако ги остави непокрити на слънце. Утешаваше се, че белият плат е толкова тънък и фин, колкото материята на долната риза, и ще й държи хладно.
	Напъха края на ризата в бричовете и старателно закопча всички копчета отпред. Докато обуваше ботушите, се наслаждаваше на меката кафява кожа, която плътно обгръщаше краката и прасците й. Това беше първият чифт хубави ботуши за езда, който някога бе притежавала, и нямаше търпение да ги пробва.
	Сплете косата си на дълга плитка на гърба. Покрай слепоочията и около ушите й се виеха малки къдрички, които почти скриваха миниатюрните сребърни обици на ушите. За да пази лицето си от слънцето, си бе купила мъжка черна филцова шапка, с плоска периферия и тънък кожен шнур, който се връзваше под брадичката.
	Когато приключи с обличането, тя се приближи до огледалото и се намръщи на отражението си. Въпреки мъжките дрехи, никой нямаше да я сбърка с момче. Мекият плат на ризата подчертаваше гърдите й повече, отколкото й се нравеше, а тесните бричове прилепваха като втора кожа към женските й бедра.
	Какво значение имаше? Кит възнамеряваше да носи необичайното за една благопристойна дама облекло само в пределите на „Възкръснала слава“. Навсякъде другаде щеше да облича новия си костюм за езда, колкото и да ненавиждаше ограниченията, които дрехата й налагаше. Намръщи се, когато си припомни, че тогава щеше да е принудена да язди с дамско седло, което досега бе ползвала само при редките си разходки из Сентръл Парк. Искрено го ненавиждаше. Дамското седло я лишаваше от усещането за сила, което обичаше, като в същото време я караше да се чувства неловка и тромава.
	Измъкна се тихо от къщата, пропускайки закуската и сутрешния разговор със Софрония. Миналата нощ старата й приятелка бе дошла в стаята й. Софрония любезно изслуша разказите на Кит, но не сподели почти нищо за промените в своя живот. Когато Кит настоя за подробности, тя се впусна да преразказва клюки за съседите, които не разкриваха нищо за самата нея. Чак когато Кит я попита за Магнъс Оуен, се появи предишната дръзка и сприхава Софрония.
	Софрония винаги бе представлявала загадка за нея, а сега й се струваше още по-непонятна. Не беше само външната промяна, дължаща се на хубавите дрехи и добрата храна. Чернокожата й приятелка сякаш изпитваше неприязън към нея. Може би чувството винаги бе съществувало, но Кит е била прекалено млада, за да го разбере. А още по-озадачаващо беше, че под тази неприязън Кит усещаше старата позната любов на Софрония към нея.
	Когато прекоси открития двор зад къщата, Кит внимателно подуши въздуха. Миришеше точно така, както си спомняше — на плодородна земя и пресен оборски тор. Дори усети лекия мирис на скункс, който не беше чак толкова неприятен от разстояние. Мерлин притича да я поздрави и тя се спря, за да го почеше зад ушите и да хвърли пръчка, която той донесе обратно.
	Конете още не бяха в заграждението, затова младата жена влезе в конюшнята — нова сграда, построена върху основите на предишната, изгорена от янките. Токовете на ботушите й тракаха върху каменния под, който беше толкова грижливо пометен, както когато Кит се грижеше за обора.
	Имаше десет клетки, от които четири бяха заети, две от тях с впрегатни коне. Тя огледа другите коне и тутакси отхвърли старата червеникавокафява кобила, която очевидно бе кротка, но в нея нямаше живец. Беше добра за страхлив ездач, но Кит далеч не беше от тях.
	Другият кон я развълнува. Беше черен като нощта жребец с бяло петно в средата на челото. Огромно, мощно животно, почти сто и осемдесет сантиметра високо, с умни и живи очи.
	Кит протегна ръка, за да погали дългата елегантна шия.
	— Как се казваш, момче?
	Животното тихо изцвили и разтърси силната си глава.
	Кит се усмихна.
	— Имам чувството, че с теб ще станем добри приятели.
	В този момент вратата на конюшнята се отвори и тя се извърна. В помещението влезе момче на около единайсет или дванайсет години.
	— Вие ли сте госпойца Кит?
	— Да. А ти кой си?
	— Аз съм Самуел. Майорът ми каза, че ако дойдете днес в конюшнята, трябва да ви предам, че той иска да оседлаете Лейди, ако искате да яздите.
	Кит подозрително погледна към старата червеникавокафява кобила.
	— Лейди?
	— Да, мем.
	— Съжалявам, Самуел — рече тя и поглади копринената грива на жребеца, — но ще оседлаем този вместо нея.
	— Това е Изкушение, мем. А и заповедите на майора бяха съвсем ясни. Каза да не закачате Изкушение и да яздите Лейди. Рече също, че ако ви оставя да излезете от таз конюшня на гърба на Изкушение, ще ми съдере кожата и това ще ви тежи на съвестта.
	На Кит й прекипя при това безцеремонно изнудване. Съмняваше се, че Кейн ще изпълни заканата си по отношение на Самуел, но сърцето на този човек беше безчувствено като на всеки янки, така че не можеше да рискува. Погледна с копнеж към Изкушение. Никога име не бе подхождало толкова много на един кон.
	— Оседлай Лейди — въздъхна младата жена. — Аз ще поговоря с господин Кейн.
	Както бе предположила, Лейди се интересуваше повече от зелената трева, отколкото да препуска из полето. Кит много скоро се отказа от опитите да я извади от кроткия унес на лекия тръс и насочи вниманието си към промените около нея.
	Почти всички стари бараки на робите бяха съборени. Това беше част от „Възкръснала слава“, за която тя не си позволяваше да мисли, и се зарадва да види, че ги няма. Няколкото останали бараки бяха ремонтирани и боядисани. Около всяка имаше градина, а отпред растяха цветя. Кит махна на децата, които играеха в сянката на същите дървета, под които някога и тя бе палувала.
	Когато стигна до началото на първото засадено поле, слезе от коня и отиде да го разгледа. Младите памукови растения бяха покрити с пъпки, които още не се бяха разтворили. Гущерче се стрелна в пръстта досами върховете на ботушите й и тя се усмихна. Гущерите и жабите, заедно с лястовиците и присмехулниците унищожаваха насекомите, които изяждаха листата на памуковите насаждения. Още беше рано да се каже, но изглежда Кейн щеше да получи добра реколта. В гърдите й се надигна смесица от гордост и гняв. Това трябваше да е нейната реколта, а не неговата.
	Когато се изправи и още веднъж огледа земята, към завладелите я чувства се прибави и паника. Плантацията изглеждаше много по-процъфтяваща, отколкото си бе представяла. Ами ако в попечителския й фонд нямаше достатъчно пари, за да я откупи обратно? На всяка цена трябваше да се добере до счетоводните книги. Дори не искаше да мисли за ужасяващата вероятност Кейн да откаже да я продаде.
	Запъти се към Лейди, лениво пасяща детелини наблизо, и грабна юздата, която не си бе направила труда да завърже. Стъпи на един дънер, за да се покачи на седлото, после се отправи към езерото, където бе прекарала много щастливи часове през летата, играейки във водата. Езерото беше както го помнеше — пълно с кристалночиста вода след пролетното топене на снеговете и обрасли с върби брегове. Обеща си да поплува някой път, когато щеше да е сигурна, че никой няма да наруши уединението й.
	Стигна до малкото гробище, където бяха погребани майка й, баба й и дядо й, и спря до желязната ограда. Само тялото на баща й не бе тук — беше погребано в общ гроб в Хардин Каунти, щата Тенеси, недалече от църквата край Шайло. В ъгъла на гробището се виждаше гробът на Роузмари Уестън.
	С натежало сърце Кит смушка кобилата и я подкара към югоизточната част на плантацията и новата предачница, за която бе чула от Брандън Парсел. Точно преди да излезе от малката горичка, видя голям дорест кон, завързан отстрани, и реши, че сигурно е Вандал, за който й бе разказал Самуел, докато оседлаваше Лейди. Животното беше красиво, но на Кит й липсваше Аполон. Припомни си какво й бе казал Магнъс за Кейн.
	_Но майорът не си позволява да се привързва към нещата — коне, градовете, в които живее, дори към книгите си._
	Когато изчезна и последното дърво, пред погледа й изникна новата предачница. Югът винаги бе превозвал добивания памук с кораби до Англия за по-нататъшна обработка. В годините след войната шепа мъже бяха построили няколко пръснати из страната предачници, които почистваха памука от семената и го изпридаха. Компактните памучни масури заемаха много по-малко място на параходите, които ги превозваха до тъкачните фабрики в Англия, отколкото обемистите бали. Така се икономисваха пари за транспорт. Много скоро тази идея щеше да получи широко разпространение. Жалко, че бе хрумнала и на Кейн.
	Миналата нощ Кит бе разпитала Софрония за предачницата на Кейн и бе узнала, че той засега няма намерение да купува тъкачни станове. Това щеше да бъде само предачница. Памукът щеше да се почиства, разчепква и да се изтегля на нишки, които щяха да се навиват на кълба прежда.
	Младата жена видя продълговата тухлена постройка на два и половина етажа, с много прозорци. Сградата беше по-малка в сравнение с големите текстилни предачници в Нова Англия покрай река Меримак, които бе виждала на снимки, но голяма и заплашителна на земята на „Възкръснала слава“. Изграждането й усложняваше нещата.
	Мястото се огласяше от ударите на чукове и гласовете на работници. Трима мъже работеха на покрива, а четвърти, с огромна купчина керемиди на гърба, се изкачваше по стълбата, облегната на стената на сградата.
	Всички бяха съблекли ризите си. Когато един от тях се изправи, Кит зърна мощния му мускулест гръб. Дори без да се обръща, тя го позна. Приближи се до сградата и слезе от коня.
	Як мъжага, бутащ ръчна количка, я забеляза и смушка работника до себе си. Двамата спряха работа и я зяпнаха. Постепенно шумът на строежа замря и един по един работниците се изнизаха от сградата или занадничаха през прозорците, за да видят младата жена, облечена в мъжки дрехи.
	Кейн най-после забеляза възцарилата се тишина и погледна надолу. Отначало видя само върха на шапката, но нямаше нужда да зърва лицето под плоската периферия, за да познае посетителя. Беше му достатъчно само да плъзне поглед по гъвкавото женствено тяло, ясно очертано от бялата риза и бричовете в цвят каки, обгръщащи чифт дълги стройни крака.
	Провеси крак и се спусна по стълбата. Когато стигна долу, се извърна към Кит и впери изучващ поглед в нея. Господи, колко беше красива!
	Кит усети как страните й пламват от смущение. Трябваше да облече благоприличния костюм за езда, който ненавиждаше. Вместо да я смъмри, както очакваше, Кейн, изглежда, се възхищаваше на одеянието й. Ъгълчето на устата му леко се изви.
	— Може и да носиш бричове, но със сигурност вече не приличаш на моя помощник-коняр.
	Шеговитият му тон я вбеси.
	— Престани!
	— Какво?
	— Да се усмихваш.
	— Не може ли да се усмихвам?
	— Не и на мен. Изглеждаш глупаво. По-добре не се усмихвай на никого. Лицето ти е родено да се мръщи.
	— Ще се опитам да го запомня. — Хвана я за ръката и я побутна към вратата на предачницата. — Хайде, ела. Ще те разведа наоколо.
	Макар че строежът на сградата вече беше почти завършен, парната машина беше единственото оборудване, което бе монтирано. Кейн й описваше действието на задвижващия ремък и вретената, но на нея й беше трудно да се съсредоточи. Този мъж трябваше да облече риза, преди да реши да се превъплъти в ролята на екскурзовод.
	Кит се запозна с Джейкъб Чайлдс, червенокос мъж на средна възраст от Нова Англия, когото Кейн бе наел от една предачница в Провидънс. Тя за пръв път узна, че през последните години Кейн бе пътувал на север, за да огледа тамошните текстилни предачници. Стана й обидно, че той нито веднъж не се бе отбил в академията, за да види как е, и му го каза.
	— Не се сетих за това — отвърна той.
	— Ти си жалко подобие на настойник.
	— Няма да споря с теб за това.
	— Госпожа Темпълтън можеше да ме съдира от бой, а ти дори нямаше да знаеш.
	— Едва ли. Ти щеше да я застреляш. Не се притеснявах за теб.
	Тя видя колко се гордее с предачницата, но когато отново излязоха на двора, не намери сили в себе си, за да го похвали за постигнатото.
	— Бих искала да поговоря с теб за Изкушение.
	Кейн изглеждаше разсеян. Тя сведе поглед, за да види в какво се е вторачил, и осъзна, че контурите на тялото й се очертават много по-добре на слънчевата светлина, отколкото в полумрака на сградата. Кит се премести на сянка и обвинително размаха пръст към Лейди, която опустошаваше полянка с лютичета.
	— Онзи кон е почти толкова стар, колкото госпожица Доли. Искам да яздя Изкушение.
	Спътникът й с явно усилие на волята отмести поглед към лицето й.
	— Той е прекалено буен кон за жена. Знам, че Лейди е стара, но ще се наложи да се задоволиш с нея.
	— Яздя коне като Изкушение, откакто станах на осем.
	— Съжалявам, Кит, но онзи кон е твърде непокорен, дори за мен.
	— Но ние не говорим за теб — спокойно заяви тя. — Ние говорим за човек, който умее да язди.
	Кейн изглеждаше по-скоро развеселен, отколкото ядосан.
	— Така ли мислиш?
	— Искаш ли да се увериш? Ти на Вандал, а аз на Изкушение. Ще потеглим от портата до обора, ще препуснем покрай езерото до кленовата горичка и ще се върнем точно тук.
	— Няма да ме прилъжеш.
	— О, аз не те прилъгвам — мило му се усмихна Кит. — Аз те предизвиквам.
	— Ти обичаш да живееш на ръба, нали, Катрин Луиз?
	— Това е единственият начин да се живее.
	— Добре. Да видим какво можеш.
	Той щеше да се състезава с нея. Тя мислено нададе радостен вик, когато той грабна ризата си от магарето за рязане на дърва. Докато я закопчаваше, Кейн раздаде заповеди на мъжете, които се бяха скупчили около тях и се блещеха насреща й. После грабна протритата каубойска шапка с омазнена кожена лента, свидетелстваща за дълги години вярна служба, и я нахлупи на главата си.
	— Ще се срещнем в конюшнята — подхвърли през рамо и препусна от поляната, без да си направи труда да я изчака.
	Лейди явно нямаше търпение да се добере до кофата с овес, която я очакваше, и на връщане препускаше по-бързо, но въпреки това пристигнаха след Кейн. Изкушение вече беше оседлан и Кейн проверяваше ремъците на седлото. Кит слезе и подаде на Самуел поводите на Лейди. После пристъпи до Изкушение и прокара длан по муцуната му.
	— Готова ли си? — рязко попита Кейн.
	— Готова съм.
	Той й помогна да се качи на седлото. Щом почувства тежестта й, Изкушение зари с копита и се изправи на задните крака. Бяха й нужни всичките й умения, за да го укроти. Когато конят най-после се успокои, Кейн вече бе възседнал Вандал.
	Докато се отдалечаваше от двора, Кит беше опиянена от напиращата мощ на животното под нея и едва се сдържаше да не препусне на воля. С неохота дръпна юздите, когато приближи до портата редом с обора.
	— Който пръв стигне до предачницата, печели — каза Кит на Кейн.
	Той повдигна с палец периферията на шапката.
	— Няма да се надбягвам с теб.
	— Какво искаш да кажеш?
	Трябваше да се надбягва с него. Искаше да се състезава с него в нещо, в което ръстът и силата нямаше да му дадат предимство. Върху гърба на коня разликата между мъжа и жената щеше да изчезне.
	— Точно това, което казах.
	— Да не би героят от Мисионари Ридж да се страхува да бъде победен от жена пред очите на своите работници?
	Кейн леко примижа на светлината на късното утринно слънце.
	— Аз няма какво да доказвам и няма да се хвана на въдицата ти.
	— Тогава защо дойде тук, щом няма да се състезаваш?
	— Одеве ти малко прекали с хвалбите. Исках да проверя доколко са верни, или са само празни приказки.
	Кит отпусна ръка върху лъка на седлото и се усмихна.
	— Не съм се хвалила. Просто констатирах неоспоримите факти.
	— Лесно е да се приказва, Катрин Луиз. Нека да видим каква ездачка си.
	Преди тя да успее да отговори, Кейн пришпори коня. Тя наблюдаваше как с лекота остави Вандал да премине от лек тръс в галоп.
	Кейн яздеше много добре за човек с неговите размери, спокойно и непринудено, сякаш се бе сраснал с коня. Кит осъзна, че като ездач той по нищо не й отстъпва. Още една черна точка за него.
	Наведе се ниско над лъскавата черна грива на коня.
	— Хайде, момче! Нека му покажем!
	Изкушение не я подведе и наистина показа на какво е способен. Отначало препускаха редом с Вандал, но когато усети, че конят напира напред, тя го пусна на воля. Свърнаха от засадените полета и се насочиха към откритата поляна. Понесоха се като вихър напред, копитата на жребеца сякаш летяха над земята. Когато почувства дивата мощ на животното под нея, всичко останало изчезна. Вече нямаше вчера или утре, нито безмилостен мъж със студени сиви очи, нито целувката, която не можеше да обясни. Съществуваше единствено великолепното животно, което сякаш се бе сляло с нея.
	Зърна пред себе си нисък жив плет. Със съвсем лек натиск на коленете Кит насочи коня натам. Когато приближиха, тя се приведе над седлото, здраво притискайки колене към хълбоците на коня. Почувства мощен прилив на сила, когато Изкушение без никакво усилие прескочи плета.
	Неохотно дръпна поводите и се обърна. Засега това беше достатъчно. Ако пришпореше коня, Кейн щеше да я обвини в безразсъдство, а тя нямаше намерение да му дава повод да й забрани да язди жребеца.
	Той я чакаше в горния край на поляната. Тя спря до него и изтри с ръкав потта от лицето си.
	Седлото му проскърца, когато Кейн се раздвижи.
	— Доста добро представление.
	Тя остана мълчалива в очакване на присъдата му.
	— Яздила ли си, докато беше в Ню Йорк? — попита той.
	— Не бих го нарекла езда.
	Кейн дръпна юздите и обърна Вандал към конюшнята.
	— Тогава утре ще си здравата натъртена.
	Само това ли щеше да й каже? Проследи с поглед отдалечаващия му се гръб, после заби пети в хълбоците на Изкушение и го настигна.
	— Е?
	— Е, какво?
	— Ще ми позволиш ли да яздя този кон, или не?
	— Не виждам защо да не ти позволя. При условие че не го омаскариш с дамско седло, може да го яздиш.
	Кит се ухили и едва се сдържа да не препусне в галоп обратно към поляната.
	Пристигна в двора преди Кейн, скочи от седлото и подаде юздите на Самуел.
	— Остави го да се охлади — нареди тя на младока. — И му метни одеяло. Днес добре го пояздих.
	Кейн приближи точно навреме, за да чуе нарежданията й.
	— Самуел е почти толкова добър помощник-коняр, колкото и ти беше някога, Кит. — Усмихна се и скочи от седлото. — Но не изглежда и наполовина толкова добре в бричове като теб.

	* * *

	В продължение на две години и половина Софрония наказваше Магнъс Оуен, задето бе застанал между нея и Барън Кейн. Сега вратата на задния салон, който тя използваше за кабинет, рязко се отвори.
	— Чух, че си искала да ме видиш — рече Магнъс. — Нещо не е наред ли?
	Работата му като надзирател във „Възкръснала слава“ го бе променила. Мускулите под меката светлокафява риза и тъмнокафявия панталон бяха станали по-гъвкави и здрави и в него се усещаше жилавост, която по-рано липсваше. Лицето му все още беше гладко и красиво, но сега, както винаги в присъствието на Софрония, чертите му се набраздиха от едва доловими бръчици на напрежение.
	— Всичко е наред, Магнъс — отвърна Софрония с преднамерено снизходителен тон. — Разбрах, че по-късно следобед ще ходиш в града, и исках да ти поръчам да купиш някои неща.
	Подаде му списъка, без да става иззад бюрото, принуждавайки го да се приближи към нея.
	— Повика ме от полето, за да ти послужа за момче за всичко? — Той грабна списъка от ръката й. — Защо не изпрати Джим?
	— Не се сетих — отвърна тя, изпитвайки извратено задоволство, че толкова лесно можеше да го ядоса. — Освен това Джим е зает да мие прозорците.
	Магнъс стисна челюсти.
	— Предполагам, че миенето на прозорците е много по-важно от грижите за памука, благодарение на който се издържа тази плантация?
	— Виж ти, виж ти. Май имаш много високо мнение за себе си, нали, Магнъс Оуен? — Тя се надигна от стола. — Мислиш, че тази плантация ще се разпадне само защото се е наложило надзирателят за няколко минути да напусне полето и да се върне в къщата?
	Мъничка вена запулсира отстрани на челото му. Той вдигна загрубялата си от работа ръка и я опря на бедрото.
	— Нещо много си започнала да си вириш носа, жено, което е много неприятно. Някой трябва да те приземи, преди да си навлечеш истинска беда.
	— Е, този някой със сигурност няма да си ти — вирна брадичка тя и с плавна походка мина покрай него, за да излезе в коридора.
	Обикновено Магнъс беше толкова спокоен, че трудно можеше да бъде ядосан, но сега ръката му се стрелна и се сключи около китката й. Тя ахна от изненада, а той я дръпна обратно в салона и затръшна вратата.
	— Точно така — изрече той провлачено, с мекия говор от своето детство. — Все забравям, че госпойца Софрония е прекалено добра за нас, бедните чернилки.
	Златистите й очи гневно блеснаха при тази подигравка. Той притисна тялото й към вратата със своето.
	— Пусни ме! — Тя го блъсна в гърдите, но макар и еднакви на ръст, той беше по-силен. Беше, все едно да се опиташ да отместиш дъб с пухче от магарешки бодил. — Магнъс, пусни ме!
	Може би той не долови паническите нотки в гласа й или му бе писнало от постоянните й подигравки. Вместо да я пусне, притисна раменете й към вратата. Топлината на тялото му я прогаряше дори през полата.
	— Госпойца Софрония си мисли, че кат’ се държи, все едно е бяла, една сутрин ще се събуди и ще открие, че е бяла. Тогаз няма да й се налага да говори отново с някой от нас, чернилките, освен само да ни дава заповеди.
	Тя извърна глава и стисна очи, за да не вижда презрението му, но Магнъс не беше приключил с нея. Гласът му стана по-мек, но думите му продължиха да нараняват.
	— Де да можеше госпойца Софрония да е бяла! Тогава нямаше да се интересува от чернокожия, който иска да я вземе в прегръдките си, да я направи своя жена и да има деца от нея. Нямаше да я е грижа за чернокожия, който копнее винаги да е до нея и да я утешава, когато се чувства самотна, или да остарее заедно с нея в голямото пухено легло. Не, госпойца Софрония нямаше да се тревожи за тез’ неща. Тя щеше да е прекалено префинена за всичко това. Прекалено бяла, за да й пука!
	— Престани!
	Софрония вдигна ръце и запуши ушите си с длани, за да не чува жестоките думи.
	Той отстъпи назад, за да я освободи, ала тя не помръдна. Стоеше като замръзнала, с изпънат гръб, а дланите продължаваха да притискат ушите й. По страните й се стичаха сълзи.
	С приглушен стон Магнъс привлече скованото й тяло в обятията си и започна да я милва и да мълви в ухото й:
	— Стига, стига, момиче. Всичко е наред. Прости ми, че те накарах да плачеш. Последното, което искам, е да те нараня. Стига, стига, всичко ще бъде наред.
	Постепенно напрежението в тялото й отслабна и за миг тя се отпусна върху гърдите му. Той беше толкова силен и надежден. С него се чувстваше в безопасност.
	_Безопасност?_ Мисълта я накара рязко да се отдръпне. Изпъна рамене и се изправи горда и надменна, макар че сълзите й още не бяха пресъхнали.
	— Нямаш право да ми говориш по този начин. Ти не ме познаваш, Магнъс Оуен. Само си мислиш, че ме познаваш.
	Но Магнъс също имаше гордост.
	— Не съм сляп и виждам как даряваш с усмивки всеки богат бял мъж, който те погледне, но черните дори не забелязваш.
	— И какво може да ми даде един черен мъж? — избухна тя. — Той няма никаква _власт_. Моята майка, баба, прабаба… всички са били обичани от чернокожи. Но когато белият мъж нахлувал в бараката посред нощ, нито един от онези черни мъже не е могъл да опази любимата си жена. Нито един не е могъл да попречи да продадат децата му на пазара за роби. Всички те са стояли безпомощни и са гледали как жените, които обичали, са били завързвани голи за стълба и са ги налагали с камшик, докато гърбовете им не се превърнели в кървава каша. Не смей да ми говориш за чернокожите мъже!
	Магнъс пристъпи към нея, но когато Софрония се извърна, отиде до прозореца.
	— Времената сега са различни — рече нежно. — Войната свърши. Ти вече не си робиня. Всички сме свободни. Вече всичко е различно. Ние можем да гласуваме.
	— Ти си глупак, Магнъс. Мислиш, че само защото белият мъж ти казва, че можеш да гласуваш, всичко ще бъде различно? Това нищо не означава.
	— Напротив, означава. Сега ти си американска гражданка. Защитена си от законите на тази страна.
	— Защитена! — презрително изсумтя Софрония и гърбът й се скова. — За чернокожата жена няма друга защита освен тази, която тя сама си осигури.
	— Като продава тялото си на всеки богат бял мъж, който се появи на пътя й? Така ли?
	Тя рязко се извъртя и се нахвърли върху него.
	— Ти ми кажи с какво друго може да търгува една чернокожа жена! Мъжете използват телата ни от векове и в замяна не ни дават нищо друго освен деца, които ние не можем да защитим. Е, аз искам повече от това и ще го получа! Ще имам своя къща, хубави дрехи и вкусна храна. И ще бъда в _безопасност_!
	Магнъс се сви, сякаш го бе ударила.
	— Като се продадеш в друг вид робство? Така ли мислиш да си осигуриш безопасността?
	Погледът на Софрония не трепна.
	— Не е робство, ако аз сама избирам своя покровител и определям условията. И ти много добре знаеш, че вече щях да го имам, ако не се беше намесил!
	— Кейн нямаше да ти даде това, което искаш.
	— Грешиш. Той щеше да ми даде всичко, което пожелаех, ако ти не беше провалил нещата.
	Магнъс отпусна ръка върху извития гръб на дивана, тапициран с розова дамаска.
	— На света няма човек, когото да уважавам повече от него. Той спаси живота ми и аз съм готов да направя всичко за него. Кейн е справедлив и честен човек и това го знаят всички, които работят за него. Никога не е карал някого да направи нещо, което той самият не е правил. Мъжете, както и аз, му се възхищаваме за това. Но той е твърд с жените, Софрония. Досега не съм видял нито една жена да го подчини на волята си.
	— Той ме искаше, Магнъс. Ако онази нощ не бе нахлул при нас, той щеше да ми даде всичко, което пожелаех.
	Магнъс приближи към нея и докосна рамото й. Тя инстинктивно се отдръпна, макар че допирът й подейства странно успокояващо.
	— И какво, ако ти го бе дал? — попита Магнъс. — Щеше ли да можеш да прикриеш треперенето, което те обхваща всеки път когато някой мъж само докосне ръката ти? Дори и да е богат и бял, ще можеш ли да забравиш, че освен това е мъж?
	Думите бяха засегнали болното й място; той прекалено много се бе доближил до нощните й кошмари. Тя се извърна и със замъглен поглед се отправи към бюрото.
	— Чака ме работа — рече студено, когато се увери, че най-после може да говори, без гласът да я издаде. — Ако не желаеш да напазаруваш нужните ми продукти, ще изпратя Джим в града.
	Отначало реши, че няма да й отговори, но накрая той кимна.
	— Ще купя каквото ти е нужно.
	После се извъртя на пети и излезе от стаята.
	Софрония се втренчи след него и за миг изпита почти непреодолимото желание да хукне след него. Ала поривът й рязко секна. Магнъс Оуен може и да беше надзирател на плантацията, но той си оставаше чернокож и никога нямаше да може да й осигури безопасност.


>>	10

	Когато на следващия ден Кит се спусна по стълбището, всички мускули я боляха. Днес, за разлика от вчерашните бричове, беше облечена в скромна рокля от бледолилав муселин, а върху раменете й бе наметнат бял шал от фина дантела. От пръстите й висеше широкопола сламена шапка с лилави панделки.
	Госпожица Доли я очакваше до входната врата.
	— Каква прелестна картинка! Само закопчай копчето на ръкавицата, скъпа, и си оправи полите.
	Кит се подчини с усмивка.
	— Вие също изглеждате прекрасно.
	— Ами благодаря ти, мила. Опитвам се да се поддържам, но вече не е толкова лесно, както някога. Знаеш, не съм млада като теб. Но я погледни себе си! Нито един джентълмен няма да може да се отдаде на благочестиви молитви, докато седиш в църквата като великденски бонбон, просещ да бъде схрускан!
	— Огладнявам само като я гледам — разнесе се ленив глас зад тях.
	Кит изпусна лилавите панделки, които се опитваше да завърже под брадичката.
	Кейн се бе облегнал на рамката на вратата на библиотеката. Беше облечен в перленосив сюртук, с черен панталон и черна жилетка. Тъмночервената вратовръзка на фино райе елегантно се открояваше върху бялата риза.
	Кит измери официалните му одежди с присвити очи.
	— Къде отиваш?
	— В църквата, разбира се.
	— Църквата! Ние не сме те канили да идваш с нас в църквата!
	Ръката на госпожица Доли се стрелна към гърлото й.
	— Катрин Луиз Уестън! Потресена съм! Какво си мислиш, като си позволяваш да говориш толкова грубо и невъзпитано с генерала? Аз го помолих да ни придружи. Моля ви да й простите, генерале! Вчера е прекарала прекалено дълго време върху седлото и когато тази сутрин стана от леглото, едва можеше да ходи. Това я е направило раздразнителна.
	— Напълно разбирам — увери я Кейн, макар че веселите искрици в очите му подлагаха на съмнение съчувствения му тон.
	Кит задърпа непохватно панделките на шапката.
	— Не съм раздразнителна — промърмори.
	Под насмешливия му поглед палците й сякаш се бяха вкочанили и тя не съумяваше да завърже панделките.
	— Може би не е зле да й помогнете, госпожице Калхун, преди да е скъсала панделките — ехидно подхвърли той.
	— Разбира се, генерале. — Госпожица Доли неодобрително цъкна с език. — Ето, скъпа. Повдигни брадичка и остави на мен.
	Кит бе принудена да приеме помощта на придружителката си, докато Кейн развеселено наблюдаваше сценката. Най-накрая, след като панделките бяха надлежно завързани, тримата излязоха през вратата и се отправиха към каретата.
	Кит изчака, докато кавалерът им помогна на госпожица Доли да се качи, след което просъска през зъби:
	— Обзалагам се, че откакто си тук, днес за пръв път ще стъпиш в църквата! Защо не си останеш у дома?
	— Няма начин. За нищо на света не бих пропуснал срещата ти с почтените граждани на Ръдърфорд след толкова дълга раздяла.

	* * *

	_Отче наш, който си на Небето…_
	Искрящите слънчеви лъчи се процеждаха през витражните прозорци и падаха върху сведените глави на паството. В Ръдърфорд и досега говореха за чудото, което бе извършил Бог, спасявайки тези великолепни стъклописи от сатаната Уилям Текумзе Шърман.
	Кит се чувстваше неудобно в модния си лилав тоалет сред избелелите рокли и предвоенните бонета на другите жени. Искаше да се представи в най-добрата си светлина, но не бе съобразила колко бедни са всички наоколо. Повече нямаше да го забрави.
	Изведнъж се замисли за своята истинска църква, обикновената, скована от дъски постройка, недалече от „Възкръснала слава“, която беше духовен дом за робите от околните плантации. Гарет и Роузмари не желаеха ежеседмично да пътуват до църквата на бялата общност в Ръдърфорд, затова Софрония всяка неделя вземаше Кит със себе си. И макар че по онова време самата Софрония също беше още дете, всячески се стараеше Кит да чуе словото Божие.
	Кит обичаше тази църква и сега неволно сравняваше приспивната служба с изпълненото с радост преклонение пред Бога в своето детство. В момента Софрония сигурно беше там, заедно с Магнъс и останалите обитатели на плантацията.
	Срещата на Кит с Магнъс не беше особено топла. Макар че той, изглежда, се зарадва да я види, някогашната непринуденост помежду им бе изчезнала. Сега тя беше бяла, вече зряла жена, а той беше чернокож.
	Пред носа й лениво кръжеше досадна муха и Кит скришом погледна към Кейн. Цялото му внимание бе насочено към амвона, а изражението на лицето му, както винаги, беше неразгадаемо. Слава богу, че госпожица Доли седеше помежду им. Близостта му щеше да провали цялата й сутрин.
	От другата страна на пътеката седеше мъж, чието внимание не беше толкова съсредоточено в амвона. Кит се усмихна чаровно на Брандън Парсел, сетне наклони глава, така че периферията на сламената шапка да закрие лицето й. Преди да напусне църквата, трябваше на всяка цена да намери удобен случай да поговори с него. Разполагаше само с един месец и не биваше да губи дори ден от него.
	Службата завърши и енориашите тутакси я обградиха, нетърпеливи да поговорят с нея. Бяха чули, че девическото училище в Ню Йорк я бе превърнало от мъжкарана в млада дама, и искаха да се уверят с очите си в това изумително превъплъщение.
	— Кит Уестън, виж се само…
	— Истинска дама, няма спор.
	— Свети небеса, дори собственият ти баща не би те познал!
	Докато я поздравяваха, една дилема чоплеше съзнанието на тези добри християни — налагаше се да поздравят настойника й янки, човека, който влиятелните семейства на Ръдърфорд толкова старателно бяха избягвали досега.
	Бавно, първо един, а после други от насъбралото се множество му кимнаха. Един от мъжете се поинтересува от памуковите насаждения във „Възкръснала слава“. Дела Дибс му благодари за дарението му за Библейското дружество. Клемънт Джейк го попита за мнението му дали скоро ще завали. Разговорите бяха сдържани, но посланието беше ясно. Време беше бариерите, издигнати между местното общество и Барън Кейн, да бъдат разрушени.
	Кит знаеше, че по-късно всички щяха да се уверяват един друг, че са благоволили да общуват с него единствено заради нея. Ала тя подозираше, че са се зарадвали на възможността да го привлекат в своя кръг, дори само защото това щеше да им даде нова и интересна тема за разговор. На никому и през ум не му мина мисълта, че Кейн може би не желаеше да става част от въпросния кръг.
	Малко встрани стоеше една жена, около която витаеше атмосфера на особена изисканост, отличаваща я от останалите, и наблюдаваше случващото се с лека усмивка. Значи това беше прословутият Барън Кейн… Самата тя беше новодошла в общността и едва от три месеца живееше в голяма тухлена къща в Ръдърфорд, но беше чувала за новия собственик на „Възкръснала слава“. Ала нищо от чутото не я бе подготвило за гледката на този мъж от плът и кръв. Погледът й се плъзна по широките рамене и надолу към тесните бедра. Той беше великолепен.
	Вероника Гамбъл беше южнячка по рождение, макар и не по дух и убеждения. Родом от Чарлстън, едва осемнайсетгодишна тя се бе омъжила за художника портретист Франсис Гамбъл. През следващите четиринайсет години двамата бяха разделяли времето си между Флоренция, Париж и Виена, където Франсис бе вземал огромни суми за ласкателните портрети на съпругите и децата на аристократите.
	Когато предишната зима съпругът й почина, Вероника се оказа добре обезпечена, макар и не богата вдовица. Подчинявайки се на своя прищявка, тя бе решила да се върне в Южна Каролина и да се установи в тухлената къща, която нейният съпруг бе наследил от родителите си. Така щеше да има време да размисли за живота си и да реши какво ще прави по-нататък.
	В началото на трийсетте, тя беше ослепителна красавица. Червеникавокестенявата й коса бе прибрана назад и се стелеше на разкошни къдрици по гърба й. Медните им оттенъци подчертаваха цвета на скосените й очи, почти толкова наситенозелени, колкото и модният й жакет. Прекалено пълната устна навярно би изглеждала вулгарна у друга жена, но на Вероника придаваше чувствен и съблазнителен вид.
	И макар че всички смятаха Вероника за зашеметяваща хубавица, тънкият й нос беше твърде дълъг, а чертите прекалено остри, за да бъде истинска красавица. Обаче досега нито един мъж не бе забелязал тези недостатъци. Тя притежаваше ум, интелигентност и интригуващото качество да наблюдава околните с лека насмешка, докато очакваше изненадите на живота.
	Младата вдовица се отправи към вратите в дъното на църквата, където преподобният Когдел изпращаше енориашите си.
	— Ах, госпожо Гамбъл. Колко ми е приятно да ви видя сред нас тази сутрин. Струва ми се, че не познавате госпожица Дортиа Пинкни Калхун. А това е господин Кейн от „Възкръснала слава“. Къде се изгуби Катрин Луиз? Исках да ви запозная и с нея.
	Вероника Гамбъл не се интересуваше нито от госпожица Дортиа Калхун, нито от някаква Катрин Луиз. Но определено беше дълбоко заинтригувана от ослепителния мъж, застанал редом с пастора, и тя грациозно склони глава.
	— Много съм чувала за вас, господин Кейн. Не знам защо, но очаквах да видя рога.
	Преподобният Когдел потръпна, но Кейн се засмя.
	— Жалко, че аз нямах такъв късмет и за пръв път чувам за вас.
	Вероника го улови под ръка.
	— Това лесно може да се поправи.
	Кит чу смеха на Кейн, но не се извърна, а насочи вниманието си към Брандън. Днес й изглеждаше още по-привлекателен, отколкото го помнеше, а с падналия върху челото му кестеняв кичур права коса беше направо неустоим.
	Беше толкова различен от Кейн. Брандън беше мил и любезен, а Кейн — грубиян. Освен това не се притесняваше, че Брандън ще й се надсмива. Той беше джентълмен южняк до мозъка на костите.
	Кит плъзна изучаващ поглед по устните му. Какво би било, ако ги целунеше? Много вълнуващо, бе сигурна в това. И много по-приятно от безочливата атака на Кейн в деня на пристигането й.
	Безочлива атака, която не се бе опитала да отблъсне.
	— Много често мислех за вас след срещата ни в Ню Йорк — рече Брандън.
	— Поласкана съм.
	— Бихте ли желали утре да пояздите с мен? Банката затваря в три. След час бих могъл да бъда във „Възкръснала слава“.
	Кит го погледна през полуспуснатите мигли, жест, който бе усвоила до съвършенство.
	— С удоволствие ще пояздя с вас, господин Парсел.
	— В такъв случай, до утре!
	Доволна, Кит се извърна с усмивка, за да поздрави неколцината млади мъже, които търпеливо изчакваха реда си, за да поговорят с нея.
	Докато те се надпреварваха за вниманието й, тя забеляза Кейн, потънал в разговор с привлекателна жена с червеникавокестенява коса. Нещо в прехласнатия начин, по който непознатата се взираше в него, я подразни. Щеше й се той да погледне към нея, за да я види заобиколена от обожатели. За съжаление, той, изглежда, изобщо не бе забелязал.
	Госпожица Доли оживено бъбреше с преподобния Когдел и съпругата му Мери, която беше нейна далечна роднина и я бе препоръчала за компаньонка. Кит видя, че лицата на пастора и съпругата му добиват все по-изумени изражения. Побърза да се извини на джентълмените и забърза към госпожица Доли.
	— Готова ли сте да тръгваме, госпожице Доли?
	— О, да, скъпа. От години не се бях виждала с преподобния Когдел и скъпата му съпруга Мери. Каква радостна среща, за нещастие, помрачена от последните събития при Бул Рън. О, но това са разговори за възрастни, мила моя. Не бива да тревожиш хубавата си главица.
	Кейн навярно бе усетил приближаващата катастрофа, защото тутакси се материализира до повереницата си.
	— Госпожице Калхун, каретата ни очаква.
	— О, много ви благодаря, генерале… — Госпожица Доли ахна и притисна пръсти към устните си. — Аз… исках да кажа майоре, разбира се. Боже, колко съм глупава! — избъбри достолепната дама и забърза към каретата всред вихрушка от ленти и волани.
	Преподобният Когдел и съпругата останаха да зяпат след нея с увиснали ченета.
	— Тя мисли, че аз съм генерал Лий, укриващ се във „Възкръснала слава“ — безцеремонно обясни Кейн.
	Ролинс Когдел притеснено закърши бледите си тънки пръсти.
	— Майор Кейн, Катрин, моля да ме извините. Когато съпругата ми препоръча Доли Калхун за компаньонка, ние нямахме никаква представа… О, господи, от това нищо няма да излезе.
	Малките кафяви очи на Мери Когдел бяха пълни с разкаяние.
	— Вината е моя. Ние чухме, че тя е в окаяно положение, но нямахме представа, че е малоумна.
	Кит отвори уста, за да възрази, но Кейн я изпревари.
	— Не е нужно да се тревожите за госпожица Калхун. Тя се чувства много добре във „Възкръснала слава“.
	— Но при тези обстоятелства Катрин не може да остане с вас в плантацията — възрази свещеникът. — Доли Калхун едва ли е подходяща компаньонка. А и днес тя разговаря с десетки хора. До следобед всички в околността ще знаят, че не е наред с ума. Така не може. Изобщо не може. Клюките ще бъдат ужасни, господин Кейн. Вие сте прекалено млад…
	— Кит е моя повереница — прекъсна го Кейн.
	— Въпреки това вие не сте кръвни родственици.
	Треперещите пръсти на Мери Когдел стиснаха молитвеника.
	— Катрин, ти си една невинна млада жена и аз съм сигурна, че не ти е хрумвало как ще изглежда всичко това в очите на останалите хора. Ти просто не можеш да останеш във „Възкръснала слава“.
	— Оценявам загрижеността ви — отвърна Кит, — но прекарах три години далече от дома и нямам намерение да го напусна толкова скоро.
	Мери Когдел безпомощно погледна съпруга си.
	— Уверявам ви, че госпожица Доли стриктно съблюдава благоприличието — намеси се Кейн за огромна изненада на Кит. — Трябваше да я видите как тази сутрин строго смъмри Кит.
	— При все това…
	Кейн наклони глава.
	— А сега бихте ли ни извинили, преподобни Когдел, госпожо Когдел. Моля ви, не се притеснявайте напразно.
	С тези думи той улови Кит под ръка и я поведе към каретата, където ги очакваше госпожица Доли.
	Ролинс Когдел и съпругата му наблюдаваха как екипажът потегля.
	— Нищо хубаво няма да излезе от това. Очакват ни неприятности — промърмори свещеникът. — Усещам го в костите си.

	* * *

	Кит чу хрущенето на чакъла и разбра, че Брандън е пристигнал. Тя забърза към високото огледало, за да провери как изглежда. Отсреща я гледаше благопристойна млада жена, облечена в костюм за езда. Днес нямаше никакви момчешки дрехи, нито Изкушение. Налагаше се да се задоволи с дамското седло и бедната Лейди.
	Тази сутрин, докато небето все още напомняше на бледорозовата вътрешност на раковина, тя бе препускала из полята на гърба на Изкушение. Дивата освежаваща езда беше толкова различна от разходката, която я очакваше следобед.
	Трябваше да признае, че новият й костюм за езда й отиваше, въпреки че никак не й се искаше да го носи. Ушитият от тъмночервен памучен плат, поръбен с черен кант жакет, обгръщаше плътно високата й гръд и подчертаваше тънкия й кръст. Широката пола се диплеше елегантно, а подгъвът бе обточен с тясна черна лента във формата на изящна плетеница.
	Тя внимателно се огледа, за да провери дали отнякъде не виси някое незавързано шнурче, или някоя кукичка не стърчи незакопчана. Четирите черни токи отпред на жакета във форма на малки жабки бяха пристегнати, а шапката гордо увенчаваше главата й. Беше черна, дамски вариант на цилиндър, но доста по-ниска, с по-заоблени краища, отзад с тъмночервен воал. Косата й бе прибрана в стегнат кок на тила и тя дори бе лъснала ботушите си.
	Доволна от видяното, младата жена грабна камшика за езда и излезе от стаята, напълно забравила за черните ръкавици за езда от мека ярешка кожа, които лежаха в кутията й за ръкавици. Когато стигна до преддверието, чу гласове, идващи отвън. За свой ужас видя Кейн да стои на алеята и да разговаря с Брандън.
	Отново бе поразена от контраста между двамата мъже. Кейн беше много по-едър, но не това ги отличаваше. Брандън беше прилично облечен със сако, панталон, зелена вратовръзка, завързана над жилетката, с шапка на главата. Дрехите бяха стари и не толкова модерни, но бяха грижливо изгладени и му стояха много добре.
	Колкото до Кейн, той беше гологлав, облечен с отворена на врата риза и чифт изкаляни панталони. Стоеше в непринудена поза, мушнал едната си ръка в джоба, стъпил с мръсния си ботуш върху долното стъпало. Всичко в Брандън подсказваше за култура и възпитание, докато Кейн приличаше на дивак.
	Погледът й се задържа върху него малко по-дълго, отколкото се полагаше, преди тя да стисне камшика и да пристъпи напред. Лейди чакаше търпеливо до камъка, на който Кит стъпваше, за да възседне коня. Върху гърба й се виждаше старото дамско седло, което Кит бе открила на тавана.
	Кит хладно кимна на Кейн и поздрави Брандън с усмивка. Възхищението в очите му бе доказателство, че усилията, които бе положила за външния си вид, не бяха отишли напразно. От друга страна, Кейн сякаш се забавляваше с някаква своя тайна шега на неин гръб, както много скоро разбра.
	— Днес бъди по-внимателна, Кит. Лейди може да бъде доста капризна.
	Младата жена ядно стисна зъби.
	— Сигурна съм, че двете отлично ще се разберем.
	Брандън понечи да й помогне да възседне коня, ала Кейн го изпревари.
	— Позволи на мен.
	Брандън се извърна с явно недоволство, за да се качи на своя кон, а Кит сложи пръсти върху протегнатата длан на Кейн. Беше силна и стискаше прекалено уверено. След като се настани на седлото, тя сведе поглед и забеляза, че той се взира в тежките, неудобни поли.
	— Кой сега е лицемерът? — тихо я попита.
	Кит насочи поглед към Брандън и го дари с ослепителна усмивка.
	— Е, господин Парсел, няма да яздите прекалено бързо, нали? Толкова дълго бях на север, че сигурно съм забравила да яздя.
	Кейн изсумтя и се отдалечи, оставяйки я изпълнена със задоволство, че последната дума е била нейна.

	* * *

	Брандън предложи да отидат до „Холи Гроув“, някогашния му дом. Докато се движеха в лек тръс по алеята към пътя, Кит забеляза как той скришом оглежда засадените полета, простиращи се от двете им страни. Надяваше се, че спътникът й вече гради планове.
	„Холи Гроув“ беше опожарена до основи от същите войници, които бяха пощадили „Възкръснала слава“. Когато се бе завърнал след войната, Брандън бе заварил почернели комини сред каменните руини, обрасли с диви лози и къпинови храсталаци. Не бе успял да плати непосилните данъци върху земята и всичко бе конфискувано. Сега плантацията бе запустяла.
	Те слязоха от конете близо до мястото, където някога се намираше бараката за опушване на месо. Брандън завърза конете, после улови ръката на Кит и я поведе към руините на къщата. Докато яздеха, двамата бяха бъбрили оживено, но сега той се умълча. Сърцето й се сви от жал към него.
	— Всичко загина — пророни той накрая. — Всичко, в което вярваше Югът. Всичко, за което се бихме.
	Кит обходи с поглед разрухата. Ако Роузмари Уестън не беше отвела лейтенанта янки в спалнята си, това щеше да бъде съдбата и на „Възкръснала слава“.
	— Янките ни се присмиват — продължи спътникът й. — Те ни се присмиват, защото ние вярваме в рицарството и честта. Ето какво се случва, когато вече няма рицарство, а честта се е превърнала в подигравка. Те заграбват земите ни, налагат толкова високи данъци, че не можем да си купим дори хляб. Радикалната реконструкция на Юга* е Божие проклятие за нас. — Той поклати глава. — Какво сме сторили, че да заслужим такова наказание?
	[* Така се нарича периодът от 1865 до 1877 г., когато се провеждат реинтеграция на южните щати и отмяна на робството на територията на цялата страна и се установява единна икономическа и политическа система. — Б.пр.]
	Кит се загледа в двата комина, приличащи на два огромни призрачни пръста.
	— Заради робите — чу се да казва. — Ние сме наказани заради това, че държахме човешки същества в робство.
	— Глупости! Прекалено дълго сте живели сред янките, Кит. Робството е Божия повеля. Знаете какво пише в Библията.
	Тя знаеше. Достатъчно често го бе слушала да се проповядва от амвона на църквата за робите от белите свещеници, изпратени от плантаторите да внушават на чернокожите, че Бог одобрявал робството. Според тях Господ дори бил дал напътствия в Библията за задълженията на робите към техния господар. Кит си спомняше как Софрония седеше до нея по време на службите, скована и бледа, неспособна да свърже чутото с любящия Исус, когото знаеше.
	Брандън я хвана под ръка и я поведе обратно по тревясалата пътека, по-далече от къщата. Конете им кротко пасяха на поляната, където ги бяха оставили. Кит пристъпи към дънера на събореното от буря дърво и седна.
	— Беше грешка, че те доведох тук — заговори на „ти“ Брандън, когато се приближи до нея.
	— Защо?
	Той зарея поглед към почернелите комини в далечината.
	— Така разликата между нас става по-очевидна.
	— Дали? И двамата сме бездомни. Не забравяй — обърна се тя също на „ти“ към него, — че „Възкръснала слава“ не ми принадлежи. Поне засега.
	Той изпитателно я изгледа. Тя зачопли парче от кората на дънера.
	— Разполагам само с месец и след това Кейн ще ме принуди да се върна обратно в Ню Йорк.
	— Не ми харесва идеята да живееш под един и същ покрив с този мъж — заяви Брандън и седна до нея на дънера. — Всички, които днес дойдоха в банката, говореха само за това. Твърдят, че госпожица Доли не била подходяща за компаньонка. Внимавай с Кейн, чу ли? Той не е джентълмен. Аз не го харесвам. Изобщо не го харесвам.
	Загрижеността на Брандън стопли сърцето й.
	— Не се тревожи. Ще внимавам.
	И тогава тя преднамерено повдигна лице към него и леко разтвори устни. Не можеше да позволи тази разходка да завърши, без да го целуне. Тази целувка трябваше да изтрие клеймото на Кейн, оставено върху устните й.
	_И върху сетивата_, прошепна тъничко гласче.
	Вярно беше. Целувката на Кейн бе запалила огън в кръвта й и тя искаше да докаже на себе си, че Брандън Парсел може да разгори същия пламък.
	Очите му бяха частично засенчени от периферията на филцовата му сива шапка, но тя виждаше как не откъсва жаден поглед от устните й. Зачака го да се приближи, но Брандън не помръдна.
	— Искам да ме целунеш — каза Кит накрая.
	Той беше шокиран от прямотата й. Тя разбра, когато го видя как се намръщи. Държанието му я ядоса, макар че загрижеността му за репутацията й я трогваше.
	Кит протегна ръка и внимателно свали шапката му. Докато я оставяше настрани, забеляза тънката червена линия на челото му, оставена от вътрешната кожена лента.
	— Брандън — рече тихо, — имам само месец. Сега не е време за превземки.
	Дори и най-отявленият джентълмен не можеше да устои на толкова дръзка покана. Той се наведе напред и притисна устни в нейните.
	Кит установи, че устните му са по-пълни от тези на Кейн. Освен това реши, че бяха сладки, навярно защото останаха почтително затворени. Тази целувка беше много по-нежна от целувката на Кейн. Приятна целувка. Устните му бяха сухи, но мустаците му леко я одраскаха.
	Мислите й блуждаеха и тя с усилие насочи внимание към реалността. Вдигна ръце и ентусиазирано ги обви около шията му.
	Дали раменете му не бяха малко тесни? Сигурно така й се струваше, защото бяха много солидни. Той започна да обсипва с целувки бузата и брадичката й. Мустаците му подразниха чувствителната кожа и тя потрепна.
	Той тутакси се отдръпна.
	— Прости ми. Уплаших ли те?
	— Не, разбира се, че не.
	Кит преглътна разочарованието си. Целувката нищо не бе доказала. Защо той не можеше да загърби скрупулите си и да свърши работата, както се полага?
	Ала щом мисълта щукна в главата й, тя побърза мислено да се скастри. Брандън Парсел беше джентълмен, а не някакъв янки дивак.
	Кавалерът й разкаяно сведе глава.
	— Кит, искам да знаеш, че за нищо на света не бих те наранил. Прости ми, задето не се сдържах. Жени като теб трябва да бъдат грижливо пазени и закриляни от грубите страни на живота.
	Отново я бодна раздразнение.
	— Не съм направена от стъкло.
	— Знам това. Но също така искам да те уверя, че ако нещо… сериозно се случи между нас, аз никога не бих те оскърбил. Ще се постарая колкото се може по-малко да те притеснявам със собствените си потребности.
	Кит го разбираше. Когато госпожа Темпълтън бе говорила за Евиния грях, им бе казала, че имало мъже, които били изключително внимателни с жените си, и те би трябвало да се молят на Господ да им се падне такъв съпруг.
	Внезапно се зарадва, задето сладките целувки на Брандън не бяха възпламенили бушуващ пожар в нея. Откликът й на наглата атака на Кейн не е бил нищо повече от обикновена реакция на вихрушката от емоции, нормални за човек, който най-сетне се е завърнал у дома.
	Сега повече от всякога беше сигурна, че иска да се омъжи за Брандън. Той беше всичко, което една жена мечтаеше да намери в своя съпруг.
	Идеалният бъдещ съпруг я накара да си сложи шапката, за да не изгори от жаркото слънце, и нежно я смъмри, задето бе забравила ръкавиците си. Докато се суетеше около нея, тя се усмихваше и флиртуваше, изкусно превъплътила се в ролята на типична южняшка красавица.
	Напомни си, че Брандън бе свикнал със съвършено различни жени, кротки и стеснителни като майка му и сестрите му. Затова с все сили се стараеше да сдържа вродената си импулсивност и острия си език. При все това успя да го шокира с мнението си за правото на чернокожите да гласуват и Петнайсетата поправка на Конституцията*. Когато видя двете малки бръчки между очите му, Кит се опита да го накара да я разбере.
	[* Влязла в сила през 1870 г., постановяваща правото на глас на цветнокожите. — Б.пр.]
	— Брандън, аз съм добре образована жена. Имам собствено мнение и идеи. Освен това много отдавна съм самостоятелна. Не мога да се преструвам на това, което не съм.
	Той се усмихна, ала бръчиците му не се изгладиха.
	— Твоята независимост е едно от нещата, на които най-много се възхищавам у теб, но ще ми е нужно известно време, за да свикна с нея. Ти изобщо не приличаш на другите жени, които познавам.
	— А много жени ли познаваш? — подразни го тя.
	Въпросът й го разсмя.
	— Кит Уестън, ти си голяма хитруша!

	* * *

	По обратния път към „Възкръснала слава“ двамата весело разговаряха, припомниха си стари случки и обсъдиха последните местни клюки. Тя му обеща да отиде на пикник с него и се съгласи той да я придружи до църквата следващата неделя. Докато стоеше на верандата и му махаше за довиждане, младата жена реши, че като цяло денят е минал добре.
	За съжаление, не и вечерта.
	Госпожица Доли нахлу в стаята й преди вечерята.
	— Скъпа, нуждая се от твоите сладки млади очи, за да поровиш в кутията ми за копчета. Някъде съм забутала едно седефено копче и на всяка цена трябва да го намеря.
	Кит се подчини, макар да се нуждаеше от няколко минути насаме. Търсенето на копчето бе съпроводено от неспирно бърборене, цвърчене и възбудено пърхане наоколо. Кит научи кои копчета към кои рокли са били пришити, къде са били носени дрехите и с кого, какво е било времето в този ден, както и какво бе яла госпожица Доли тогава.
	На вечеря компаньонката й настоя всички прозорци да се затворят, независимо че навън времето беше топло, защото била чула за избухването на епидемия от дифтерит в Чарлстън. Кейн успя да успокои госпожица Доли и прозорците останаха отворени, но не обърна никакво внимание на Кит чак до поднасянето на десерта.
	— Надявам се, че Лейди се е държала добре днес — промърмори той накрая. — Горката кобила изглеждаше ужасена, когато се запъти към нея с всички онези поли. Обзалагам се, че се е изплашила да не я задушиш.
	— Изобщо не си толкова забавен, колкото си мислиш. Костюмът ми за езда е последният писък на модата!
	— Сигурно заради това мразиш да го обличаш. Не че те обвинявам. Подобни дрехи трябва да бъдат забранени със закон.
	По този въпрос мнението й напълно съвпадаше с неговото.
	— Глупости! Те са много удобни. А една дама винаги обича да изглежда добре.
	— Така ли ми се струва, или акцентът ти се засилва винаги когато искаш да ме ядосаш?
	— Дълбоко се надявам, че не е така, майоре. Това би било много нелюбезно от моя страна. Освен това сега сме в Южна Каролина, така че ти си този с акцента.
	— Едно на нула за теб — ухили се той. — Хареса ли ти разходката?
	— Прекарах страхотно! На света няма много джентълмени като господин Парсел, с които е толкова приятно да общуваш.
	Усмивката му помръкна.
	— И докъде се разходихте с господин Парсел?
	— До „Холи Гроув“, стария му дом. Припомнихме си старите времена.
	— Това ли е всичко, което правихте? — попита той многозначително.
	— Да, това е — сопна се Кит. — Не всички мъже имат толкова първобитни интереси като твоите, когато останат насаме с една млада жена!
	Госпожица Доли се намръщи на резкия тон на Кит.
	— Много се бавиш с десерта, Катрин Луиз. Ако си приключила, да се оттеглим в салона и да оставим генерала да изпуши на спокойствие пурата си.
	Но на Кит й доставяше прекалено голямо удоволствие да дразни Кейн и не бързаше да си тръгне.
	— Още не съм свършила, госпожице Доли. Защо не отидете сама в салона? А и нямам нищо против тютюневия дим.
	— Ако нямате нищо против… — Госпожица Доли остави салфетката си на масата и се изправи. Позабави се до стола, сякаш събираше смелост. — Внимавай за маниерите си, мила моя. Знам, че не влагаш нищо лошо, но понякога си малко груба, когато говориш с генерала. Не бива да позволяваш на вродената си избухливост да вземе връх и да ти попречи да му отдадеш нужното уважение.
	Изпълнила своя дълг, възрастната дама се изнесе от стаята.
	Кейн я проследи с развеселен поглед.
	— Трябва да призная, че госпожица Доли все повече започва да ми харесва.
	— Ти наистина си невъзможен, знаеш го, нали?
	— Признавам, че не съм Брандън Парсел.
	— Определено не си. Брандън е джентълмен.
	Той се облегна назад на стола и изпитателно я изгледа.
	— А той днес държа ли се като джентълмен с теб?
	— Естествено!
	— Ами ти? Държа ли се като дама?
	Удоволствието от словесния им двубой изчезна. Той все още не бе забравил отвратителното писмо на Хамилтън Удуърд. Не й се нравеше мисълта, че Кейн продължава да се съмнява в почтеността й.
	— Естествено, че не се държах като дама. Какво по-скучно от това? Съблякох дрехите си и му се предложих. Това ли искаше да знаеш?
	Кейн избута чинията си.
	— Ти си станала красива жена, Кит. Освен това си и безразсъдна. А това е опасна комбинация.
	— С господин Парсел разговаряхме за политика. Обсъдихме униженията, на които правителството подлага Южна Каролина.
	— Все едно чувам как двамата въздишате за това, което са направили янките с вашия нещастен щат. Оплаквате несправедливостта на окупаторите, сякаш южняците нямат никаква вина. Сигурен съм, че двамата сте идеалната двойка.
	— Как може да си толкова коравосърдечен? Можеш да видиш ужасните последици на Реконструкцията навсякъде около себе си. Отнеха домовете на хората. Те изгубиха спестяванията си. Югът е като парче стъкло, натрошено под ботушите на янките.
	— Позволи ми да ти припомня няколко болезнени факта, които, изглежда, си забравила. — Той взе гарафата с коняк, но преди да налее в чашата, размисли и върна запушалката на мястото й. — Не Съюзът започна тази война. Във форт Съмптър гръмнаха пушките на южняците. Вие загубихте войната, Кит. И я загубихте с цената на шестстотин хиляди човешки живота. — Той възмутено я изгледа. — И ти ми говориш за ужасите на Реконструкцията. Според мен Югът би трябвало да бъде благодарен на федералното правителство за проявеното милосърдие.
	— Милосърдие? — Кит скочи на крака. — Нима наричаш това, което се случи тук, милосърдие?
	— Ти си учила история. Ти ми кажи. — Кейн също скочи на крака. — Назови ми други победители, които са се отнесли толкова милостиво с победените. Във всяка друга страна хиляди войници щяха да бъдат екзекутирани за предателство след Апоматокс и още хиляди щяха да гният в затворите. Вместо това тук имаше всеобща амнистия и южните щати отново бяха приети в Съюза. Мили боже, Реконструкцията е само шляпване по ръката за всичко, което Югът причини на тази страна.
	Кит толкова силно стискаше облегалката на стола, че кокалчетата й побеляха.
	— Много жалко, че пролятата кръв не е била достатъчно, за да те задоволи. Що за човек си ти, за да желаеш на Юга още повече нещастия, отколкото вече са го сполетели?
	— Не му желая повече нещастия. Дори съм съгласен с милостивата политика на федералното правителство. Но ме извини, ако не съм способен да изпитвам праведно негодувание, задето южняците са изгубили домовете си.
	— Ти искаш още кръв.
	— Много мъже са умрели в ръцете ми — рече той тихо. — И не всички от тях носеха сини униформи.
	Неспособна повече да издържи на задушаващото я вълнение, Кит пусна стола и изтича от стаята. Когато се озова в спалнята си, изнемощяло се отпусна на стола пред тоалетката.
	Той не разбираше! Виждаше всичко от гледната точка на северняк. Но въпреки че мислено изреждаше всички причини, поради които той грешеше, установи, че й беше трудно да възроди някогашното си усещане за правота. Кейн изглеждаше толкова тъжен. Главата й пулсираше и тя искаше да си легне и да забрави за всичко, но имаше една работа, която и без това достатъчно дълго бе отлагала.
	Късно същата нощ, когато всички бяха заспали, младата жена се прокрадна в библиотеката и измъкна подвързаните с телешка кожа счетоводни книги, в които Кейн водеше сметките на плантацията.


>>	11

	Следващите няколко седмици къщата гъмжеше от посетители. В предишните по-щастливи времена жените щяха да бъдат накипрени в най-хубавите си тоалети и щяха да пристигнат във „Възкръснала слава“ в скъпи карети. Сега идваха във фургони, в които бяха впрегнати селскостопански коне, или седяха на каприте на разнебитени двуколки. Роклите им бяха износени, а бонетата избелели от пране, но се държаха гордо и достолепно, както винаги.
	Кит се притесняваше от екстравагантния си гардероб и в началото се стараеше да се облича колкото може по-скромно. Ала много скоро установи, че жените бяха разочаровани от семплите й рокли. Те постоянно споменаваха прелестната бледолилава рокля, с която беше облечена в църквата, интересуваха се дали кантът на шапката й е бил от тафта, или сатен. За тоалетите й се носеха клюки, разнасяни от прислужниците и готвачките, чак до старата жена, която продаваше раци в количка на улицата. Говореше се, че гардеробът на Кит Уестън е пълен с красиви рокли в най-модните цветове и кройки. Жените бяха жадни за красота и бяха нетърпеливи да видят всичко с очите си.
	След като го разбра, на Кит сърце не й даваше да ги разочарова. Затова всеки ден най-чинно и почтено обличаше различна рокля, а с няколко млади жени напълно заряза всички увъртания и ги покани в спалнята си, за да се насладят на прекрасните тоалети.
	На Кит й бе тъжно да осъзнае, че дрехите означаваха много повече за посетителките й, отколкото за самата нея. Роклите бяха хубави, но толкова й бе писнало от всички тези кукички, дантели и надиплени поли, които постоянно се закачаха за мебелите. Жалко, че не можеше да подари зелената муселинова рокля на привлекателната млада вдовица, която бе изгубила съпруга си при Гетисбърг, а теменужената копринена на Прудънс Уейд, чието лице бе обезобразено от едра шарка. Но въпреки бедността, тези жени бяха горди и тя притежаваше достатъчно здрав разум, за да не им предложи.
	Ала не всичките й посетители бяха жени. Десетки мъже на различна възраст се появяваха на прага й. Те я канеха на разходки с двуколки и на пикници, обсаждаха я след службата в църквата и едва не се сбиха кой да я придружи на лекцията по френология в Шътокуа. Успя да откаже на всички, без да нарани чувствата им, като им обясни, че вече е обещала да отиде с господин Парсел и сестрите му.
	Брандън беше изключително внимателен, макар че тя доста често го шокираше. Въпреки това той почти не се отделяше от нея и Кит бе сигурна, че скоро ще я помоли да се омъжи за него. Половината от месеца бе изтекъл и младата жена подозираше, че той няма да се помайва още дълго.
	След спора им за Реконструкцията, почти не се виждаше с Кейн, дори за обяд или вечеря. Машините за предачницата бяха пристигнали и всички бяха заети да ги приберат в плевнята и бараките и добре да ги завият с платнища, докато дойде време да ги монтират. Но винаги когато той беше наблизо, тя остро усещаше присъствието му и се чувстваше някак си неловко. Най-безсрамно флиртуваше с обожателите си, когато мислеше, че я наблюдава. Понякога Кейн, изглежда, се забавляваше, но друг път по лицето му пробягваха по-мрачни емоции, което я притесняваше.
	Слуховете бързо се разпространяваха и много скоро Кит узна, че Кейн е бил забелязан в компанията на красивата Вероника Гамбъл. За местното дамско съсловие загадъчната Вероника бе източник на любопитство и предмет на всевъзможни клюки. Въпреки че бе родена в Каролина, екзотичният й начин на живот след брака я бе превърнал в чужденка. Носеше се слух, че съпругът й я бе нарисувал чисто гола, излегната върху диван, и тя бе имала дързостта да окачи въпросната картина на стената в спалнята си.
	Една вечер Кит слезе долу за вечеря и завари Кейн в салона да чете вестник. Бе изминала близо седмица, откакто той за последен път се бе появявал, за да се храни с тях, и затова тя се изненада да го види. Изненадата й се задълбочи, когато забеляза, че настойникът й беше облечен в официален черен костюм и бяла риза. Зачуди се на какво се дължеше тази промяна, тъй като обикновено той се появяваше в трапезарията в ежедневните си дрехи.
	— Ще излизаш ли?
	— Съжалявам, че ще те разочаровам, но тази вечер никъде няма да ходя. — Кейн остави вестника. — Ще имаме гост за вечеря.
	— Гост? — Кит сведе ужасен поглед към окаляната си пола и изцапаните с мастило пръсти. — Защо не ме предупреди?
	— Не се сетих.
	За Кит целият ден бе минал зле и всичко й бе вървяло наопаки. Сутринта Софрония беше раздразнителна и двете се скараха за дреболии. След това дойдоха преподобният Когдел и съпругата му. Те най-подробно й предадоха всички клюки за нея, породени от факта, че продължаваше да пребивава във „Възкръснала слава“ без порядъчна компаньонка. Настояха да отиде да живее с тях, докато не й намерят някоя по-подходяща жена. Кит тъкмо най-разгорещено ги убеждаваше, че госпожица Доли изпълнява безупречно задълженията си, когато последната се втурна в салона и настоя всички да започнат да навиват бинтове за ранените войници на Конфедерацията. Когато посетителите си тръгнаха, Кит помогна на Софрония да почисти с хлебни корички китайските тапети в трапезарията. Сетне, като за капак, разля мастилницата, докато пишеше писмо на Елсбет. Наложи се да излезе на разходка, за да се успокои.
	Не й остана време да се преоблече, но тъй като не очакваше никого за вечеря, с изключение на госпожица Доли, не се разтревожи особено за състоянието на семплата си муселинена рокля. Госпожица Доли щеше да я сгълчи, но тя винаги беше недоволна от външния вид на своята подопечна, дори в случаите, когато Кит се бе постарала да се нагизди. Младата жена отново погледна мастилените петна по пръстите си и калта по роклята, която бе изцапала, когато бе коленичила, за да освободи едно малко врабче, оплело се сред къпиновите храсталаци.
	— Ще трябва да се преоблека — каза тя тъкмо когато Луси се появи на прага и обяви:
	— Госпойца Гамбъл е тук.
	Вероника Гамбъл плавно пристъпи в стаята.
	— Здравей, Барън.
	— Вероника, толкова се радвам отново да те видя — засия той насреща й.
	Гостенката беше облечена в изискана нефритенозелена вечерна рокля, със сатенена долна фуста на бронзовочерни райета. Деколтето й бе обшито с черна дантела, която подчертаваше прозрачно бялата й кожа, типична за червенокосите жени. Косата й бе вдигната нагоре в сложна прическа от къдрици и плитки, прихванати с изящна шнола във формата на полумесец, изработена от копринени лаврови листа в същия бронзов цвят като долната фуста на роклята. Разликата във външния вид на двете жени не би могла да бъде по-крещяща и Кит засрамено приглади полата си, но без особен успех.
	Осъзна, че Кейн я наблюдава. Лицето му изразяваше някакво странно задоволство. Като че ли искрено се наслаждаваше да сравнява размъкнатия външен вид на Кит със съвършенството на Вероника.
	Госпожица Доли величествено влезе в стаята.
	— Господи, не знаех, че ще имаме компания за вечеря! — възкликна възрастната дама.
	Кейн представи жените една на друга. Вероника беше безупречно любезна, което не намали неприязънта на Кит. Не само че другата жена беше елегантна и изтънчена, но и излъчваше вътрешна самоувереност, каквато Кит дълбоко се съмняваше, че някога ще притежава. Почувства се като тромава и непривлекателна селянка до прекрасната Вероника.
	Междувременно Вероника разказваше на Кейн историята на вестника, който той четеше.
	— … двамата с покойния ми съпруг бяхме големи поддръжници на Хорас Грийли.
	— Аболициониста? — потрепери госпожица Доли.
	— Аболиционист и издател на вестник — отвърна Вероника. — Дори в Европа мнозина четяха и се възхищаваха на статиите на господин Грийли в подкрепа на каузата на Съюза.
	— Но, моя скъпа госпожо Гамбъл… — Госпожица Доли зейна като риба на сухо. — Едва ли искате да кажете… доколкото знам, вие сте родена в Чарлстън.
	— Това е вярно, госпожице Калхун, но аз някак си успях да се издигна над тези неща.
	— О, боже, боже… — Госпожица Доли притисна пръсти към слепоочията си. — Струва ми се, че ме наляга мигрената. Сигурна съм, че няма да мога да сложа и хапка в уста. Мисля, че е най-добре да се кача в стаята си и да полегна.
	Кит с нарастващ ужас наблюдаваше как възрастната жена почти побягна от стаята. Сега беше останала сама с тях. Защо Софрония не я бе предупредила, че очакват за вечеря госпожа Гамбъл? Тогава Кит щеше да помоли да й занесат поднос с вечерята в спалнята. Нима Кейн очакваше от нея да вечеря с любовницата му?! Възмутително!
	При мисълта нещо стегна гърдите й.
	Каза си, че това сигурно беше оскърбената й добродетел.
	Вероника се отпусна на дивана, а Кейн се настани редом в стола с кремавозелена дамаска. Би трябвало да изглежда нелепо върху подобна крехка мебел, но той се бе разположил съвсем удобно, сякаш бе възседнал Вандал или се бе покатерил на покрива на предачницата.
	Вероника описваше на домакина си комична ситуация по време на издигането на някакъв въздушен балон. Той отметна глава и се засмя, показвайки равните си бели зъби. Двамата не обръщаха никакво внимание на Кит и се държаха така, сякаш бяха сами в стаята.
	Тя се изправи, неспособна да издържа да ги гледа повече заедно.
	— Ще отида да проверя дали вечерята е готова.
	— Минутка, Кит.
	Кейн се надигна от стола и пристъпи към нея. В изражението му се мярна нещо пресметливо, което я накара да застане нащрек.
	Погледът му обходи мърлявата й рокля, после той се пресегна към нея. Тя се опита да се отстрани, но той успя да улови кичур коса, измъкнал се от единия от сребърните гребени. Когато отдръпна ръка, държеше малко клонче между пръстите си.
	— Пак ли си се катерила по дърветата?
	Тя се изчерви. Той се държеше с нея, сякаш беше деветгодишна, и съзнателно я засрамваше пред елегантната си гостенка.
	— Върви да помолиш Софрония да изчака с вечерята, докато не преоблечеш тази мръсна рокля — изгледа я пренебрежително той и се обърна към Вероника. — Моля да извиниш моята повереница. Тя съвсем наскоро завърши пансион за благородни девици. Боя се, че още не е осмислила всички уроци.
	Страните на Кит пламтяха от унижение, а на езика й напираха язвителни слова. Защо й причиняваше това? На него никога не му бе пукало за изцапани рокли и разрошена коса. Вече добре го познаваше. Също като нея, Кейн обичаше откритите пространства и не понасяше формалностите.
	С огромно усилие на волята младата жена се сдържа да не избухне.
	— Боя се, че ще се наложи да ме извините, госпожо Гамбъл, но няма да мога да остана за вечеря. Струва ми се, че и мен също ме заболя главата.
	— Истинска епидемия.
	В гласа на Вероника се долавяше лека насмешка.
	Кейн непреклонно стисна челюст.
	— Имаме гост. С главоболие или не, след десет минути те очаквам долу.
	Кит едва не се задави от ярост.
	— В такъв случай се боя, че те очаква разочарование.
	— Не се опитвай да ми се противопоставяш!
	— А ти не издавай заповеди, които не можеш да наложиш — върна му го Кит.
	Някак си успя да събере цялото си самообладание, за да не побегне от стаята, но след като се озова в коридора, вдигна полите на роклята си и хукна към стълбището. Когато изкачи и последното стъпало, й се стори, че чу зад гърба си смеха на Вероника.
	Но Вероника не се смееше. Вместо това изучаваше Кейн с огромен интерес и лека тъга. Значи така стояха нещата. Е, добре…
	Тя се бе надявала, че приятелските им отношения ще прераснат в интимност. Но сега видя, че това не бе съдено да се случи, поне не и в близко бъдеще. Би трябвало да се досети. Не беше лесно да се покори толкова великолепен мъж.
	Вероника изпита леко съжаление към повереницата му. При цялата си екстравагантна красота, младата жена все още не можеше да разбере себе си, а още по-малко Кейн. Кит беше прекалено неопитна, за да проумее защо той преднамерено я бе унизил пред гостенката си. Но Вероника разбираше. Кейн беше привлечен от повереницата си и това не му харесваше. Той се бореше с чувствата си, поканвайки Вероника на вечеря с надеждата, че като види двете жени една до друга, ще се убеди, че е привлечен от Вероника, а не от Кит. Ала бе сгрешил.
	Кейн бе спечелил този рунд. Младата жена едва бе успяла да запази самообладание. При все това Кит Уестън изобщо не беше глупава и Вероника имаше чувството, че играта далеч не бе приключила.
	Тя потропваше с нокът по облегалката на дивана, чудейки се дали да позволи на Кейн да я използва като пионка в борбата, която водеше със самия себе си. Въпросът беше глупав и Вероника се усмихна. Разбира се, че щеше да позволи.
	Животът тук беше скучен, а не беше в природата й да ревнува друга жена заради нещо толкова естествено като секса. Освен това беше толкова възхитително забавно!
	— Твоята повереница е доста своенравна — отбеляза тя, колкото да налее масло в огъня.
	— Моята повереница трябва да се научи на подчинение.
	Той й наля чаша шери, извини се, помоли я да го почака минута и изхвърча от стаята.
	Чу го да взема стъпалата по две наведнъж. Трополенето на ботушите я развълнува. Напомни й за грандиозните скандали, които избухваха между нея и Франсис, които накрая завършваха с разгорещена любов. Ако можеше да зърне какво щеше да се случи на горния етаж.
	Отпи от шерито, готова да ги чака, колкото се наложи.

	* * *

	Кейн осъзнаваше, че се държи зле, но не го беше грижа. От седмици се стараеше да стои по-далече от Кит. Доколкото му бе известно, той беше единственият мъж в общността, който не й играеше по свирката. Време беше да изяснят отношенията си. Съжаляваше само, че Вероника бе станала жертва на грубостта на Кит.
	И на неговата.
	Но сега нямаше време да мисли за това.
	— Отвори тази врата!
	Още докато удряше с юмрук по вратата, Кейн осъзнаваше, че прави грешка с идването си. Но ако й позволеше да му се опълчи сега, тя щеше съвсем да му се качи на главата и да излезе от контрол.
	Казваше си, че го прави за нейно добро. Кит беше упорита и твърдоглава и представляваше опасност за самата себе си. Независимо дали му харесваше, или не, той бе неин настойник, което означаваше, че носи отговорност за поведението й.
	Ала не се чувстваше като неин настойник. Чувстваше се като мъж, който губи битката със самия себе си.
	— Върви си!
	Кейн завъртя дръжката и влезе.
	Тя стоеше до прозореца, чезнещите слънчеви лъчи хвърляха отблясъци върху прекрасното й лице, откроявайки го сред сенките на стаята. Беше диво, красиво създание и непоносимо изкусително.
	Когато се извърна, Кейн застина на място. Бе разкопчала роклята си и ръкавите се бяха свлекли по раменете й, откривайки меката закръгленост на гърдите, напиращи под долната риза. Устата му пресъхна.
	Кит не се опита да се прикрие, както би сторила всяка скромна млада жена. Вместо това гневният й поглед, без да трепне, срещна неговия.
	— Излез от стаята ми! Нямаш право да нахлуваш тук!
	Кейн си спомни писмото на Хамилтън Удуърд, в което адвокатът я обвиняваше, че е съблазнявала неговия партньор. Когато го бе получил, нямаше основание да не му вярва, но сега знаеше истината. Твърдението на Кит, че е ударила с юмрук копелето в корема, несъмнено беше вярно. Само ако беше сигурен, че по същия начин отблъсква попълзновенията на Парсел.
	Кейн с мъка отвърна поглед.
	— Няма да търпя неподчинение!
	— В такъв случай върви да заповядваш на някой друг.
	— Внимавай, Кит! Веднъж вече нашарих задника ти и няма да се поколебая отново да го сторя!
	Вместо да отстъпи, тя имаше дързостта да направи крачка към него. Ръката го сърбеше и той изведнъж си представи голото й дупе под дланта си. Сетне си представи как пръстите му се плъзгат по нежната извивка — не да нараняват, а да галят.
	— Ако искаш да разбереш какво е да имаш забит в корема нож, давай, янки, направи го!
	Кейн едва не се разсмя. Беше с повече от четиридесет килограма по-тежък от нея, но малката дива котка все още си мислеше, че може да го предизвиква.
	— Май си забравила нещо — процеди той. — Ти си моя повереница. Аз решавам какво да правиш, а ти се подчиняваш. Ясно ли е?
	— О, ясно ми е, янки. Ясно ми е, че ти си един арогантен задник! А сега се разкарай от стаята ми!
	Тя посочи с пръст към вратата и презрамката на другото й рамо се смъкна надолу. Тънкият плат се задържа върху полукълбото на гърдата й, спря за секунда на сладкото връхче, а сетне се свлече надолу, откривайки тъмнокораловото зърно.
	Кит го видя как свежда поглед миг преди хладният въздух да погъделичка кожата й. Погледна надолу и рязко си пое дъх. Сграбчи предницата на ризата и я придърпа нагоре.
	Сивите очи на Кейн потъмняха.
	— Преди повече ми харесваше — изрече хрипливо.
	И изведнъж битката между тях премина на друго ниво.
	Пръстите й непохватно придърпваха ризата. Всичките й инстинкти за самосъхранение й крещяха да побегне от стаята, но тя успя само да се обърне.
	Той застана зад нея и прокара палец по грациозната извивка на шията й.
	— Ти си толкова дяволски красива — прошепна.
	Събра къдриците й в шепи и нежно ги освободи от презрамката на ризата.
	Кожата й настръхна.
	— Ти не бива…
	— Знам.
	Той се наклони и отметна косата й. Дъхът му погали ключицата й.
	— Аз не искам… не искам ти да…
	Кейн нежно захапа меката плът на шията.
	— Лъжкиня — прошепна.
	Тя затвори очи и опря гръб към гърдите му. Изтръпна, когато влажният му език докосна кожата й.
	Ръцете му се придвижиха нагоре по ребрата, а после — невероятно! — по гърдите й. Кожата й едновременно пламна и изстина. Тя потръпна, когато той я погали през ризата. Трепереше от наслада и от ужас заради собствената си лудост да се покори на подобна интимност.
	— Исках да направя това, откакто се върна — прошепна той.
	Кит издаде тих, безпомощен стон, когато той пъхна ръце под роклята, под ризата… и я докосна.
	Никога в живота си не бе изпитвала по-голямо удоволствие, отколкото в този миг, докато загрубелите му длани обхващаха гърдите й. Изви се към него. Той докосна зърната й и тя простена.
	На вратата се почука.
	Кит рязко си пое дъх и отскочи назад, трескаво опитвайки се да оправи дрехите си.
	— Кой е? — нетърпеливо извика Кейн.
	Вратата се отвори с такава сила, че се удари в стената. На прага стоеше Софрония с изопнато от тревога лице.
	— Какво правите в стаята й?
	Веждите на Кейн се стрелнаха нагоре.
	— Това е само между мен и Кит.
	Кехлибарените очи на Софрония огледаха смутената и раздърпана Кит и ръцете й се стиснаха в юмруци в гънките на роклята. Тя прехапа долната си устна, опитвайки се да възпре потока от думи, които не се осмеляваше да изрече пред него.
	— Господин Парсел е долу — успя да смотолеви накрая. Платът на роклята се смачка в стиснатите й длани. — Донесъл ти е книга. Поканих го в салона при госпожа Гамбъл.
	Кит толкова силно стискаше ризата си, че пръстите й се бяха вкочанили. Бавно ги отпусна и кимна на Софрония. Сетне се обърна към Кейн с цялото самообладание, на което бе способна, и изрече:
	— Ще поканиш ли господин Парсел да се присъедини към нас за вечеря? Софрония ще ми помогне да се облека. След няколко минути ще бъда долу.
	Погледите им се кръстосаха — виолетовата вихрушка със сивотата на зимния хлад. Кой беше победителят и кой победеният в битката, разгоряла се току-що помежду им? Нито един от двамата не знаеше. Нямаше развръзка, нито лечебно пречистване. Вместо това враждебността помежду им се разгоря с по-яростна сила.
	Кейн излезе, без да промълви нито дума, но изражението на лицето му красноречиво свидетелстваше, че това не е краят.
	— Не казвай нито дума! — Кит започна трескаво да сваля роклята и толкова силно я дръпна, че един шев се разкъса. Как можа да му позволи да я докосва по този начин? Защо веднага не го бе отблъснала? — Извади роклята в дъното на гардероба. Увита е с парче муселинов плат.
	Софрония не помръдна, така че Кит извади роклята и я хвърли върху леглото.
	— Какво става с теб? — изсъска приятелката й. — Кит Уестън, която познавам, не би се заключила в спалнята с мъж, който не й е съпруг.
	— Не съм го канила! — избухна Кит.
	— Обзалагам се, че не си му казала и да излезе.
	— Грешиш. Той ми беше ядосан, защото настояваше да вечерям с него и госпожа Гамбъл, а аз отказах.
	Софрония обвинително посочи роклята върху леглото.
	— Тогава защо искаш това?
	— Брандън е тук и аз размислих.
	— Затова ли се гиздиш? Заради господин Парсел?
	Въпросът на Софрония я свари неподготвена. Заради _кого_ се гиздеше?
	— Разбира се, че е заради Брандън. И заради госпожа Гамбъл. Не искам да приличам на проста провинциалистка пред нея.
	Лицето на Софрония леко омекна.
	— Можеш да лъжеш мен, колкото искаш, Кит Уестън, но не лъжи себе си. Сигурна ли си, че не го правиш заради майора?
	— Не ставай смешна.
	— Остави го на госпожа Гамбъл, миличка. — Софрония отиде до леглото и свали парчето муселинов плат от роклята. В същото време повтори думите на Магнъс, които й бе казал само преди няколко седмици: — Той е твърд с жените. Душата му сякаш е покрита с лед. Всяка жена, която се опита да разтопи този лед, сама ще замръзне.
	Икономката нагласи роклята над главата на Кит.
	— Не е нужно да ми казваш това.
	— Когато майорът погледне красива жена, вижда само тяло, което може да му достави удоволствие. Ако жената разбира това, както, предполагам, го разбира госпожа Гамбъл, тя също ще се наслаждава и когато се разделят, няма да има никакви лоши чувства помежду им. Но всяка жена, която е достатъчно глупава, за да се влюби в него, накрая ще остане с разбито сърце.
	— Това няма нищо общо с мен.
	— Няма ли? — Софрония закопча кукичките. — Според мен вие двамата толкова се карате, защото прекалено много си приличате.
	— Аз изобщо не приличам на него! — възмути се Кит. — Ти по-добре от всеки друг знаеш колко много го мразя! Той стои на пътя ми и препречва всичко, което искам от живота. „Възкръснала слава“ е моя! Аз принадлежа на това място. Ще умра, преди да позволя завинаги да остане негова. Ще се омъжа за Брандън Парсел, Софрония. И веднага щом мога, ще откупя обратно плантацията.
	Софрония взе четката, за да разреши разбърканата й коса.
	— И кое те кара да мислиш, че майорът ще ти я продаде?
	— О, сигурна съм, че ще ми я продаде. Всичко е само въпрос на време.
	Софрония започна да прибира косата й в стегнат кок, но Кит поклати глава. Тази вечер щеше да я остави пусната свободно, придържана само със сребърните гребени. Всичко в нея трябваше да е колкото може по-различно от Вероника Гамбъл.
	— Няма как да си сигурна, че ще я продаде — заяви Софрония.
	Кит не възнамеряваше да й признава за среднощните си походи и старателното ровене из подвързаните с телешка кожа счетоводни книги. Беше прекарала дълги часове да изважда и събира числата, изписани с уверена ръка. Не й бе отнело много време, за да установи, че Кейн бе надскочил възможностите си. Държеше се на косъм. Беше похарчил последните си пари за обновяването на „Възкръснала слава“, строежа и оборудването за предачницата. И най-малкото бедствие щеше да го погуби.
	Кит не разбираше от предачници, но знаеше всичко за памука. Знаеше за неочакваните градушки, за ураганите и сушите, за насекомите, които изяждаха семенниците, докато нищо не останеше. Когато ставаше дума за памук, бедствието, рано или късно, се случваше и когато това станеше, Кит щеше да бъде готова. Щеше да му отмъкне плантацията, без той дори да се усети. И щеше да я купи на определена от нея цена.
	Софрония се взираше в приятелката си и клатеше глава.
	— Какво не е наред?
	— Наистина ли смяташ да носиш тази рокля на вечеря?
	— Не е ли прекрасна?
	— Ушита е за бал, а не за обикновена домашна вечеря.
	— Знам — усмихна се Кит.
	Роклята беше толкова възмутително скъпа, че Елсбет бе възразила. Тя бе убеждавала Кит, че би могла да използва парите, отпускани й за дрехи, много по-разумно и да си купи няколко по-скромни рокли. Освен това дрехата беше прекалено предизвикателна, толкова екстравагантна, че дори и най-скромната жена — каквато Кит определено не беше — щеше да привлече повече внимание, отколкото подхождаше на една благовъзпитана млада дама.
	Но подобни светски изтънчености не означаваха нищо за Кит. Тя знаеше само, че роклята е божествена, и трябваше да я има.
	Горната пола се стелеше като облак от сребриста органза над белия атлаз със сребърна нишка. Плътно прилепналият корсаж беше извезан с цилиндрични кристални мъниста, които блещукаха като среднощен сняг под обсипано със звезди зимно небе. Още мъниста украсяваха полата чак до подгъва.
	Ниско изрязаното деколте елегантно падаше под рамене й. Кит сведе очи и видя, че полуголите й гърди все още розовееха от милувките на Кейн. Бързо отмести поглед и си сложи бижуто, специално купено за този тоалет — колие от кристални мъниста, които искряха върху кожата й като топящи се ледени висулки.
	Въздухът около нея сякаш пращеше при всяко нейно движеше. Обу атлазените пантофки с малки извити токчета, които бе носила на бала в чест на завършването на академия „Темпълтън“. Цветът им бе кремав, а не ослепително бял като на роклята, но това не я интересуваше.
	— Не се тревожи, Софрония. Всичко ще бъде наред.
	Целуна приятелката си по бузата и забърза надолу по стълбището — призрачно видение, трептящо сред кристален облак от лед и сняг.

	* * *

	Гладкото чело на Вероника Гамбъл с нищо не издаде мислите й, когато Кит величествено влезе в салона. Значи малкото котенце бе решило да покаже ноктите си и да се бори. Не беше изненадана.
	Роклята беше скандално неподходяща за случая и невероятно прекрасна. Леденото й съвършенство подчертаваше живата красота на момичето. Господин Парсел, който толкова безцеремонно си бе изпросил покана за вечеря, изглеждаше напълно зашеметен. Барън приличаше на буреносен облак.
	Горкият човек. Щеше да е по-добре, ако я беше оставил в онази мръсна рокля.
	Вероника се чудеше какво се бе случило между тях двамата в стаята на горния етаж. Лицето на Кит беше поруменяло, а от наблюдателните очи на по-възрастната жена не убягна малкото червено петънце на шията й. Не се бяха любили, това беше сигурно. Кейн все още беше напрегнат като хищник, готов да нападне.
	По време на вечерята Вероника седеше от дясната страна на Кейн, а Кит — в долния край на масата, редом с Брандън. Храната беше изключително вкусна: ароматна джамбалая*, придружена от банички със стриди, задушени в сос къри с кисели краставички, зелен боб, подправен с мента, бисквити, а за десерт — големи парчета черешов пай. Вероника беше сигурна, че освен нея никой друг не обръщаше внимание на блюдата.
	[* Традиционно ястие от ориз, месо и зеленчуци за югоизточните щати на Америка, най-вече Луизиана; някои рецепти съдържат и морски дарове. — Б.пр.]
	Самата тя беше прекалено внимателна към Барън. Накланяше се към него и му разказваше забавни истории. Слагаше леко пръсти върху ръкава му и от време на време стискаше мускулестата му ръка с преднамерена интимност.
	Той не остана по-назад и я възнагради с цялото си внимание. Ако беше по-наивна, щеше да повярва, че домакинът изобщо не забелязва приглушения смях, разнасящ се от другия край на масата.
	След вечеря Кейн предложи на Брандън, противно на обичая, да изпият чашите си с коняк в салона с жените, вместо да се оттеглят по мъжки в библиотеката. Брандън с възторг се съгласи, напук на всякакво благоприличие. По време на вечерята Кейн едва бе успял да прикрие отегчението си от надутите и превзети маниери на Брандън. На свой ред самият Брандън не можеше да скрие презрението си към Кейн.
	Когато се оттеглиха в салона, Вероника нарочно седна редом до Кит на дивана, макар да знаеше, че по-младата жена не я понася. При все това Кит се държа любезно и двете постепенно се увлякоха в приятен и забавен разговор. Тя се оказа много начетена млада дама, но когато Вероника й предложи да й заеме новата скандална книга на Гюстав Флобер, която тя току-що бе прочела, Брандън я изгледа смръщено.
	— Не одобрявате ли Кит да прочете „Мадам Бовари“, господин Парсел? В такъв случай засега ще я оставим на моята полица.
	Кейн развеселено изгледа Брандън.
	— Сигурен съм, че господин Парсел не е толкова тесногръд, че да е против една интелигентна млада дама да разширява кръгозора си? Или сте, господин Парсел?
	— Разбира се, че не е — побърза да се намеси Кит. — Господин Парсел е един от най-прогресивните хора, които познавам.
	Вероника се усмихна. Вечерта действително беше изключително забавна.

	* * *

	Кейн прекоси коридора и влезе в библиотеката. Без да си дава труд да пали лампата на бюрото, свали сакото си и отвори прозореца. Гостите си бяха тръгнали преди известно време и Кит веднага се бе качила в стаята си. На другата сутрин Кейн трябваше да стане на разсъмване и знаеше, че е най-разумно да си легне, но тази вечер старите спомени не му даваха мира.
	Взираше се в тъмнината с невиждащи очи. Постепенно горчивите гласове на миналото заглушиха нощния хор на щурците и тихия жалостив крясък на забулената сова.
	Баща му, Натаниъл Кейн, бил единственият син на богат търговец от Филаделфия. През целия си живот бе живял в същата къща от червеникавокафяв камък, в която се бе родил, и бил способен, макар и не изключителен бизнесмен. Наближавал трийсет и пет, когато се оженил за шестнайсетгодишната Роузмари Симпсън. Тя била прекалено млада, но родителите й нямали търпение да се отърват от непокорната си дъщеря, особено след като толкова богат ерген искал ръката й.
	Бракът им бил обречен от самото начало. Роузмари мразела бременността, не проявявала никакъв интерес към сина си, който се родил точно девет месеца след първата брачна нощ, и все повече презирала обожаващия я съпруг. През годините тя не спирала да го засрамва публично и да му слага рога насаме, в чуждите спални, ала той така и не спрял да я обича.
	Обвинявал себе си заради нейното безразсъдство. Ако не била забременяла толкова скоро, може би щяла да се чувства по-удовлетворена от живота си. Обаче с течение на времето спрял да обвинява себе си за своите злодеяния и винял единствено сина си.
	Нужни й били близо десет години, за да пропилее състоянието му. Напуснала го, за да замине с един от неговите служители.
	Барън бе свидетел на всичко това, едно объркано, самотно дете. През месеците след заминаването на майка му той безпомощно бе наблюдавал как баща му се погубва заради болезнената си обсебеност към невярната си съпруга. Мръсен, небръснат, постоянно пиян, Натаниъл Кейн се бе затворил в самотното, тънещо в разруха имение, потънал в един свят на фантазии и мечти за една съпруга, която никога не бе съществувала.
	Само веднъж момчето се бе разбунтувало. В изблик на гняв то бе изляло цялото си негодувание срещу майката, изоставила и двамата. Натаниъл Кейн го бе пребил от бой, оставяйки го с разкървавен нос, насинено лице и подути клепачи. След това, изглежда, не помнеше какво се бе случило.
	Урокът, който Кейн научи от родителите си, бе толкова суров и безмилостен, че той никога не го забрави. Беше научил, че любовта е слабост, която опустошава и погубва душата.
	Трудно научените уроци се помнеха за цял живот. Барън подаряваше книгите, щом ги прочетеше, продаваше конете, преди да ги заобича. И ето че сега стоеше до прозореца в библиотеката на „Възкръснала слава“, взираше се в топлата и задушна нощ и мислеше за баща си, майка си… и Кит Уестън.
	Не намираше голяма утеха във факта, че повечето емоции, които тя събуждаше в него, бяха гневни. Притесняваше го това, че тя изобщо събуждаше чувства в него. Но след онзи следобед, когато се бе втурнала в къщата му, забулена с воалетка, тайнствена и дивно красива, той не можеше да си я избие от главата. А днес, когато докосна гърдите й, осъзна, че не бе пожелавал по-силно никоя друга жена.
	Погледна към бюрото. Тази вечер книжата му не бяха пипани, значи не се бе промъкнала, докато беше в конюшнята, за да нагледа конете. Навярно трябваше да заключва счетоводните книги и всички банкови документи, след като откри, че тя се рови в тях, но изпитваше някакво извратено задоволство от възможността да се увери в нейната непочтеност.
	Месецът, който й бе дал, почти изтичаше. Съдейки по тази вечер, тя много скоро щеше да се омъжи за онзи идиот Парсел. И преди това да се случи, той трябваше да намери начин да се освободи от загадъчната паяжина, в която го бе омотала.
	Само да знаеше как.
	Чу тихи стъпки в коридора. Тя отново се прокрадваше из къщата, но тази нощ той не бе в настроение за хитрините й. Прекоси стаята и завъртя дръжката на вратата.
	Кит отскочи назад, когато вратата на библиотеката се отвори със замах. Кейн стоеше на прага. Приличаше на красив и непокорен див звяр.
	А тя беше само по една тънка нощница. Дрехата я покриваше от главата до петите, но след това, което се бе случило между тях по-рано в спалнята, младата жена се чувстваше прекалено разголена.
	— Безсъние? — попита той провлачено.
	С босите нозе и разпуснатата коса тя отново се почувства като проста селянка, особено след прекараната вечер в компанията на Вероника Гамбъл. Щеше й се поне да бе нахлузила чехлите, преди да слезе долу.
	— Аз… аз не хапнах почти нищо на вечеря. Огладнях и исках да проверя дали не е останало от черешовия пай.
	— И аз бих хапнал едно парче. Да отидем заедно да проверим.
	Макар че той говореше непринудено, тя отново долови нещо пресметливо в изражението му и мигом съжали, че не може да му попречи да я последва в кухнята. Трябваше да си остане в стаята, но почти не бе яла на вечеря и се надяваше, че едно малко среднощно похапване ще залъже глада й и тя ще може да заспи.
	Патси, готвачката, бе оставила пая на масата, покрит с кърпа. Кит отряза едно малко парче, което вече не й се ядеше, и подаде чинията с останалия пай на Кейн. Той грабна вилица и отиде до кухненската врата. Докато тя се настаняваше край масата, той отвори вратата, за да нахлуе нощният въздух, облегна се на рамката и започна да яде.
	Но само след няколко хапки заряза пая.
	— Защо си губиш времето с Парсел, Кит? Той е такъв превзет досадник.
	— Знаех си, че ще кажеш нещо отвратително за него. — Тя забоде вилицата в коричката на сладкиша. — През цялата вечер едва прояви любезност към него.
	— Докато ти, разбира се, беше образец на учтивостта с госпожа Гамбъл.
	Кит не желаеше да говори за Вероника Гамбъл. Тази жена я объркваше. Кит не я харесваше, но в същото време тя я привличаше. Вероника бе пътешествала по света, беше чела интересни книги и бе срещнала забележителни хора. Кит би могла с часове да говори с нея.
	С нея изпитваше същия смут, както и когато беше с Кейн.
	Затъркаля с вилицата една череша.
	— Познавам господин Парсел от дете. Той е изтънчен човек.
	— Прекалено изтънчен за теб. И това е комплимент, така че си прибери ноктите.
	— Трябва да е един от комплиментите на янките, също прекалено изтънчени за мен, че да ги проумея.
	Кейн се отдръпна от вратата и изведнъж кухнята сякаш й се стори тясна.
	— Наистина ли мислиш, че този човек ще ти позволи да яздиш кон с бричове? Или да скиториш из гората с памучна рокля? Вярваш ли, че ще ти позволи да се сгушваш на дивана до Софрония и да отпускаш глава в скута й? Или да учиш Самуел да играе на топчета, или да флиртуваш с всеки мъж, който попадне пред очите ти?
	— След като се омъжа за Брандън, няма да флиртувам с никого.
	— Ти си кокетка по природа, Кит. Понякога дори ми се струва, че не осъзнаваш, че го правиш. Казвали са ми, че южнячките добиват това умение още в майчината утроба, и изглежда, ти не си изключение.
	— Благодаря.
	— Това не беше комплимент. Потърси си друг мъж за съпруг.
	— Странно. Не помня да съм ти искала мнението.
	— Не си, но бъдещият жених ще трябва да поиска моето разрешение, при условие че искаш да получиш парите от попечителския си фонд.
	Сърцето на Кит пропусна един удар. Упорито стиснатата челюст на Кейн я изплаши.
	— Това е само формалност. Ти ще дадеш разрешението си да се омъжа за този, когото избера.
	— Дали?
	Паят сякаш се превърна в лепкава каша в стомаха й.
	— Не си играй с мен за това. Когато господин Парсел поиска разрешение да се ожени за мен, ти ще му го дадеш!
	— Не мога да изпълня докрай задълженията си като настойник, ако смятам, че правиш грешка.
	Младата жена скочи на крака.
	— Докрай ли изпълняваше задълженията си на настойник тази вечер в стаята ми, когато ти… когато ме докосна?
	Сякаш мълния тресна помежду им.
	Кейн сведе поглед и бавно поклати глава.
	— Не. Не се държах като настойник.
	Споменът за ръцете му върху гърдите й беше прекалено пресен и тя съжали, че бе заговорила за това. Извърна се.
	— Що се отнася до Брандън, аз нямам колебания, защото отлично го познавам.
	— Той не се интересува от теб. Дори не те харесва особено.
	— Грешиш.
	— Той те желае, но не те одобрява. А в наши дни в Юга трудно се намират пари в брой. Парсел просто иска да се докопа до попечителския ти фонд.
	— Това не е вярно!
	Дълбоко в сърцето си Кит знаеше, че Кейн беше прав, ала не желаеше да го признае. Трябваше да се увери, че той няма да попречи на брака й.
	— Да се омъжиш за онова надуто и превзето копеле, ще бъде най-голямата грешка в живота ти.
	— Не говори така!
	Но докато се взираше в това непреклонно лице, Кит почувства как „Възкръснала слава“ се изплъзва от нея. Паниката, която през цялата вечер се прокрадваше в душата й, сега я сграбчи с пълна сила. Планът й… мечтите й. Всичко рухваше. Не можеше да му позволи да направи това.
	— Длъжен си да му разрешиш да се ожени за мен. Нямаш избор.
	— Дяволски съм сигурен, че имам.
	Кит чу гласа си някак отдалече, като че ли не беше нейният.
	— Не исках да ти го казвам, но… — Облиза пресъхналите си устни. — Отношенията между мен и господин Парсел отидоха… прекалено далеч. Трябва да има сватба.
	Изведнъж сякаш целият свят застина. Тя го наблюдаваше, докато той осмисляше думите й. Лицето му се изопна и доби суров и непреклонен вид.
	— Отдала си му невинността си?
	Кит успя да кимне бавно и несигурно.
	Кейн чу грозния рев в главата си. Див вътрешен вой на ярост и безсилие. Отекна в мозъка му, заби нокти в кожата му. В този миг той я ненавиждаше. Ненавиждаше я, задето не беше това, за което я смяташе — дива и чиста. Чиста за него.
	Почти забравеният отглас от жестокия смях на майка му все още ехтеше в главата му, когато изхвръкна навън, по-далече от задушаващата теснота на кухнята.


>>	12

	След като излязоха от църквата, Магнъс помогна на Софрония да се качи отпред в кабриолета, а Самуел, Луси и Патси се настаниха отзад. Надзирателят на „Възкръснала слава“ дръпна поводите и малката група потегли към дома. Опита се да завърже разговор със Софрония, но тя отговаряше рязко и с нежелание и много скоро той се отказа. Завръщането на Кит я бе разстроило, макар той да не разбираше защо. Имаше нещо странно в техните отношения.
	Магнъс стрелна поглед към Софрония. Тя седеше редом с него като красива статуя. Беше уморен от всичките тайни, които я обкръжаваха. Уморен от любовта си към нея, любов, която му носеше повече страдания, отколкото щастие. Замисли се за Дебора Уилямс, дъщерята на един от мъжете, работещи на строежа на предачницата. Дебора съвсем ясно бе показала, че се интересува от него.
	По дяволите! Той беше готов да се задоми. Войната бе свършила и имаше хубава работа. Малката уютна къща на надзирателя на „Възкръснала слава“ в края на овощната градина напълно го устройваше. Дните му на пиянски гуляи и лесни жени бяха приключили. Той искаше съпруга и деца. Дебора Уилямс беше хубаво момиче, с благ нрав, за разлика от Софрония с язвителния й и хаплив език. Щеше да му бъде добра съпруга. Ала вместо да го ободри, идеята го накара да се почувства още по-нещастен.
	Софрония не му се усмихваше често, но когато го правеше, сякаш пред очите му засияваше разноцветна дъга. Тя четеше вестници и книги и разбираше неща, които Дебора никога не би могла да проумее. Но най-вече той никога не бе чувал Дебора да си тананика, докато работеше, както правеше Софрония.
	В този момент Магнъс забеляза аленочервения кабриолет, който се носеше насреща им. Беше прекалено нов, за да принадлежи на някой от местните жители. Сигурно собственикът му беше някой северняк. И несъмнено авантюрист, забогатял след войната.
	Софрония изправи гръб и Магнъс се вгледа по-внимателно в екипажа. Когато приближи, той разпозна Джеймс Спенс, собственика на новата фосфатна мина. Магнъс не се познаваше лично с него, но бе чувал, че бил добър бизнесмен. Плащал справедливи надници и не мамел клиентите. При все това Магнъс не го харесваше, навярно защото Софрония очевидно си падаше по него.
	Забеляза, че Спенс беше хубав мъж. Той повдигна шапката си с цвят на препечена до златисто курабийка, разкривайки гъста черна коса, грижливо разделена на път по средата, и отлично подрязани бакенбарди.
	— Добро утро, Софрония — поздрави той. — Прекрасен ден, нали?
	Дори не погледна към останалите й спътници.
	— Добро утро, господин Спенс — откликна Софрония с дръзка усмивка, която накара Магнъс да стисне зъби и му се прииска здравата да я разтърси.
	Спенс нахлупи обратно шапката си и ги задмина, а Магнъс си спомни, че не за пръв път този мъж показваше интерес към Софрония. Беше ги видял да разговарят, когато я бе закарал на пазар в Ръдърфорд.
	Ръцете му неволно стиснаха поводите. Време беше двамата да си поговорят.

	* * *

	Възможността се появи късно същия следобед, когато той седеше с Мерлин на предната веранда на дома си, наслаждавайки се на почивния ден. С крайчеца на окото си забеляза нещо синьо да се мярва в овощната градина. Софрония, в красива синя рокля, обикаляше черешовите дървета и оглеждаше клоните, навярно опитвайки се да реши дали има достатъчно узрели плодове, които да обере.
	Магнъс стана и бавно слезе по стъпалата. Пъхна ръце в джобовете и с нехайна походка се отправи към градината.
	— Май не е зле да оставиш малко череши и на птичките — подхвърли, когато я приближи.
	Тя не го бе чула да идва и рязко се извъртя.
	— Защо се промъкваш така?
	— Не съм се промъквал. Просто имам тиха стъпка — подсмихна се той.
	Но Софрония нямаше намерение да откликва на задявките му.
	— Върви си. Не желая да говоря с теб.
	— Много лошо, защото ще ти се наложи.
	Тя се извърна с гръб към него и се запъти към къщата. С няколко бързи крачки той я настигна, задмина я и й прегради пътя.
	— Можем да говорим тук, в градината — подхвана с мил тон, — или можеш да ме хванеш под ръка и да отидем в моята къща. Ще те настаня на онзи голям люлеещ се стол на предната веранда, за да чуеш това, което имам да ти казвам.
	— Дръпни се от пътя ми.
	— Искаш да говорим тук? Нямам нищо против.
	Улови ръката й и я поведе към чворестия ствол на ябълковото дърво зад нея, като застана така, че тя да не може да се промуши покрай него.
	— Ставаш за посмешище, Магнъс Оуен. — В очите й горяха ярки златисти пламъци. — Повечето мъже досега щяха да са разбрали намека. Не те харесвам. Кога ще го набиеш в твърдата си глава? Нямаш ли поне малко гордост? Не се ли срамуваш да тичаш подир жена, която пет пари не дава за теб? Не знаеш ли, че през повечето време ти се присмивам зад гърба?
	Магнъс трепна, но не помръдна.
	— Давай, присмивай се колкото искаш. Чувствата ми към теб са искрени и аз не се срамувам от тях. — Той опря длан върху ствола на дървото близо до главата й. — Освен това не аз, а ти трябва да се срамуваш. Тази сутрин седя в църквата и отправя молитви към Бога, а щом излезе от вратата, започна да правиш мили очички на Джеймс Спенс.
	— Нямаш право да ме съдиш, Магнъс Оуен.
	— Онзи северняк може да е богат и красив, но не е за теб. Кога ще престанеш да се бориш със собствената си природа?
	Думите на Магнъс й причиниха болка, ала за нищо на света нямаше да му позволи той да разбере. Вместо това тя предизвикателно наклони глава и я облегна на ствола на ябълката. В същото време леко изпъчи гърди.
	Прониза я чувство на тържество, когато той рязко пое дъх и я зяпна като омагьосан. Време беше да го накаже, задето се опитваше да се меси в живота й, и щеше да го направи по начин, така че най-много да го заболи. Но при тази мисъл самата нея я прониза остра болка. Същата болка, която изпитваше всеки път когато той я погледнеше, заговореше или насочеше тези дълбоки тъмни очи към нея. Решително смачка слабостта си в зародиш.
	— Ревнуваш ли, Магнъс? — Отпусна длан върху ръката му и стисна топлата, мускулеста плът под ризата. Когато докосваше мъж, особено бял мъж, сякаш железни клещи стягаха вътрешностите й, но това беше само Магнъс и той ни най-малко не я плашеше. — Иска ти се да се усмихвам на теб, а не на него, нали? Това ли те тормози, господин надзирател?
	— Това, което ме тормози, е да гледам всички тези войни, които бушуват в теб, и да не мога да направя нищо — отвърна той дрезгаво.
	— Никакви войни не бушуват в мен.
	— Не е нужно да ме лъжеш. Нима не разбираш? Да лъжеш мен, е все едно да лъжеш самата себе си.
	Нежните му думи пропукаха защитния пашкул, с който бе обвила сърцето си. Магнъс го усети в мига, в който се случи, така както бе прозрял уязвимостта й, която се бе опитала да скрие зад лъжливия й опит да го съблазни. Видя всичко това и разбра, че трябва да я целуне. Прокле се, задето беше такъв глупак и не го бе направил по-рано.
	Бавно, съвсем бавно сведе глава, с все сили стараещ се да не я изплаши, но в същото време твърдо решен да получи това, за което жадуваше.
	Тя разбра какво ще последва и златистите й очи блеснаха. Той видя в тях трепетен смут, пламък на непокорство.
	Пристъпи по-близо, сетне застина в плен на илюзорна близост, когато устните му за пръв път усетиха топлината на нейните. Вместо да ги докосне, той ги галеше с жаркия си дъх.
	Тя чакаше — дали в знак на предизвикателство, или на смирение, Магнъс не знаеше.
	Постепенно илюзията се превърна в реалност. Устните му погалиха нейните. Той нежно я целуна, изпълнен с копнеж да излекува с уста скритите й рани, да унищожи дяволите, да укроти демоните, да й покаже нежния свят на любовта и хармонията, където злото не съществува. Свят, в който утрото е пълно със смях и надежда, където цветът на кожата няма значение. Свят, в който вечността живее в две любящи сърца, завинаги слети в едно.
	Устните на Софрония трепереха под неговите. Тя се чувстваше като уловена в клетка птица, изплашена, но в същото време сигурна, че този, който я бе уловил, няма да я нарани. Целебната му магия бавно се просмукваше в порите й като топло лятно слънце.
	Той нежно я отдръпна от дървото и я притисна в прегръдките си. Мъжествеността, която толкова дълго я бе плашила, вече не й се струваше така ужасяваща. Устата му беше толкова мека. Мека и свежа.
	Прекалено скоро Магнъс се откъсна от нея. Младата жена се почувства изоставена и потръпна от студ, въпреки горещината на юнския следобед. Беше грешка да среща погледа му, но не извърна очи.
	Пое пресекливо дъх, развълнувана от любовта и нежността, които съзря в неговите очи.
	— Остави ме сама — прошепна. — Моля те, остави ме сама.
	И без да дочака отговор, хукна през градината, сякаш цяла армия дяволи я гонеха по петите. Но всички дяволи бяха в душата й и тя не можеше да избяга от нито един от тях.

	* * *

	Кит бе забравила колко горещо можеше да бъде в Южна Каролина дори през юни. Знойният въздух трептеше над памуковите полета, вече покрити с кремавобели цветове. Дори Мерлин я бе изоставил този следобед, предпочитайки да подремне в сянката на хортензиите, избуяли до кухненската врата.
	Кит би трябвало да последва примера му. Капаците на прозорците на спалнята й бяха затворени и завесите спуснати, както и на останалите стаи, за да не проникне следобедният пек, ала не можа да намери покой там. Бяха изминали два дни от съботната вечеря, но свадата с Кейн не й даваше мира.
	Мразеше лъжата, която му бе казала, но дори сега не можеше да измисли какво друго би могла да му каже, за да е сигурна, че ще даде разрешението, нужно й, за да се омъжи. Колкото до Брандън… Бе получила бележка, в която я канеше да го придружи в сряда вечерта на църковното събрание. Предполагаше, че там ще й направи предложение. Нищо чудно, че не я свърташе на едно място. Подчинявайки се на необясним импулс, тя насочи Изкушение към дърветата.
	Езерото проблясваше като малък скъпоценен камък в средата на горичката, скътано в безопасност, далече от суетнята в плантацията. Това винаги е било едно от любимите й места. Дори в най-жежките августовски дни водата му, захранвана от планинските потоци, беше студена и бистра, а дърветата и гъстите храсти образуваха около него естествена ограда. Мястото беше тихо и уединено, идеално за тайни размисли.
	Младата жена поведе Изкушение към водата, за да се напие, а после обиколи езерото. Върбите винаги й напомняха на жени, преметнали коси върху лицата си, така че краищата им се потапяха във водата. Дръпна едно клонче и го плъзна между пръстите си. Шепата й се напълни с откъснати листа.
	Съблазънта на водата бе неустоима. Работниците никога не идваха тук, а Кейн и Магнъс бяха отишли в града, така че никой нямаше да я обезпокои. Захвърли шапката, изхлузи ботушите, а после съблече и останалите си дрехи. Когато остана гола, се покачи върху скалата досами брега и като сребриста рибка се гмурна във водата. Изплува, задъхана от студа, засмя се и отново се гмурна.
	Накрая се отпусна по гръб, а косата й се разстла като ветрило около главата й. Докато се носеше по водата, затвори очи срещу пламтящото медно кълбо, кацнало върху върховете на дърветата. В този момент се чувстваше сякаш отвъд времето, сляла се с водата, въздуха и земята. Слънцето галеше хълмчетата по тялото й. Водата се плискаше в неговите долчинки. Беше почти щастлива.
	Някъде изкряка жаба. Кит се обърна по корем и лениво заплува, но много скоро почувства, че замръзва, насочи се към по-плиткото и стъпи на пясъчното дъно.
	Тъкмо се канеше да излезе, когато чу тихото цвилене на Изкушение. Откъм края на гората му отговори друг кон. Кит изруга, излезе на брега и се втурна към дрехите си. Нямаше време да облече бельото. Грабна бричовете и едва успя да ги нахлузи върху мокрите си крака.
	Конският тропот приближаваше. Пръстите й бяха вкочанени от студената вода и не можеше да промуши копчетата в илиците. Посегна към ризата и напъха мокрите си ръце в ръкавите. Опитваше се непохватно да закопчае копчетата на гърдите, когато иззад дърветата се показа червеникавокафяв кон и Барън Кейн нахлу в усамотения й свят.
	Той дръпна поводите на коня точно до мястото, където беше скупчено бельото й. Отпуснал ръце върху лъка на седлото, погледна надолу към нея от височината на Вандал. Очите му бяха засенчени от периферията на светлокафявата шапка и изражението им оставаше неразгадаемо. Устата му не се усмихваше.
	Кит стоеше като застинала. Мократа полупрозрачна риза бе прилепнала към тялото й като втора кожа и тя все едно беше чисто гола.
	Кейн бавно спусна крака си от седлото и скочи на земята. Докато се бореше с копчетата на бричовете, тя си мислеше колко е странно такъв грамаден мъж да се движи толкова безшумно.
	Ботушите му бяха прашни, а светлобежовият панталон обгръщаше тесните му бедра. Светлокафявата му риза бе разкопчана на врата. Очите му оставаха скрити под периферията на шапката и тя не можеше да види изражението им, което още повече я изнервяше.
	Сякаш прочел мислите й, Кейн свали шапката и я хвърли на земята, където тя се приземи редом с купчинката бельо. Кит мигом съжали, че не бе останал с шапка. Изгарящият пламък в сивите му очи беше заплашителен и опасен.
	— Аз… аз мислех, че щеше да ходиш в града с Магнъс.
	— Щях. Докато не те видях да излизаш с Изкушение.
	— Значи си знаел, че съм тук?
	— Щях да се покажа по-рано, но исках да съм сигурен, че никой няма да ни обезпокои.
	— Да ни обезпокои? — Копчето на бричовете продължаваше да се бунтува под пръстите й. — Какво значение би имало?
	— Не си прави труда да ги закопчаваш — рече той тихо. — И без това пак ще ги събуеш.
	Кит наблюдаваше като омагьосана как той вдигна ръце и бавно започна да разкопчава ризата си.
	— Не го прави.
	Гласът й прозвуча тънък и треперещ в собствените й уши. Той измъкна ризата от колана на панталона си, свали я и я пусна на земята.
	О, тя знаеше какво прави той… Знаеше, но в същото време не знаеше…
	— Софрония ме чака — припряно заговори младата жена. — Ако скоро не се върна, ще изпрати някой да ме търси.
	— Никой няма да дойде да те търси, Кит. Аз им казах, че имаш работа и ще се върнеш късно. Разполагаме с цялото време на света.
	— Нямаме никакво време. Аз трябва… трябва да тръгвам — промълви тя, ала не помръдна.
	Не можеше.
	Той пристъпи по-близо, без да откъсва поглед от нея. Тя усети как жадно поглъща всички извивки на тялото й, очертаващо се под мокрите дрехи, без да пропуска най-малките подробности.
	— Все още ли искаш да те дам на Парсел? — попита той.
	_Не!_
	— Да. Да, разбира се, че искам.
	— Така да бъде — изрече Кейн с дрезгав, съблазнителен глас. — Но първо трябва изясним нещо между нас двамата.
	Тя поклати глава, но не понечи да отстъпи назад.
	— Това не е прилично — чу се да казва вместо това с кух глас.
	— Изключително неприлично — подкрепи я той с леко насмешлива нотка в гласа. — И нито един от двама ни не го е грижа.
	— Мен ме е грижа — задъхано пророни Кит.
	— Тогава защо не се метнеш на Изкушение и не препуснеш по-далече от тук?
	— Точно това ще направя — събра сили да отвърне тя, но не помръдна.
	Просто стоеше там и изпиваше с поглед голите му мускулести гърди, позлатени от лъчите на късното следобедно слънце.
	Погледите им се кръстосаха и Кейн пристъпи още по-близо. Още преди да я докосне, топлината на кожата му я опари.
	— И двамата знаем какво става помежду ни от деня, в който се появи тук. Време е да сложим край, за да може всеки да продължи с живота си.
	Изкушение изцвили.
	Той погали бузата й с пръст и нежно заговори:
	— Ще бъдеш моя, Кит Уестън, тук и сега.
	Главата му бавно се сведе, сякаш той се движеше насън. Устните му докоснаха клепачите й и ги затвориха с лека, успокояваща целувка. Тя усети дъха му върху бузата си, а сетне отворената му уста като топла пещера погълна нейната.
	Върхът на езика му гальовно се заигра с устните й. Плъзна се между тях и се опита да пропъди неувереността, която не им позволяваше да се разтворят. Гърдите й бяха толкова студени. Сега се притиснаха до топлото му голо тяло, тя простена, отвори уста и го пусна.
	Той изследва всяко кътче от кадифената си крепост, която тя доброволно му позволи да завладее. Езикът му помилва нейния. Постепенно той го подмами в устата си и Кит най-после прие това, което й се предлагаше.
	Ала сега тя се превърна в завоевател. Ръцете й обвиха шията му. Тя го вкуси. Покори го.
	От гърлото му се изтръгна задавен стон. Кит усети как ръката му се плъзга между телата им. Кейн разтвори краищата на разкопчаните бричове и сложи длан върху корема й.
	Интимният жест я възпламени. Тя зарови пръсти в гъстата му светлокестенява коса. Той пъхна ръка под ризата й и обхвана едната й гърда. Палецът му обходи малкото щръкнало зърно и тя отметна глава със сподавен вик. Дали щеше да отиде в ада заради това? Това, което му позволяваше да… Този мъж не беше неин съпруг, а най-заклетият й враг!
	Почувства, че пада, и осъзна, че той я тегли към земята със себе си. Кейн смекчи удара с тялото си, после я претърколи по гръб.
	Земята под нея беше мека и мъхеста. Той дръпна копчето на ризата, отметна мокрия плат и разкри гърдите й.
	— Толкова си красива — отрони хрипливо. Вдигна поглед към лицето й. — Толкова съвършена. Дива и волна.
	Без да откъсва очи от нейните, Кейн покри с палци зърната й и започна да ги мачка.
	Младата жена прехапа устни, за да не закрещи. Избухналата в тялото й вихрушка от усещания ставаше все по-дива и необуздана.
	— Не се сдържай — прошепна той. — Отдай се на чувствата.
	Звукът, който издаде, сякаш идеше от най-съкровените глъбини на съществото й.
	Ответната му усмивка бе пълна със задоволство. Той целуна ямката на шията й, после зърната, които толкова умело бе измъчвал с пръсти.
	Огнени колела се завъртяха пред очите й, когато той ги засмука. Когато й се струваше, че повече няма да издържи, устата му се отдръпна и прокара влажна пътечка до плоския й гладък корем, разголен от отвора на бричовете. Той я целуна там, сетне ги смъкна от бедрата й.
	Сега Кит лежеше гола под него, с изключение на бялата разтворена риза.
	Всеки нерв в тялото й трептеше. Беше изплашена. Замаяна от екстаз. Главата й бучеше.
	— Отвори се за мен, съкровище.
	Ръцете му я водеха… побутваха… разтваряха… О, да…
	Лек полъх погали най-съкровената й част. Бедрата й бяха раздалечени. Тя беше безпомощна пред погледа му. Усети първото бодване на страха. _Евиният грях._ Сега той щеше да направи с нея онова съдбовно, ужасно нещо, което правеха мъжете с жените.
	_Има болка… Има кръв…_
	Но болка нямаше. Той бръсна къдричките между бедрата й и тя изпита най-вълшебното усещане в живота си.
	Кейн дишаше тежко в ухото й, мускулите на раменете му трепереха под дланите й. Страхът се завърна. Той беше толкова силен, а тя тъй беззащитна. Можеше да я разкъса. При все това Кит нямаше сили да помръдне.
	— Почакай — прошепна.
	Той вдигна глава. Очите му бяха замъглени.
	— Аз не бива… трябва…
	— Какво не е наред?
	Страхът бе изчезнал, но не и безпокойството. Нищо не беше наред и в този миг младата жена осъзна, че е длъжна да му каже.
	— Не беше истина — немощно отрони. — Това, което ти казах. Аз… аз никога не съм била с мъж.
	Веждите му се смръщиха.
	— Не ти вярвам. Това е една от поредните ти игри.
	— Не…
	— Кажи ми истината!
	— Казвам ти истината.
	— Има един начин да се уверя.
	Кит не го разбра, дори и когато усети ръката между бедрата си. Пое рязко въздух, когато пръстът му проникна в нея.
	Кейн я усети как потръпва, чу изненадания й вик и нещо в него се преобърна. Преградата беше там, устояла на всички предизвикателства на непокорното й тежко детство. Опъната като кожа на барабан, силна като собственицата си, тя продължаваше да я защитава, макар да бе неговото проклятие.
	Собствената му уязвимост го изплаши и той се възненавидя за това. Скочи на крака и извика:
	— Има ли нещо в теб, което да не е лъжа?
	Тя се втренчи в него от мъхестото си ложе. Краката й все още бяха разтворени. Дълги и стройни, те криеха тайни, които не бе споделила с нито един мъж. Дори когато грабна ризата и шапката си, Кейн продължи да я желае със страст, която го караше да трепери, разкъсван от болка, която отказваше да признае.
	Закрачи през тревата към мястото, където бе вързан конят му. Преди да го възседне, успя да заличи всички чувства от лицето си и се извърна, за да й причини поне част от страданието, което го изгаряше. Ала не можа да измисли достатъчно жестоки думи.
	— Това не е краят между нас.


>>	13

	Брандън й направи предложение на църковната сбирка в сряда вечерта. Тя прие да стане негова съпруга, но се извини с главоболие и отклони поканата да се разходят около църквата. Той я целуна по бузата, отведе я при госпожица Доли и й каза, че на другия ден следобед ще дойде във „Възкръснала слава“, за да се сдобие с разрешението на Кейн за брака им.
	Кит не бе излъгала за главоболието. През нощта почти не бе мигнала, а когато за малко се унасяше в сън, рязко се събуждаше. Не можеше да пропъди спомена за странното измъчено изражение, което бе зърнала върху лицето на Кейн, когато бе разбрал, че все още е девствена.
	Защо му позволяваше да я докосва по този начин? Ако на негово място беше Брандън, би могла да го разбере. Но Кейн… Отново я загриза подозрението, че имаше нещо много нередно с нея.
	Следващия следобед тя неуморно препуска из полята с Изкушение, а после се преоблече в стара рокля и дълго се разхожда с Мерлин. Когато се върна, завари Брандън да слиза по входните стъпала.
	Щом я съзря, бръчки на неодобрение набраздиха челото му.
	— Надявам се, че никой не те е видял в тази рокля.
	Прободе я раздразнение, но побърза да се убеди, че вината бе нейна. Знаеше, че той ще идва днес следобед, но не се сети да се върне по-рано, за да се преоблече. Наистина беше безнадеждна.
	— Разхождах се в гората. Говори ли с Кейн?
	— Не. Луси каза, че е в заграждението за конете. Отивам да говоря там с него.
	Кит кимна и го проследи с поглед, докато се отдалечаваше. Стомахът й се сви на топка от притеснение. Трябваше да се захване с нещо, иначе щеше да откачи. Отиде в кухнята, където поздрави Патси и започна да бърка тесто за любимите бисквити на госпожица Доли.
	Софрония влезе точно когато Кит удряше с дървеното чукче по тестото и намръщено я загледа.
	— Добре че не съм на мястото на тези бисквити. Не изглеждаш особено щастлива за жена, която скоро ще се омъжва.
	Незнайно как, всички знаеха какво се случва. Дори Луси бе намерила предлог да влезе в кухнята след Софрония, която гребеше кафеени зърна от конопената торба в килера и ги изсипваше в голямата дървена мелачка.
	— Разбира се, че съм щастлива. — Кит здравата цапардоса тестото. — Просто съм нервна, това е всичко.
	— Невестата има право да бъде нервна — отбеляза Патси, въоръжи се с един остър нож и се зае да бели праскови за плодовия сладкиш.
	Луси, която стоеше до прозореца, първа го видя.
	— Господин Парсел се връща от заграждението.
	Кит грабна муселинената кърпа, избърса ръцете си и изхвръкна през задната врата, за да посрещне Брандън, ала когато видя изражението му, усмивката й помръкна.
	— Какво стана?
	— Кейн не се съгласи — отвърна той, без да се спре.
	Кит имаше чувството, че някой бе забил юмрук в корема й, и не можеше да си поеме въздух.
	— Той заяви, че според него двамата не си подхождаме. Това е пълно безобразие! Един Парсел да бъде отхвърлен просто ей така от някакъв дивак янки!
	Кит сграбчи ръката му.
	— Не можем да оставим нещата така, Брандън! Прекалено е важно. Аз трябва да си върна „Възкръснала слава“!
	— Той е твой настойник. Не виждам какво можем да направим. Той се разпорежда с парите ти.
	Кит почти не забеляза, че нито един от двамата не говореше за любов, а само за плантацията. Беше прекалено ядосана от примирението му.
	— Ти може и да си готов да се откажеш, но не и аз!
	— Не мога нищо повече да направя. Той няма да размисли. Просто ще се наложи да го приемем.
	Младата жена не желаеше да слуша. Обърна се рязко и с решителна крачка се отправи към заграждението.
	Брандън се загледа за миг след нея, после се насочи към предната част на къщата, където бе завързан конят му. Докато го възсядаше, се питаше дали всичко не беше за добро. Въпреки пленителната красота на Кит и процъфтяващата й плантация, у нея имаше нещо, което го смущаваше. Може би се дължеше на гласовете на предците му, които настоятелно му нашепваха:
	_Тя не е подходяща съпруга за един Парсел… дори да е беден като църковна мишка._
	Кейн стоеше до свежо боядисаната бяла ограда, подпрял крак на долната греда, загледан в кротко пасящите коне. Не си даде труд да се обърне, когато Кит застана зад гърба му, макар че трябваше да е глух, за да не чуе гневните й стъпки.
	— Как можа да го направиш? Защо отказа на Брандън?
	— Не желая да се омъжваш за него — отвърна Кейн, без да я поглежда.
	— Така ли ме наказваш заради това, което се случи онзи ден при езерото?
	— Решението ми няма нищо общо с тази случка — отвърна той толкова глухо, че тя тутакси разбра, че лъже.
	Имаше чувството, че гневът ще я задуши.
	— Проклет да си, Барън Кейн! Повече няма да контролираш живота ми! Пиши на Брандън, че си размислил, или, кълна се в Бог, ще те накарам да си платиш!
	Тя беше толкова дребна, а той толкова огромен, че заплахата й би трябвало да прозвучи смешно. Но тя беше убийствено сериозна и двамата го знаеха.
	— А може би вече съм си платил — отвърна той и се отдалечи от нея.
	Кит се запрепъва към овощната градина. Не виждаше къде върви, искаше само да остане сама. Онзи ден при езерото… Защо му бе казала истината?
	Защото, ако не го бе сторила, той нямаше да спре.
	Искаше да вярва, че може да го накара да промени решението си, но знаеше с такава сигурност, както дишаше, че той няма да го направи. Омразата й от детството, задето се бе родила жена, се завърна с яростна сила. Как мразеше да зависи от милостта на мъжете! Нима сега трябваше да довлече тук Бъртранд Мейхю от Ню Йорк?
	При спомена за суетенето му и мекото му дундесто тяло й се повдигна. Може би някой от мъжете, които я ухажваха, след като се бе върнала… Но Брандън беше като Божие спасение и мисълта да избере друг, я хвърляше в отчаяние.
	Как можа Кейн да й причини това?

	* * *

	Въпросът не й даде мира през цялата вечер. Отказа да вечеря и се заключи в спалнята си. Госпожица Доли дойде да я извика, след това се появи Софрония. Тя отпрати и двете.
	Дълго след като се стъмни, на свързващата врата между спалнята и малката всекидневна рязко се почука.
	— Кит, ела тук — разнесе се гласът на Кейн. — Искам да говоря с теб.
	— Освен ако не си променил решението си, аз няма какво да говоря с теб.
	— Или ще дойдеш тук, или аз ще дойда в спалнята ти. Кое избираш?
	Младата жена затвори за миг очи. Избори. Той й даваше да избира, а после я лишаваше от това право. Бавно отиде до вратата и завъртя дръжката.
	Кейн стоеше в дъното на всекидневната, разрошен, с чаша коняк в ръка.
	— Кажи ми, че си размислил — рече тя.
	— Знаеш, че не съм.
	— Можеш ли да си представиш как се чувства човек, принуден да се подчинява на чужда воля?
	— Не. Точно заради това се бих на страната на Съюза. И не се опитвам да контролирам живота ти, Кит. Противно на това, което си мислиш, аз се опитвам да постъпя правилно.
	— Сигурна съм, че в това се убеждаваш.
	— Ти не го искаш.
	— Нямам какво да ти кажа.
	Тя се обърна и тръгна към спалнята, но той я улови на прага и хвана ръката й.
	— Не бъди толкова твърдоглава и помисли! Парсел е слаб, не е мъж, който може да те направи щастлива. Живее в миналото и хленчи, защото нещата вече не са същите, каквито са били някога. Той е роден и възпитан само за едно — да управлява плантация, използвайки робски труд. Той е миналото, Кит. Ти си бъдещето.
	В думите му имаше повече истина, отколкото й се искаше да признае. Ала Кейн не знаеше истинската причина, поради която тя желаеше да се омъжи за Брандън.
	— Той е прекрасен човек и за мен ще бъде чест да го нарека свой съпруг.
	Кейн се втренчи в нея.
	— Но ще успее ли да накара сърцето ти да тупти така, както когато бяхме край езерото и те държах в обятията си?
	Не, Брандън никога нямаше да накара сърцето й да тупти така и това я радваше. Кейн я караше да се чувства слаба.
	— Сърцето ми туптеше от страх, нищо друго.
	Той се извърна и отпи от коняка.
	— Така няма да стигнем доникъде.
	— Трябва само да кажеш „да“ и завинаги ще се отървеш от мен.
	Кейн вдигна чашата си и гаврътна остатъка на един дъх.
	— Изпращам те обратно в Ню Йорк. Заминаваш в събота.
	— Какво?
	Още преди да се обърне и да види потресеното й лице, Кейн знаеше, че е забил нож в сърцето й.
	Тя беше една от най-умните жени, които познаваше, тогава защо се държеше толкова глупаво? Знаеше, че няма да го послуша, но въпреки това се опита да измисли някакъв разумен довод, който би могъл да я вразуми, ала напразно. Изруга тихо, напусна всекидневната и слезе на долния етаж.
	Дълго седя в библиотеката, свел глава, на бузата му неспирно потрепваше мускул. Кит Уестън бе влязла под кожата му и това го плашеше до смърт. През целия си живот бе наблюдавал как мъжете напълно изглупяват заради жени, а сега същото застрашаваше и него.
	Имаше нещо повече от необикновената й красота, която караше кръвта му да кипне, и чувствеността, чиято сила тя самата не бе осъзнала. В Кит бе стаено нещо сладко и уязвимо, което пробуждаше в душата му чувства, на които не знаеше, че е способен. Чувства, които извикваха в него желание да се смее с нея, вместо вечно да се заяждат и спорят, да я грабне в прегръдките си и да я люби, докато лицето й не засияе от радост, предназначена единствено за него.
	Облегна глава назад. В гнева си й бе заявил, че ще я изпрати обратно в Ню Йорк, ала не можеше да го направи. Утре щеше да й го каже. А след това щеше да се постарае да започне всичко отначало. За пръв път в живота си щеше да загърби цинизма си и да се опита да спечели любовта на една жена.
	Мисълта го накара да се почувства млад и глупашки щастлив.

	* * *

	Часовникът удари полунощ, когато Кит го чу да се прибира в спалнята си. В събота трябваше да напусне „Възкръснала слава“. Ударът беше толкова опустошителен, толкова неочакван, че тя още не се бе съвзела. Този път нямаше планове и мечти, които да я крепят, както през трите години в академията. Той бе спечелил. Най-накрая я бе победил.
	Гневът от собственото й безсилие надви болката. Жадуваше за отмъщение. Искаше да унищожи всичко, което му бе скъпо, да го съсипе така, както той току-що най-безмилостно я бе погубил.
	Но този човек не го бе грижа за нищо, нито дори за „Възкръснала слава“. Не беше ли поверил управлението на плантацията на Магнъс, докато довършваше строежа на предачницата?
	_Предачницата…_ Спря да кръстосва стаята. Предачницата беше по-важна за него от плантацията, защото бе изцяло негово дело.
	Демоните на гнева и болката й нашепваха какво трябва да стори. Толкова просто. Толкова идеално. Толкова греховно.
	Ала не по-греховно от това, което той й бе причинил.
	Намери чехлите, които по-рано бе изритала, грабна ги в ръка и излезе боса от стаята. Безшумно се прокрадна по задните коридори и стълби на голямата къща и се измъкна през задния вход.
	Нощта беше ясна, лунната светлина осветяваше пътя й. Нахлузи чехлите, промуши се между дърветата, ограждащи двора, и се отправи към стопанските постройки.

	* * *

	В бараката, която служеше за склад, бе тъмно като в рог. Кит бръкна в джоба на роклята си и извади свещта и кибрита, които бе отмъкнала от кухнята. Запали свещта, видя всичко, което й трябваше, и го взе.
	Макар и полупълна, тенекията с керосин доста тежеше. Не можеше да рискува да оседлае кон, така че се налагаше да я носи почти три километра. Уви дръжката с парцал, за да не пререже дланта й, и излезе от бараката.
	Плискането на керосина в тенекията звучеше още по-шумно сред дълбоката тишина на топлата нощ, докато Кит решително крачеше по тъмния път, водещ към предачницата. Сълзи се стичаха по страните й. Кейн знаеше какви са чувствата й към „Възкръснала слава“. Колко ли трябваше да я ненавижда, за да я прогони от родния й дом?
	Кит обичаше три неща в живота си: Софрония, Елсбет и „Възкръснала слава“. Целият й живот беше белязан от хора, които се опитваха да я разделят с дома й. Това, което замисляше да направи, беше зло, но може би и тя беше такава. Защо иначе толкова много хора я мразеха така силно? Кейн. Мащехата й. Дори баща й не я бе обичал достатъчно, за да се застъпи за нея.
	_Греховно. Греховно. Греховно._ Всеки плисък на керосина сякаш й заповядваше да се върне обратно. Ала вместо да се вслуша, младата жена се вкопчи в отчаянието си. Око за око, зъб за зъб. Мечта за мечта.
	В предачницата нямаше какво да се открадне, затова вратите не бяха заключени. Тя замъкна тенекията до втория етаж. Свали долната си фуста, сетне с помощта й премете дървените стърготини, разпилени наоколо, и ги натрупа в основата на опорната колона. Външните стени бяха тухлени, но пожарът щеше да унищожи покрива и вътрешните стени.
	_Греховно. Греховно. Греховно._
	Избърса сълзите си с ръкава на роклята и обилно поля стърготините с керосин. Изхлипа мъчително, отстъпи назад и хвърли запалената клечка кибрит.
	Пламъците тутакси лумнаха. Тя политна и заотстъпва заднешком към стълбите. Огромните езици на огъня обхванаха дървената колона. Ето, това беше отмъщението, което щеше да я утешава, когато напуснеше „Възкръснала слава“.
	Ала злодейството, което бе сторила, я ужасяваше. Това беше отвратително и грозно деяние. Доказваше единствено, че двамата с Кейн си приличаха — и тя можеше да причини жестока болка.
	Грабна един празен конопен чувал и се опита да потуши пламъците, но огънят се разгаряше прекалено бързо. Засипа я дъжд от смъртоносни искри. Дробовете й изгаряха. Запрепъва се надолу по стълбите, борейки се за глътка въздух. Падна в подножието.
	Димни кълба се виеха около нея. Подгъвът на муселинената й рокля започна да пуши. Тя угаси пламъчетата с длани и запълзя към вратата.
	Голямата камбана на „Възкръснала слава“ започна да бие в мига, когато Кит усети свежия полъх върху лицето си. С последни усилия се надигна и олюлявайки се, се запъти към дърветата.

	* * *

	Мъжете успяха да потушат пожара, преди да успее да унищожи предачницата, но пламъците погълнаха почти целия покрив и втория етаж. Първите лъчи на зората обагряха небето, когато Кейн се облегна уморено на стената. Лицето му бе изцапано със сажди, а дрехите му бяха обгорели и почернели от дима. В краката му лежеше това, което бе останало от тенекията с керосин.
	Магнъс се приближи до него и мълчаливо огледа разрухата.
	— Имахме късмет — рече накрая. — Вчерашният дъжд е попречил на огъня да се разпростре прекалено бързо.
	Кейн изрита тенекията с върха на ботуша си.
	— След седмица щяхме да монтираме машините. Пожарът щеше да унищожи и тях.
	Магнъс погледна към тенекията.
	— Кой мислиш, че го е направил?
	— Не знам, но възнамерявам да разбера. — Погледна към зейналия покрив. — Едва ли съм най-популярният човек в града, така че навярно не би трябвало да съм изненадан, че някой е решил да ми навреди. Но защо е чакал толкова дълго?
	— Трудно е да се каже.
	— Не биха могли да намерят по-добър начин да ме смажат. Дяволски съм сигурен, че нямам пари, за да възстановя сградата.
	— Защо не се прибереш в къщата и не си починеш? Утрото е по-мъдро от вечерта.
	— След малко. Първо искам още веднъж да огледам наоколо. Ти върви.
	Магнъс стисна рамото му и се запъти към дома си.
	След двайсет минути Кейн го зърна. Отпусна се на коляно в подножието на изгорялата стълба и го вдигна.
	Отначало не позна парчето почернял метал. Огънят бе разтопил зъбите, а изящният обков се бе изкривил. Внезапно непоносима болка прониза цялото му същество. Той разбра какво държеше.
	Сребърен филигранен гребен. Единият от двата, които той често бе виждал сред буйната грива черни къдрици.
	Болката се разрасна, превръщайки се в задушаваща агония. Последния път, когато ги бе видял, и двата гребена бяха в косата й.
	Нахлулите емоции стегнаха сърцето му като в менгеме. Точно той от всички мъже би трябвало да прояви достатъчно здрав разум и да не събаря толкова внимателно изградените прегради. Докато се взираше в безформеното парче метал в дланта си, нещо нежно и крехко се разби в душата му, сякаш се пръсна кристална сълза. На негово място отново се настаниха цинизмът, ненавистта и себеомразата. Какъв слабоволев глупак беше той.
	Пъхна гребена в джоба си и излезе. Лицето му бе изкривено в безмилостна, злобна гримаса.
	Тя си бе отмъстила. Сега беше негов ред.


>>	14
	Преваляше пладне, когато Кейн я намери. Беше се свила под един стар фургон, изоставен по време на войната в някакви храсталаци в северния край на плантацията. Видя ивиците сажди по лицето и ръцете й, обгорелия подгъв на роклята й. Колкото и да бе невероятно, тя спеше. Кейн побутна бедрото й с върха на ботуша си.
	Очите й рязко се отвориха, но той стоеше срещу слънцето и тя видя само една огромна сянка, надвиснала над нея. Ала не беше нужно да вижда повече, за да разбере кой беше той. Опита се да се изправи бързо на крака, но той бе настъпил полата й, приковавайки я към земята.
	— Никъде няма да ходиш.
	Нещо падна пред нея. Кит сведе поглед и видя разтопения сребърен гребен.
	— Когато следващия път решиш да изгориш нещо, не оставяй следи.
	Стомахът й се присви.
	— Позволи ми да обясня — изтръгна се хриплив шепот от гърлото й.
	Не можеше да каже нещо по-глупаво! Как можеше да обясни? Той вече отлично бе разбрал.
	Кейн наклони леко глава и засенчи слънцето. Кит потръпна, когато видя очите му. Безмилостни, студени и пусти. За щастие, той помръдна и слънцето отново я заслепи.
	— Парсел помогна ли ти?
	— Не! Брандън не би направил нещо толкова…
	Брандън не би, но тя — да. Изтри с опакото на ръката пресъхналите си устни и се опита да стане, но той не отмести ботуша си.
	— Много съжалявам.
	Думите прозвучаха жалко и неубедително.
	— Сигурен съм, че съжаляваш, задето огънят не е погълнал всичко.
	— Не, не исках да… „Възкръснала слава“ е моят живот. — Гърлото й дращеше от дима, изгаряше от жажда, но първо трябваше да се опита да обясни. — Тази плантация е всичко, което някога съм искала. Аз… трябваше да се омъжа за Брандън, за да получа парите от попечителския фонд. Смятах с тях да откупя „Възкръснала слава“ от теб.
	— И как щеше да ме заставиш да я продам? С друг пожар?
	— Не. Това, което се случи миналата нощ… беше… — Опита се да си поеме дъх. — Видях счетоводните книги и знаех, че си надскочил средствата си. Нужно беше само една лоша реколта и щеше да затънеш. Исках да съм подготвена. Нямаше да те измамя. Щях да ти предложа справедлива цена за земята. Освен това не искам предачницата.
	— Значи, затова беше толкова решена да се омъжиш. Предполагам, че дори идеалният Парсел не би се посвенил да се ожени за пари.
	— Не беше така. Ние се харесваме. Просто…
	Гласът й заглъхна. Какъв беше смисълът? Кейн беше прав.
	Той вдигна ботуша си от полата й и отиде при Вандал. Не можеше да й стори нищо по-лошо от това, което вече бе решил. Да я изпрати обратно в Ню Йорк, означаваше да я убие.
	Отново се приближи към нея с манерка в ръка.
	— Пий.
	Тя я взе от ръката му и наклони гърлото към устните си. Водата беше топла, с метален вкус, но Кит жадно отпи. Чак когато му върна обратно манерката, забеляза това, което висеше от пръстите му.
	Дълга, тънка връв.
	Преди да успее да помръдне, той хвана китките й и уви въжето около тях.
	— Барън! Не прави това!
	Той завърза краищата към оста на стария фургон и се отправи към коня си, без да отговори.
	— Престани! Какво правиш?
	Кейн се метна на седлото и пришпори коня. Изчезна толкова внезапно, както се бе появил.

	* * *

	Следобедът се влачеше мъчително бавно. Кейн не бе пристегнал въжето прекалено много, за да не се вреже в китките й, но го бе завързал достатъчно здраво, за да не може да се освободи. Раменете я заболяха от неудобната поза. Комарите бръмчаха около нея, стомахът й се бунтуваше от глад, но само при мисълта за храна й се повдигаше. Толкова силна бе ненавистта, която изпитваше към себе си.
	Той се върна по залез. Слезе от коня с ленивата непринудена грация, която вече не можеше да я излъже. Беше се преоблякъл в чиста бяла риза и светлобежов панталон, в странен контраст с окаяното й състояние. Извади нещо от торбата, привързана към седлото, и се приближи към нея. Периферията на шапката закриваше лицето му.
	За миг се втренчи надолу към нея, сетне приклекна. С няколко ловки движения развърза въжето. Когато освободи китките й, младата жена безсилно се свлече до колелото на фургона.
	Кейн й подхвърли манерката, която бе донесъл, сетне развърза вързопа, който бе извадил от торбата. Вътре имаше меко хлебче, парче сирене и резен студено месо.
	— Яж! — грубо заповяда.
	Тя поклати глава.
	— Не съм гладна.
	— Въпреки това го изяж.
	Тялото й имаше по-належаща нужда от храна.
	— Имам нужда от малко усамотение.
	Кейн извади от джоба си пура с подрязани краища и я запали. Пламъкът на кибритената клечка хвърли неравни кървавочервени отблясъци върху лицето му. Клечката угасна. Сега само тлеещият край на пурата осветяваше мрачно стиснатите му устни.
	Той кимна към храстите на по-малко от два метра от тях.
	— Ето там. Нито крачка по-далече.
	Беше прекалено близо за каквото и да било усамотение, но тя бе изгубила правото на свобода, когато бе разпиляла онези дървени стърготини около основата на опорната колона в предачницата.
	Краката й бяха изтръпнали. Изправи се непохватно и се затътри към храстите. Мислено се молеше той да се отдалечи, но Кейн не помръдна от мястото си и към всичките болезнени емоции се добави и унижението.
	Когато се облекчи, се върна при фургона и храната, която Кейн бе донесъл. Едва преглъщаше залъците и затова ядеше бавно. Той не я пришпорваше, а се беше облегнал нехайно на едно дърво, сякаш разполагаше с цялото време на света.
	Когато Кит приключи с яденето, вече се бе стъмнило. Различаваше единствено тъмния му силует и горящия край на пурата.
	Кейн се отправи към коня. Луната изплува иззад един облак и ги окъпа в сребристата си светлина. Медната тока на колана му проблесна, когато той се обърна към нея.
	— Качвай се. Двамата с теб имаме среща.
	Безстрастният му тон я вледени.
	— Каква среща?
	— Със свещеника. Ще се женим.
	Светът сякаш изведнъж застина.
	— Ще се женим? Да не си полудял?
	— Сигурно.
	— По-скоро бих се омъжила за дявола!
	— То е едно и също. Много скоро ще го разбереш.
	Нощта беше топла, но студената увереност в гласа му смрази кръвта й.
	— Ти изгори предачницата ми — рече той, — а сега ще платиш възстановяването й. Парсел не е единственият мъж, който може да се ожени за парите от попечителския ти фонд.
	— Ти си откачил! Няма да го направя!
	— Нямаш избор. Качвай се на коня. Семейство Когдел ни очакват.
	Коленете на Кит омекнаха от облекчение. Преподобният Когдел беше неин приятел. Щом му обясни какво бе намислил Кейн, свещеникът никога нямаше да се съгласи да ги венчае. Отиде при Вандал и понечи да го възседне.
	— Пред мен — изръмжа той. — Научих по трудния начин, че никога не бива да се обръщам с гръб към теб.
	Качи я на седлото и се настани зад нея. Не проговори, докато поляната не остана зад тях.
	— Когдел няма да ти помогне, ако на това се надяваш. Потвърдих най-лошите му страхове и сега нищо не е в състояние да го разубеди да ни бракосъчетае.
	Сърцето й прескочи един удар.
	— За какви страхове говориш?
	— Казах му, че си бременна с моето дете.
	Младата жена не повярва на ушите си.
	— Аз ще отрека! Никога няма да ти се размине толкова лесно!
	— Можеш да отричаш колкото си щеш. Аз вече му казах, че ще го направиш. Обясних му всичко. След като си разбрала, че си бременна, си изгубила ума си. Дори миналата нощ си се опитала да се самоубиеш, запалвайки пожара. Точно заради това повече не мога да те оставя да правиш каквото ти хрумне.
	— Не.
	— Казах му, че от седмици съм те умолявал да се омъжиш за мен, за да не се роди детето ни копеле, но ти не си се съгласила. Той обеща, че тази нощ ще ни ожени, колкото и да се противиш. Можеш да беснееш и да се съпротивляваш, Кит, но в крайна сметка нищо няма да постигнеш.
	— Това няма да ти се размине!
	— Свещеникът е загрижен за теб, Кит. — Гласът на Кейн леко се смекчи. — Ще спестиш излишни страдания и на него, и на себе си, ако направиш това, което ти е казано.
	— Върви по дяволите!
	— Както желаеш.
	Но докато го проклинаше, Кит знаеше, че е изгубила. В случващото се имаше някаква зловеща справедливост. Тя бе сторила нещо ужасно и сега си плащаше за това.
	При все това младата жена направи едно последно усилие, когато видя свещеника и съпругата му да ги чакат пред старата църква за робите. Отскубна се от Кейн и изтича при Мери Когдел.
	— Моля те… това, което Кейн ви е казал, не е вярно! Няма никакво бебе. Ние никога не сме…
	— Стига, стига, скъпа, успокой се. Ти си разстроена. — Добрите й кафяви очи се замъглиха от сълзи, когато потупа Кит по рамото. — Трябва да се успокоиш заради бебето.
	В този момент Кит осъзна, че не може да избяга от съдбата си.

	* * *

	Слава богу, че церемонията беше кратка. След като всичко приключи, Мери Когдел я целуна по бузата, а свещеникът я посъветва да се подчинява на съпруга си във всичко. Потънала в безнадеждно униние, ги чу да казват на Кейн, че госпожица Доли ще пренощува в дома им, и разбра, че Кейн се бе погрижил да я отстрани от пътя си.
	Съпругът й я изведе от църквата, помогна й да се качи на Вандал и препуснаха към „Възкръснала слава“. Колкото повече приближаваха, толкова повече растеше паниката й. Какво ще направи той с нея, когато останат сами?
	Пристигнаха пред къщата. Кейн скочи от коня и подаде юздите на Самуел. После обхвана Кит за талията, повдигна я от седлото и я пусна на земята. За миг коленете й се подгънаха и тя едва не падна, но Кейн я задържа. Тя бързо се окопити и се отдръпна.
	— Получи парите ми — тросна се, когато Самуел си тръгна. — Сега ме остави на мира!
	— И да се лиша от удоволствието на нашата първа брачна нощ? Не мисля.
	Стомахът й се сви на топка.
	— Няма да има първа брачна нощ!
	— Ние сме женени, Кит. И тази нощ ти ще бъдеш моя.
	_Евиният грях._ Ако не беше толкова изтощена, може би щеше да спори с него, но вече не й бяха останали думи. Единствената й мисъл беше да избяга.
	Наоколо цареше мрак. Изведнъж видя светлините, идещи от къщата на Магнъс в дъното на овощната градина. Вдигна полите на роклята си и хукна натам.
	— Кит! Върни се тук!
	Младата жена затича по-бързо. Опитваше се да избяга по-далече от него. От възмездието за собствения си грях.
	— _Магнъс!_ — изкрещя.
	— Кит, спри! Тъмно е. Ще се пребиеш!
	Тя нахлу в градината, прескачайки стърчащите коренища, които познаваше като дланта си. Зад нея, проклинайки, преследвачът й се препъваше в тях, но въпреки това я настигаше.
	— Магнъс! — отново извика Кит.
	И тогава всичко свърши. С крайчеца на окото си зърна как Кейн се хвърли във въздуха и я сграбчи отзад.
	Тя извика, когато двамата се претърколиха в тревата. Той я прикова с тялото си.
	Кит вдигна глава и заби зъби в мускулестото му рамо.
	— По дяволите! — изрева той и я изправи на крака.
	— Какво става тук?
	Кит изхлипа от облекчение, когато чу познатия глас на Магнъс, и затича към него.
	— Магнъс! Позволи ми тази нощ да остана в дома ти!
	Той нежно сложи ръка на рамото й и се извърна към Кейн.
	— Какво правиш с нея?
	— Опитвам се да я предпазя да не убие себе си. Или мен. В момента не знам кой от двама ни е в по-голяма опасност.
	Магнъс въпросително я погледна.
	— Тя е моя съпруга — осведоми го Кейн. — Ожених се за нея преди няма и час.
	— Той ме принуди! — възкликна Кит. — Искам тази нощ да остана в твоята къща!
	Магнъс се намръщи.
	— Не можеш да го направиш. Сега ти му принадлежиш.
	— Аз принадлежа единствено на себе си! И двамата можете да вървите в ада!
	Обърна се, за да побегне, но Кейн я изпревари. Преди да успее да помръдне, той я сграбчи и я метна през рамо.
	Кръвта нахлу в главата й. Ръцете му стиснаха по-силно бедрата й и той закрачи към голямата къща.
	Тя го удари с юмрук по гърба и в отплата той я шляпна по дупето.
	— Престани, преди да съм те изпуснал.
	Зърна краката на Магнъс, крачещи до тях.
	— Майоре, имаш работа с чудесна жена, а се държиш малко грубо с нея. Може би не е зле да си дадеш време да се успокоиш и да поохладиш страстите.
	— Това ще правя през остатъка от живота си.
	Кейн зави зад ъгъла и ботушите му захрущяха по предната алея.
	Следващите думи на Магнъс хвърлиха младоженката в истински ужас.
	— Ако я погубиш тази вечер, ще съжаляваш до края на живота си. Спомни си какво става с коня, който се пришпорва прекалено бързо.
	За миг под затворените клепачи на Кит избухнаха звезди. После сърцето й се изпълни с надежда, когато чу познатите стъпки да бързат надолу по предните стъпала.
	— Кит! Мили боже, какво се е случило?
	— Софрония!
	Кит се опита да се надигне. В същото време Софрония сграбчи ръката на Кейн.
	— Веднага я пуснете!
	Кейн избута Софрония към Магнъс.
	— Дръж я по-далече от къщата тази нощ! — нареди той и се заизкачва с товара си по стълбите.
	Софрония се опита да се измъкне от здравата прегръдка на Магнъс.
	— Пусни ме! Трябва да й помогна! Нямаш представа какво може да направи такъв мъж на една жена. Бял мъж. Той си мисли, че притежава света! Мисли си, че я притежава.
	— И е точно така. — Магнъс я притегли към гърдите си и я помилва. — Те вече са женени, мила.
	— Женени!
	С успокояващ глас Магнъс й разказа това, което току-що бе научил от Кейн.
	— Не можем да се намесваме между съпруг и съпруга. Той няма да я нарани.
	Докато го изричаше, Магнъс се надяваше, че тя няма да долови нотките на съмнение в гласа му. Кейн беше най-почтеният и свестен мъж, когото познаваше, но тази нощ в очите му бе стаена някаква жестокост. Въпреки това той продължи да я успокоява, докато я водеше през потъналата в мрак овощна градина.
	Чак когато наближиха къщата му, тя осъзна накъде са се запътили. Рязко вдигна глава.
	— Къде си мислиш, че ме водиш?
	— У дома, при мен — спокойно отвърна Магнъс. — Ще влезем вътре и ще хапнем. После, ако желаеш, ще поседим в кухнята и ще си поговорим. А ако си уморена, ще отидеш в спалнята и ще си легнеш. Аз ще взема едно одеяло и ще легна на верандата в компанията на Мерлин, там е по-прохладно.
	Софрония не каза нищо. Само се взираше в него. Той зачака, без да я пришпорва. Най-накрая тя кимна и влезе в къщата му.

	* * *

	Кейн се отпусна в удобното кресло до отворения прозорец на спалнята му. Ризата му беше разкопчана до кръста, за да почувства прохладата на нощния вятър; глезените на краката му бяха кръстосани върху табуретката пред него. Едната му ръка беше преметната през страничната облегалка и от пръстите му висеше чаша с коняк.
	Харесваше тази стая. Беше приятна, уютно обзаведена с удобни мебели, без да е претъпкана. Леглото беше голямо, достатъчно да го побере. До него имаше умивалник, а в другия край на спалнята се виждаха скрин и библиотека. През зимата подът беше застлан с вълнен килим, за да държи топло, но сега дъските бяха голи, както му харесваше.
	Чу плисъка на водата в медната вана зад паравана в ъгъла на стаята и стисна устни. Не бе казал на Софрония, че ваната, която бе поръчал да е готова, когато се върне, беше за Кит, а не за него. Кит му бе заповядала да излезе от спалнята, но когато видя, че той няма намерение да се подчини, вирна нос и изчезна зад паравана. Въпреки че водата навярно вече беше изстинала, тя не бързаше да излезе.
	Дори без да я вижда, Кейн знаеше как ще изглежда, когато най-после се надигне от водата. Кожата й ще сияе като златиста, окъпана от светлината на лампата, а косата й ще се стеле на къдрици по раменете, мастиленочерен облак върху кожата с цвят на сметана.
	Замисли се за попечителския фонд, заради който се бе оженил за нея. Би презирал всеки друг мъж, оженил се по сметка, ала в момента това не го притесняваше. Запита се защо. Но в следващия миг спря да се пита, защото не желаеше да знае отговора. Не искаше да признае, че този брак няма нищо общо с парите или възстановяването на предачницата. Всичко беше заради единствения момент на слабост, когато бе забравил за предпазливостта и бе решил да отвори сърцето си за жена. За един миг си бе позволил да даде воля на мислите за нежност и любов и бе сглупил, подлагайки се на много по-голяма опасност, отколкото на бойното поле.
	И в крайна сметка щеше да я накаже не заради подпалената предачница, а точно заради онзи момент на слабост. Тази нощ помежду им завинаги щеше да зейне непреодолима пропаст. След това той щеше да продължи с живота си, без да се терзае от измамни надежди за бъдещето.
	Поднесе чашата с коняк към устните си, отпи малка глътка, сетне остави чашата на пода. Искаше да бъде напълно трезвен за това, което предстоеше да се случи.
	Зад паравана Кит чу стъргането на дървените крака на креслото върху голите дъски и разбра, че той губи търпение. Грабна една кърпа и докато я увиваше около себе си, съжали, че няма нещо по-подходящо, което да облече. Но дрехите й бяха изчезнали. Щом ги съблече, Кейн мигом отнесе скъсаните и изцапани одежди.
	Младата жена рязко вдигна глава, когато той отмести едното крило на паравана. Сложи ръка върху горната част на дървената рамка.
	— Още не съм свършила — едва успя да промълви тя.
	— Имаше достатъчно време.
	— Не знам защо ме застави да се изкъпя в твоята стая.
	— Напротив, знаеш.
	Кит стисна още по-здраво кърпата. За пореден път прехвърли в ума си възможните начини да избяга от това, което я очакваше, ала сърцето й се сви от ужасяващото усещане за неизбежност. Сега той беше неин съпруг. Ако се опиташе да избяга, той щеше да я хване. Ако се опиташе да му се противопостави, той лесно щеше да сломи зашитата й. Оставаше й единствено да следва съветите на госпожа Темпълтън, дадени в онзи живот, в който бе живяла само допреди месец и който сега й се струваше толкова далечен. Ала покорството никога не й се бе удавало с лекота.
	Сведе поглед към тънкия златен пръстен на пръста й. Беше малък и красив, отгоре с две миниатюрни сърчица, с изящен обков от миниатюрни диаманти и рубини. Беше й казал, че го е взел от госпожица Доли.
	— Нямам какво да облека — изтъкна тя.
	— Няма да ти е нужно.
	— Студено ми е.
	Бавно, без да откъсва поглед от нея, той свали ризата си и й я подаде.
	— Не ми трябва ризата ти. Ако се отместиш от пътя ми, ще отида в стаята си, за да си взема пеньоара.
	— Предпочитам да останеш тук.
	Твърдоглав, непоносим глупак! Тя стисна зъби и излезе от ваната. Придържайки с една ръка плътно кърпата до тялото си, Кит се пресегна с другата, за да вземе ризата. Непохватно я облече върху кърпата. После се обърна с гръб към него, пусна кърпата и бързо закопча копчетата.
	Дългите ръкави й пречеха, а краищата прилепнаха към мокрите й бедра. Освен това се чувстваше неловко да бъде гола под тънката материя. Нави маншетите и се шмугна покрай него.
	— Трябва да отида в стаята си да се среша, иначе косата ми ще се оплете на възли.
	— Използвай моя гребен.
	Той кимна към скрина.
	Тя се приближи и взе гребена. Взря се в отражението си в огледалото. Изглеждаше бледа и нащрек, но не и изплашена. А би трябвало да бъде, помисли си, докато прокарваше гребена през дългите мокри кичури. Кейн я ненавиждаше. Той беше силен и непредсказуем, по-силен от нея, а и законът беше на негова страна. Сега би трябвало да го моли на колене за милост. Вместо това изпитваше странна възбуда.
	Видя в огледалото как той се отпусна в дълбокото кресло и лениво кръстоса глезен върху коляното. Погледите им се срещнаха. Тя побърза да се извърне и се зае още по-енергично да разресва косата си, разпръсквайки навсякъде водни капки.
	Чу движение и погледът й отново се стрелна към огледалото. Кейн вдигна чашата от пода и вдигна тост към отражението й.
	— За семейното ни щастие, госпожо Кейн.
	— Не ме наричай така!
	— Това е името ти. Да не би вече да си забравила?
	— Нищо не съм забравила! — Тя пое дълбоко дъх. — Не съм забравила какво зло ти сторих. Но вече платих цената и не е нужно да плащам повече.
	— Това аз ще преценя. А сега остави този гребен и се обърни, за да те погледна.
	Кит бавно се обърна. В гърдите й клокочеше странно вълнение и се смесваше с чувството на ужас. Погледът й се спря върху белезите, нашарили гърдите му.
	— Къде си получил онзи белег на рамото?
	— При Мисионари Ридж.
	— Ами онзи на ръката?
	— Питсбърг. А с този на корема се сдобих при сбиване заради нечестна игра на покер в един публичен дом в Ларедо. А сега разкопчай тази риза и ела тук, за да мога по-добре да огледам новата си собственост.
	— Аз не съм твоя собственост, Барън Кейн.
	— Обаче законът твърди друго, госпожо Кейн. Жените принадлежат на мъжете, за които се омъжват.
	— Продължавай да си го повтаряш, щом те прави щастлив. Но аз не принадлежа на никого, освен на себе си!
	Той стана и се отправи към нея с бавни, отмерени стъпки.
	— Нека си изясним нещо от самото начало. Аз те притежавам. И оттук нататък ти ще правиш точно това, което ти казвам. Ако искам да лъснеш ботушите ми, ще ги лъснеш. Ако ти кажа да изринеш тора в конюшнята, ще се подчиниш. А когато те поискам в леглото си, по-добре мигом да легнеш по гръб и да разтвориш крака, преди да съм разкопчал колана си.
	Думите му би трябвало да я накарат да се свие от страх. Но в тях имаше нещо прекалено пресметливо. Той нарочно се опитваше да я пречупи, ала тя нямаше да му позволи.
	— Умирам от страх — изрече провлачено.
	Не такава реакция очакваше Кейн от нея, затова продължи с настъплението.
	— Когато се омъжи за мен, ти изгуби и последната капчица свобода. Сега мога да направя с теб всичко, което поискам, с изключение на това да те убия. А ако успея да го прикрия, мога да направя дори това.
	— Ако аз не те докопам първа — закани се тя.
	— Никакъв шанс.
	Кит отново се опита да го вразуми.
	— Направих нещо ужасно. Беше грешно и непростимо, но сега ти ще получиш парите ми. Те са три пъти повече, отколкото са нужни за възстановяването на предачницата, затова нека сложим край на това.
	— Някои неща нямат цена. — Той облегна рамо на една от колоните на леглото. — Това, което ще ти кажа, може да ти се стори забавно…
	Тя предпазливо го погледна. Някак си не й се вярваше, че ще й се стори забавно.
	— Вече бях решил да не те изпращам обратно в Ню Йорк. Смятах да ти го кажа на сутринта.
	Младата жена усети, че й прилошава. Поклати глава, надявайки се да я лъже.
	— Каква ирония, нали? — продължи мъчителят й. — Не исках да ти причиня болка. Но сега всичко се промени и изобщо не ми пука за теб.
	Протегна ръка и започна да разкопчава копчетата на ризата. Тя стоеше напълно неподвижна, нямаше и следа от предишната й дързост.
	— Не го прави.
	— Вече е твърде късно.
	Кейн разтвори ризата и погледна гърдите й. Кит се опита да се възпре, но думите сами се изплъзнаха от устата й.
	— Страх ме е.
	— Знам.
	— Ще боли ли?
	— Да.
	Тя стисна клепачи. Той свали ризата и тя остана гола пред него.
	Тази нощ ще бъде най-лошата, убеждаваше се младоженката по неволя. Когато всичко свърши, той ще е изгубил властта си над нея.
	Кейн я вдигна на ръце и я отнесе в леглото. Тя извърна глава, когато той започна да съблича дрехите си. Миг по-късно Кейн се отпусна върху дюшека и той потъна под тежестта му.
	Нещо се преобърна в душата му, когато я видя извърната настрани. Затворените й очи… Примирението върху сърцевидното й лице. Какво ли й е струвало да признае страха си? По дяволите, той не желаеше да я вижда такава. Искаше да проклина и да се съпротивлява, да разпалва гнева му, както само тя умееше.
	Обхвана коленете й, за да предизвика някаква реакция, ала дори и тогава тя не се възпротиви. Разтвори бедрата й и се намести между тях. Сетне погледна най-съкровената част от тялото й, окъпана от светлината на лампата.
	Кит лежеше неподвижно, докато той разделяше с пръсти тъмните копринени къдрички. Неговата дива роза от горската дъбрава. Нежни венчелистчета, закрилнически сплетени около неразцъфналата й сърцевина. Дъхът му секна. От онзи следобед край езерото той знаеше колко малка и тясна бе тя. Заля го нежелана вълна на нежност.
	С крайчеца на окото си зърна как тънките й пръсти се стиснаха в юмрук. Кейн очакваше тя да се нахвърли върху него, да го обсипе с юмруци заради това, което й причиняваше. Жадуваше това да се случи. Ала тя не помръдна и нейната беззащитност го сломи.
	Простена, отпусна се до нея и я притегли в прегръдките си. Тя трепереше. Чувството на вина, не по-малко безпощадно от желанието, заплашваше да го погълне. Никога досега не се бе отнасял толкова коравосърдечно и грубо с жена. Това бе част от безумието, което го бе завладяло.
	— Прости ми — прошепна той.
	Притисна я към голите си гърди и замилва влажните кичури. Докато я успокояваше, страстта му се разгоря с нова сила, ала Кейн нямаше да се поддаде, не и докато Кит не спре да трепери.
	Колкото и да бе невероятно, силната му ръка й носеше успокоение. Тя чуваше равномерното му дишане, но знаеше, че той не спи. Лунната светлина къпеше стаята в сребристо сияние и Кит се изпълни със странно усещане за покой. Нещо в тази призрачна тишина или адът, през който бяха преминали, и този, който несъмнено ги очакваше занапред, отприщиха въпросите.
	— Защо ме мразиш толкова много? Дори преди пожара. От деня, в който се върнах във „Възкръснала слава“.
	За миг той остана притихнал.
	— Никога не съм те мразил — рече накрая.
	— Аз съм обречена да мразя всеки, който наследи „Възкръснала слава“ — промълви Кит.
	— Винаги всичко се свежда до „Възкръснала слава“, нали? Толкова много ли обичаш тази плантация?
	— Повече от всичко на света. „Възкръснала слава“ е всичко, което някога съм имала. Без нея аз съм нищо.
	Той отметна кичур коса, паднал върху бузата й.
	— Ти си прекрасна и смела жена.
	— Как можеш да го кажеш след това, което направих?
	— Предполагам, че всички ние правим това, което смятаме за нужно.
	— Като например да ме принудиш да се омъжа за теб?
	— Като това. — Кейн замълча за миг. — Аз не съжалявам, Кит. Не повече, отколкото ти.
	Тя отново се напрегна.
	— Тогава защо не продължи и не направи това, което смяташе? Аз нямаше да те спра.
	— Защото искам и ти да го желаеш. Да ме желаеш и да ме жадуваш, както аз теб.
	Изведнъж голотата й я притесни и тя се отдръпна от него.
	— Това никога няма да го бъде.
	Очакваше, че той ще се ядоса. Ала вместо това Кейн се подпря на възглавниците и се втренчи в нея, без да направи опит да я докосне.
	— Ти си прекалено страстна по природа. Почувствах го в целувките ти. Не се страхувай от това.
	— Не желая да съм страстна. Това е грешно за една жена.
	— Кой ти го каза?
	— Всички го знаят. Когато госпожа Темпълтън говори с нас за Евиния грях, тя каза, че…
	— Евиния какво?
	— Евиния грях. Сещаш се.
	— Мили боже! — Той седна в леглото. — Кит, ти знаеш ли точно какво се случва между един мъж и една жена?
	— Виждала съм конете.
	— Конете не са хора. — Кейн сложи ръце върху раменете й и я обърна с лице към себе си. — Погледни ме. Дори да ме мразиш, сега ние сме женени и е невъзможно да държа ръцете си далече от теб. Но искам да знаеш какво се случва между нас. Повече няма да те плаша.
	Търпеливо, с прости и разбираеми слова той й разказа за нейното и неговото тяло. А след това й обясни какво се случва, когато се слеят. Когато свърши, стана от леглото и както беше гол, отиде до масичката, където бе оставил чашата с коняк. После се извърна и застана мълчалив, позволявайки й да задоволи любопитството, което тя за нищо на света нямаше да признае.
	Кит се опиваше от гледката на тялото му, осветено от лунната светлина. Съзря красота, каквато никога не бе виждала досега — изваяни мускули и стегната плът, които свидетелстваха за сила и мощ, и неща, които не разбираше напълно. Очите й се спряха върху мъжествеността му, която щръкна пред погледа й, и страховете отново се завърнаха.
	Той навярно долови нейния смут, защото остави чашата и се върна при нея. Този път очите му блестяха предизвикателно и макар че се страхуваше, Кит никога не би подвила опашка пред предизвикателството, особено когато идваше от него.
	Ъгълчето на устата му се изви в някакво подобие на усмивка. Кейн сведе глава и бръсна устни о нейните. Докосването беше нежно като милувка на перце, устата му остана затворена. Нямаше и следа от грубото нахлуване на езика, което да й напомни за другата, далеч не толкова внимателна атака, която скоро предстоеше.
	Част от напрежението я напусна. Устните му прокараха пътечка до ухото й. Той целуна вдлъбнатината зад него, а сетне пое нежно между устните си меката част, украсена с миниатюрната сребърна обица.
	Очите й неволно се притвориха пред бурята от усещания, които той събуди в нея, после рязко се отвориха, когато той стисна китките й и ги вдигна над главата й.
	— Не се страхувай — прошепна, прокарвайки пръсти по кадифената вътрешна страна на ръцете й. — Ще бъде хубаво. Обещавам ти.
	Спря ръка върху сгъвката на лакътя й започна да гали с палец чувствителната кожа.
	Всичко, което се бе случило между тях, би трябвало да я държи нащрек, но когато той започна да описва леки кръгове под мишницата й, миналото сякаш се изпари и вълшебните усещания на настоящето я направиха пленница на желанието.
	Той плъзна чаршафа до кръста й и алчно се взря в разкрилата се пред взора му гледка.
	— Гърдите ти са прекрасни — дрезгаво промърмори.
	Една по-благовъзпитана млада дама тутакси би се покрила с ръце, но Кит бе отраснала без нежни грижи и внимание и скромността не й бе присъща. Видя как главата му се свежда, как устните му се разтварят, почувства топлия му дъх върху голата си плът.
	Простена, когато той облиза с език малкото зърно, което тутакси се втвърди и запулсира. Кит изви тяло, а Кейн отвори уста, за да вземе това, което тя му предлагаше. Нежно засмука розовото връхче.
	Без да се усети, тя вдигна ръце, обви с длани тила му и притегли главата му по-близо. Докато устата му смучеше едното зърно, той галеше другото със загрубялата възглавничка на показалеца, дразнеше връхчето, а сетне го хвана с палеца и нежно го стисна.
	Тъй като не познаваше мъжете, Кит не разбираше какво усилие на волята му струваше да обуздае страстта си, за да й достави удоволствие. Знаеше единствено, че всяко движение на устните му върху гърдата й възпламеняваше божествени усещания в нея, разпростиращи се до всяка клетка на тялото й.
	Той отметна чаршафа и легна до нея. Устните му отново намериха нейните, но този път не беше нужно да я заставя да ги отвори. За негова радост, те вече алчно го очакваха. При все това той не бързаше, за да й даде време да свикне с него.
	Докато си играеше с устните й, ръцете на Кит станаха неспокойни и зашариха по гърдите му. Един от палците й обхвана неговото плоско, твърдо зърно.
	Кейн изстена и зарови пръсти във влажните й оплетени къдрици и повдигна главата й от възглавницата. Езикът му проникна в устата й и завладя влажната гореща мекота.
	Вродената й неукротимост срещна страстта му. Тя отново се изви под него и разпери пръсти върху гърдите му.
	Последните остатъци от самоконтрола му се стопиха. Ръцете му вече не се задоволяваха с гърдите й. Те се спуснаха надолу към корема й, а после към тъмния копринен триъгълник.
	— Разтвори се за мен, сладка моя — прошепна той дрезгаво в устните й. — Пусни ме да вляза.
	И тя се подчини. Би било немислимо да не го стори. Ала това не му бе достатъчно. Той започна да милва вътрешната страна на бедрата й и Кит помисли, че ще полудее. Накрая краката й се разтвориха достатъчно широко, за да удовлетворят желанието му.
	— Моля те — задъхано пророни тя.
	И той я докосна, неговата дива роза, кадифената й сърцевина. За да не я изплаши, нежно, без да бърза, разтвори тръпнещите листенца, макар че едва не обезумя от неистовата нужда да я обладае. Никога досега в живота си не бе желал толкова силно жена.
	Намести се върху нея, обсипвайки с целувки гърдите, сладката й млада уста. И тогава, неспособен повече да се сдържа, се насочи към женствеността й и бавно проникна в нея.
	Тя застина, ала Кейн я успокои с целувките си, с един мощен тласък разкъса девственото було и завинаги унищожи невинността й.
	Рязката пронизваща болка тутакси я върна в реалността. Досега тя бе познала единствено наслада, но в този миг се почувства предадена. Милувките му я бяха излъгали. Бяха й обещали вълшебство, но накрая се оказаха дяволско изкушение.
	Ръката му обхвана брадичката й и Кейн повдигна лицето й. Тя го изгледа кръвнишки, осъзнавайки с неприязън, че нещо могъщо и твърдо е заровено дълбоко в нея.
	— Всичко е наред, любима — промърмори той. — Повече няма да има болка.
	Този път тя не му повярва.
	— Може би за теб. Махай се!
	Той се усмихна с почти замечтана усмивка. Ръцете му обхванаха гърдите й и тя почувства как отново се разтапя.
	Кейн започна да се движи в нея и Кит вече не желаеше той да се махне. Заби нокти в мускулестите му рамене и зарови устни в шията му, за да го вкуси с език. Кожата му имаше привкус на морска вода и тя потъна в това море от блаженство. Той продължаваше да прониква все по-надълбоко, пронизвайки утробата и сърцето й, разтапяйки костите, плътта и дори душата й.
	Тя се извиваше и гърчеше под него, позволявайки на мощния жребец да я язди през деня и нощта, през времето и пространството, вкопчена в него, в мъжката му сладост, в твърдото копие, което я пронизваше все по-навътре, издигаше я все по-високо и по-високо, запращайки я в ослепителното сияние на слънцето и луната, където тя се носи цяла вечност, преди да се разпадне на милион частици от светлина и мрак, отвръщайки на могъщия му вик със своя.


>	Част четвърта
>	Катрин Луиз

E>
	Само ние самите можем да си дадем покой.
@	Ралф Уолдо Емерсън
E$

>>	15

	Кит беше сама в голямото разхвърляно легло, когато шумът откъм коридора я събуди. Примигна срещу слънчевата светлина, сетне рязко се надигна, когато осъзна къде се намира. Внезапното движение я накара да потръпне от болка.
	Софрония се втурна в стаята, без да си даде труд да почука.
	— Кит! Скъпа, добре ли си? Магнъс не ме пусна да си тръгна, иначе щях да дойда по-рано.
	Кит засрамено извърна очи.
	— Добре съм — промълви и отметна завивките. Пеньоарът й лежеше в долния край на леглото. Кейн сигурно го бе оставил там.
	Докато го обличаше, Софрония застина. Кит я видя да се взира в бледото петно върху чаршафа.
	— При Магнъс ли остана миналата нощ? — попита припряно, с надеждата да я разсее.
	Софрония откъсна поглед от леглото.
	— Майорът не ми остави голям избор — отвърна с нерешителен глас. — Магнъс спа на верандата.
	— Разбирам. — Кит се отправи към спалнята си, сякаш всичко беше както преди. — Нощта беше приятна да се спи навън.
	Софрония я последва. Кит започна да се мие с водата, която Луси й бе приготвила. Помежду им се възцари неловка тишина.
	— Той нарани ли те? — първа я наруши Софрония. — Можеш да ми кажеш.
	— Добре съм — прекалено бързо отвърна Кит.
	Софрония приседна на ръба на леглото, в което никой не бе спал.
	— Никога не съм ти казвала това. Не исках да го правя, но сега…
	Кит се извърна от умивалника.
	— Какво има?
	— Аз… аз знам какво е да бъдеш… наранена от мъж.
	Икономката нервно стисна ръце в скута си.
	— О, Софрония…
	— Когато ми се случи за пръв път, бях на четиринайсет. Той… той беше бял. След това исках да умра, чувствах се толкова омърсена. И през цялото онова лято той ме намираше, колкото и усилено да се опитвах да се скрия. „Ей, момиче! — викаше ми. — Ти. Ела тук.“
	Очите на Кит се наляха със сълзи. Изтича при приятелката си и коленичи до нея.
	— Съжалявам. Не знаех.
	— Аз не исках да ти казвам.
	Кит притисна дланта на Софрония към бузата си.
	— Защо не отиде при баща ми и не му разказа какво се е случвало?
	Ноздрите на Софрония се издуха и тя избута ръката на Кит.
	— Той знаеше какво се случваше. Белите мъже винаги знаят какво става с робините им.
	Кит мислено благодари, че не бе закусила, защото иначе щеше да повърне. Бе чувала разни истории, но винаги бе успявала да се убеди, че подобни ужаси никога не биха могли да се случат във „Възкръснала слава“.
	— Не ти го казвам, за да плачеш.
	Софрония изтри с палец сълзата, търкулнала се по бузата на приятелката й.
	Кит си припомни какви аргументи винаги бе изтъквала за правата на Юга на всички, които твърдяха, че войната е била заради робството. Сега осъзнаваше защо са били толкова важни за нея. Те й позволяваха да не признава истината, срещу която се страхуваше да се изправи.
	— Това е толкова ужасно! Толкова противно!
	Софрония стана и се отдалечи.
	— Правя всичко по силите си, за да го забравя. В момента ти ме тревожиш много повече.
	Кит не желаеше да говори за себе си. Върна се при умивалника, преструвайки се, че светът си е същият, какъвто е бил вчера.
	— Не е нужно да се тревожиш за мен.
	— Видях изражението на лицето му, когато те носеше към къщата. Не е нужно голямо въображение, за да разбера колко ти е било трудно. Чуй ме, Кит. Не бива да таиш в себе си цялата тази гадост и болка. Трябва да ги споделиш, преди да те осакатят.
	Кит се замисли какво би могла да каже, особено след това, което приятелката й бе разказала за себе си. Но как можеше да говори за нещо, което не разбираше?
	— Без значение колко е било ужасно — продължи Софрония, — с мен можеш да споделиш. Аз разбирам, скъпа. Можеш да ми кажеш.
	— Не, ти не разбираш.
	— Разбирам. Знам какво е. Знам как…
	— Не, не знаеш. — Кит се обърна. — Не беше отвратително като това, което се е случило с теб — тихо рече. — Не беше ужасно, нито гадно или нещо подобно.
	— Искаш да кажеш, че той не е…
	Кит преглътна и кимна.
	— Направи го.
	Лицето на Софрония пребледня.
	— Аз… предполагам, че не биваше… — Думите й заглъхнаха. — Трябва да се връщам в кухнята. Патси не се чувстваше добре вчера.
	Полите й тихо прошумоляха, докато излизаше от стаята.
	Кит остана да гледа след нея, изпълнена с вина и болка. Най-накрая се застави да приключи със сутрешния тоалет. Отвори гардероба и грабна първата попаднала й рокля от памучен плат на бонбонено розови райета. Тъй като бе загубила сребърния гребен, привърза къдриците си с оранжева панделка, която откри в чекмеджето на скрина. Цветът не отиваше на роклята, но тя не забеляза.
	Когато стигна до преддверието, входната врата се отвори и влязоха Кейн и госпожица Доли. Кит незабавно се озова в прегръдката й и едва не се задуши от уханието на мента.
	— О, мое мило, драгоценно съкровище! Това е най-щастливият ден в живота ми! Само като си помисля, че вие с майора тайно сте хранили нежни чувства един към друг, а аз дори не съм забелязала!
	Кит за пръв път чуваше компаньонката й доброволно да нарича Барън „майор“. Втренчи се по-внимателно в нея, което й даде извинение да не погледне Кейн.
	— Вече смъмрих майора, задето ме е държал в неведение. Би трябвало да смъмря и теб, но съм прекалено щастлива. — По-възрастната жена театрално притисна ръце към богато украсения с воланчета корсаж на роклята си. — Само я погледнете, майоре, в тази хубава рокля и с панделка в косата. Макар че би трябвало да потърсиш друг цвят, Катрин Луиз. Онази от розов атлаз, ако не е много омачкана. А сега трябва да отида да говоря с Патси за тортата.
	Тя целуна Кит по бузата и величествено се насочи към кухнята. Когато тракането на тънките й токчета по дървения под заглъхна, Кит най-после се застави да погледне съпруга си.
	Все едно насреща й беше непознат. Лицето му бе лишено от всякакво изражение, а очите му изглеждаха далечни и чужди. Запита се дали страстта, която бяха споделили предишната нощ, не е била само плод на въображението й.
	С надежда потърси някаква следа от нежност, някакво признание за значението на това, което се бе случило помежду им. Когато не го откри, студ пропълзя в душата й. Би трябвало да знае, че отношенията им ще са такива. Беше глупаво да очаква нещо друго. При все това се чувстваше предадена.
	— Защо госпожица Доли те нарича „майор“? — попита тя, макар че на езика й напираха съвсем други въпроси. — Какво си й казал?
	Той захвърли шапката си върху масичката във фоайето.
	— Казах й, че сме се оженили. После й изтъкнах, че ако продължи да вярва, че аз съм генерал Лий, ще й се наложи да се примири с факта, че ти живееш с двуженец, тъй като генералът отдавна е женен.
	— И как реагира тя?
	— Прие го, особено след като я уверих, че няма защо да се срамувам от бойните си подвизи.
	— Бойните ти подвизи? Как си могъл да я изплашиш така? — Най-после намери на кого да излее поне малка част от болката си. — Ако си я изтормозил…
	— Тя изобщо не се изплаши. Беше изключително доволна да узнае колко храбро съм се сражавал под командването на генерал Борегар.
	— Борегар се би за Конфедерацията.
	— Компромис, Кит. Може би някой ден ще научиш цената му. — Запъти се към стълбището, после спря. — След час заминавам за Чарлстън. Магнъс ще бъде тук, ако имаш нужда от нещо.
	— Чарлстън? Заминаваш днес?
	Той я изгледа подигравателно.
	— Да не би да очакваше меден месец?
	— Не, разбира се, че не. Но не мислиш ли, че ще изглежда малко странно, ако заминеш толкова скоро след нашата… нашата сватба?
	— И откога те е грижа за мнението на хората?
	— Не ме е грижа. Просто мислех за госпожица Доли и нейната торта. — Изведнъж гневът й избухна. — Върви в Чарлстън! Можеш да вървиш по дяволите, изобщо не ми пука!
	Мина покрай него и изхвърча през вратата. Почти очакваше, че той ще тръгне след нея. Почти се надяваше, че ще го направи. Жадуваше за свада, бурен скандал, в който да излее мъката си. Но вратата остана затворена.
	Отиде до високия вечнозелен дъб зад къщата и се облегна на един от големите му надвиснали клони. Как щеше да оцелее да бъде негова съпруга?

	* * *

	През следващите няколко дни Кит се постара да не се задържа в къщата. С първите лъчи на зората нахлузваше бричовете и препускаше с Изкушение от единия край на плантацията до другия, обикаляше навсякъде, с изключение на предачницата. Разговаряше с жените за градините им, с мъжете обсъждаше реколтата на памука, бродеше между дългите редове с растения, докато жаркото следобедно слънце не я принудеше да потърси прохлада в гората или на брега на езерото.
	Но езерото вече не беше нейното убежище. Кейн бе успял да помрачи радостта и покоя, които й носеше. Докато седеше под върбите, си мислеше за това как й бе отнел всичко: дома, парите, а накрая дори тялото. Всъщност последното му бе дала доброволно.
	Понякога спомените я изпълваха с гняв. Друг път изпитваше безпокойство и смут. Тогава се мяташе върху гърба на Изкушение и яздеше, докато не отмалееше от умора.
	Дните се нижеха един след друг. Кит никога не е била страхливка, но сега не можа да събере смелост да посрещне посетителите, затова предостави това задължение на госпожица Доли. Въпреки че семейство Когдел никога нямаше да разкрие подробности от онази ужасна сватба, останалото беше достатъчно срамно. Тя се бе омъжила толкова прибързано за врага, че сега всички щяха да броят на пръсти следващите месеци. А още по-позорно беше обстоятелството, че съпругът й я бе изоставил на сутринта след сватбата и тя нямаше никаква представа кога ще се върне.
	Само веднъж се съгласи да приеме госта си, когато в ранния съботен следобед Луси обяви, че е дошъл господин Парсел. Брандън знаеше какви са чувствата й към Кейн, затова трябваше да разбере, че е била принудена да се съгласи на този брак. Може би той щеше да измисли някакъв начин да й помогне.
	Бързо смени бричовете с роклята, която бе носила предишния ден, и побърза да слезе долу. Щом я видя, Брандън стана от дивана, за да я поздрави.
	— Госпожо Кейн — официално се поклони той. — Дойдох, за да ви поднеса поздравленията си, както и да ви предам най-добри пожелания от майка ми и сестрите ми. Сигурен съм, че двамата с майор Кейн ще бъдете много щастливи.
	Кит едва сподави истеричния смях, напиращ в гърлото й. Колко типично за него да се държи така, сякаш никога нищо не бе имало помежду им, освен обикновено познанство.
	— Благодаря ви, господин Парсел — успя да отвърне тя в същия тон.
	Гордостта й помогна безупречно да изиграе ролята, на която я бяха обучавали в академията „Темпълтън“. През следващите двайсет минути неспирно бъбреше за розите, които растяха близо до къщата, за здравето на президента на Банката на плантаторите и гражданите и за възможността да се закупи нов килим за църквата.
	Той чинно се включваше във всяка тема и нито веднъж не направи опит да спомене за събитията, случили се между тях преди по-малко от седмица. Когато гостът й стана, за да си тръгне, точно двайсет минути след пристигането си, тя се зачуди защо й бе отнело толкова дълго време, за да прозре какъв надут пуяк и глупак бе той.
	Прекара вечерта, свита в креслото в задния салон, със старото окъсано томче „Есета“ на Емерсън. Срещу нея беше махагоновото бюро, зад което Софрония водеше сметките на домакинството. Кейн навярно очакваше тя да се заеме с това в ролята си на домакиня, но Софрония едва ли би одобрила намесата й, а и Кит не проявяваше ни най-малък интерес да брои ленените чаршафи и покривки. Не желаеше да бъде господарка на къщата. Искаше да бъде господарка на земята.
	С наближаването на нощта Кит изпадна в още по-дълбоко отчаяние. Кейн бе в състояние да направи с плантацията всичко, което му хрумне, и тя нямаше да може да го спре. Той се интересуваше много повече от предачницата, отколкото от памуковите полета. Нищо чудно да реши да прокара път между тях. Освен това беше комарджия. Ами ако проиграеше парите от попечителския й фонд? Ако реши да продаде земята, за да се сдобие с пари в брой?
	Часовникът в коридора удари полунощ и я обзеха още по-мрачни мисли. Кейн винаги е бил скитник по душа. Беше живял тук три години. Колко още време трябваше да мине, преди да реши да продаде „Възкръснала слава“ и да се отправи в търсене на нещо ново?
	Опита се да се убеди, че засега „Възкръснала слава“ беше в безопасност. Кейн беше зает с предачницата, затова едва ли в момента щеше да предприеме нещо драстично. И въпреки че противоречеше на природата й, налагаше се търпеливо да изчака.
	Да, „Възкръснала слава“ беше в безопасност, но можеше ли да се твърди същото и за нея? Как да обясни защо кръвта й кипваше във вените всеки път когато той я докоснеше? Или вълнението, което я връхлиташе всеки път щом го зърнеше? Дали историята се повтаряше? Дали кръвта на Уестън зовеше кръвта на Кейн, както в онзи съдбовен съюз в миналото, който едва не бе унищожил „Възкръснала слава“?
	— Катрин Луиз, защо не си в леглото?
	Госпожица Доли стоеше на прага, украсеното й с безброй къдрички боне бе килнато на една страна, а челото й — сбърчено от тревога.
	— Просто не ми се спи. Съжалявам, че ви събудих.
	— Нека ти сипя няколко капки лауданум, скъпа, ще ти помогне да заспиш.
	— Не ми е нужен.
	— Трябва да си починеш, Катрин. Хайде сега, не се инати.
	— Всичко с мен ще е наред.
	Поведе госпожица Доли към горния етаж, но по-възрастната жена не я остави на мира, докато Кит не глътна насила няколко лъжички опиева тинктура.
	Тя заспа, ала под въздействието на опиума в съня й я преследваха фантастични видения. На зазоряване при нея дойде огромен светлокафяв лъв. Подуши мириса му на мъжкар и джунгла, но вместо да изпита страх, пръстите й се заровиха в гривата му и тя го придърпа по-близо.
	Постепенно звярът доби облика на нейния съпруг. Той зашепна любовни слова и започна да я милва. През воала на съня тя почувства кожата му. Топла и влажна като нейната.
	— Сега ще те изпълня докрай — прошепна призрачният й съпруг.
	— Да — пророни тя. — О, да.
	И тогава той влезе в нея, а в тялото й лумна пожар. Тя се движеше с него, извиси се с него и миг преди пламъците да избухнат, изкрещя името му.
	Когато на следващата сутрин се събуди, главата й все още беше замаяна от лауданума. Младата жена се втренчи в розово-зелените копринени завеси на леглото, опитвайки се да се отърси от последните остатъци от лекарството. Колко реално изглеждаше всичко… лъвът, който се бе превърнал под ръцете й в…
	Рязко подскочи в леглото.
	Кейн стоеше до умивалника и се бръснеше пред огледалото, което висеше над него. Само една бяла кърпа беше омотана около бедрата му.
	— Добро утро.
	Тя му метна свиреп поглед.
	— Върви да се бръснеш в своята стая!
	Той се обърна и многозначително се втренчи в гърдите й.
	— Гледката тук е по-добра.
	Кит осъзна, че чаршафът се бе свлякъл до кръста й, и побърза да го дръпне до брадичката. Тогава забеляза, че нощницата й лежи смачкана на пода. Той се засмя, когато тя рязко си пое дъх. Кит вдигна чаршафа и се зави през глава.
	Значи всичко е било истина. Не си въобразяваше влагата между бедрата.
	— Миналата нощ беше истинска дива котка — изрече провлачено той, явно развеселен.
	А той е бил лъвът.
	— Бях упоена — сопна се тя. — Госпожица Доли ме накара да пия лауданум. Нищо не си спомням.
	— Е, предполагам, че в такъв случай ще трябва да повярваш на думите ми. Беше сладка и покорна и направи всичко, което пожелах.
	— Кой сънува сега?
	— Миналата нощ взех това, което е мое — с подчертано удоволствие заяви той. — Много хубаво, че твоята свобода вече е минало. Очевидно се нуждаеш от силна ръка.
	— А пък ти очевидно се нуждаеш от куршум в сърцето.
	— Ставай от леглото и се обличай, жено! Достатъчно дълго си се крила.
	— Не съм се крила.
	— А пък аз чух друго. — Той изплакна лицето си, после се пресегна за кърпа, за да се подсуши. — Вчера в Чарлстън се натъкнах на една от съседките ни. Тя с най-голямо удоволствие ме осведоми, че не си приемала гости.
	— Прости ми, задето нямах желание да слушам как всички цъкат с езици, възмутени от факта, че съм се омъжила за янки, който ме е зарязал на сутринта след нашата сватба.
	— Това наистина е обидно, нали? — Кейн захвърли кърпата. — Нямах избор. Предачницата трябва да бъде възстановена преди тазгодишната беритба на памука и се налагаше да уредя доставката на строителни материали. — Запъти се към вратата. — Искам да се облечеш и след половин час те чакам долу. Каретата ще ни чака.
	Кит го изгледа подозрително.
	— Защо?
	— Днес е неделя. Господин и госпожа Кейн отиват на църква.
	— На църква!
	— Точно така, Кит. Тази сутрин ще престанеш да се държиш като страхливка и ще се изправиш лице в лице с тях.
	Тя скочи от леглото, повличайки чаршафа със себе си.
	— Никога в живота си не съм се държала като страхливка!
	— Тъкмо на това разчитам — подхвърли той и изчезна през вратата.
	Никога не би го признала, но той беше прав. Не можеше вечно да продължава да се крие от хората. Изруга под нос, захвърли чаршафа и се наведе над умивалника.
	Реши да избере синьо-бялата муселинена рокля, осеяна с незабравки, която носеше първата вечер, когато се върна във „Възкръснала слава“. След като я облече, вдигна косата си в хлабав кок, после нагласи върху главата си малко творение от слама и син атлаз. Бижутата й се състояха от омразния венчален пръстен и обиците с лунен камък.
	Сутринта беше топла и богомолците не бързаха да влязат в църквата. Когато каретата на „Възкръснала слава“ приближи, Кит видя как всички глави се извръщат към тях. Само децата, гонещи се наоколо, не проявиха интерес към пристигането на новоизлюпеното семейство Кейн.
	Кейн помогна на госпожица Доли да слезе, после протегна ръка към младата си невеста. Тя пристъпи грациозно на земята, но когато той понечи да пусне ръката й, се притисна към него. Лепнала върху лицето си това, което се надяваше да мине за интимна усмивка, Кит обгърна първо с едната, а после и с другата си ръка ръкава му и се вкопчи в него, истинско въплъщение на беззащитна и обожаваща съпруга.
	— Малко не преиграваш ли? — промърмори той.
	Тя го дари с ослепителна усмивка и прошепна под нос:
	— Едва сега започвам. А ти можеш да вървиш по дяволите!
	Госпожа Ребека Уитмарш Браун първа се добра до нея.
	— Е, Катрин Луиз, не очаквахме да те видим тази сутрин. Несъмнено внезапната ти женитба за майор Кейн доста ни изненада, нали, Гладис?
	— Определено — сковано отвърна дъщеря й.
	Съдейки по вкиснатото изражение на запитаната, Кит разбра, че самата Гладис бе хвърлила око на Кейн. Янки или не, никак не й се нравеше, че е била пренебрегната заради такава мъжкарана като Кит Уестън.
	Кит толкова се вживя в ролята си, че притисна буза о ръкава на съпруга си.
	— О, госпожо Браун, Гладис, надявам се, че не се шегувате с мен. Със сигурност само слепците в околността не биха видели какви чувства изпитваме с майора един към друг. Макар че, бидейки мъж, той може по-добре да скрие истинските си емоции, отколкото слаба жена като мен.
	Кейн издаде странен сподавен звук и дори госпожица Доли сащисано примигна.
	Кит въздъхна и цъкна с език.
	— Аз дълго се борих със себе си. Все пак майорът е янки и чужденец и един от нашите _най-заклети_ врагове. Но както е написал Шекспир: „Любовта побеждава всичко“. Нали така, скъпи?
	— Струва ми се, че го е написал Вергилий, скъпа моя — отвърна той сухо. — Не Шекспир.
	Кит засия срещу жените.
	— Е, не е ли той най-умният сред мъжете? Не би ви хрумнало, че един янки може да знае толкова много, нали? Повечето от тях са пълни тъпаци и тъй нататък.
	Той стисна ръката й, което за страничните наблюдатели можеше да изглежда като жест на съпружеска обич, но всъщност беше предупреждение да внимава как се държи.
	Тя игриво размаха ръка пред лицето си.
	— Господи, наистина е много топло! Барън, скъпи, може би не е зле да ме отведеш в църквата, където е по-прохладно. Изглежда, тази сутрин съм по-чувствителна към топлината.
	Думите едва бяха излезли от устата й, когато десетки погледи се насочиха към талията й.
	Този път злорадото подхилване на Кейн не можеше да бъде сбъркано.
	— Разбира се, скъпа моя. Хайде веднага да влизаме.
	Той я поведе нагоре по стъпалата, като нежно обгръщаше раменете й, сякаш беше крехко клонче, натежало от плод, нуждаещо се от закрилата му.
	Кит усети как погледите на енориашите пронизват гърба й и сякаш чуваше как пресмятат месеците наум. _Нека си броят_, каза си тя. Много скоро ще разберат, че са сгрешили.
	И тогава като гръм от ясно небе я порази ужасяваща мисъл.

	* * *

	Открай време шаманката живееше в порутена къщурка върху земята, принадлежала някога на семейство Парсел. Според някои старият Годфри Парсел, дядото на Брандън, я купил на пазара за роби в Ню Орлиънс. Други пък твърдяха, че била родена в „Холи Гроув“ и била наполовина чероки. Никой не знаеше със сигурност на колко години беше, нито истинското й име.
	Бели и черни, всяка жена в областта, рано или късно, идваше за помощ при нея. Тя можеше да лекува брадавици, да предсказва бъдещето, да вари любовни отвари и да определя пола на неродените бебета. Кит реши, че само старата магьосница можеше да й помогне.
	— Добър ден, шаманке. Аз съм Кит Уестън, сега Катрин Луиз Кейн, дъщерята на Гарет Уестън. Помниш ли ме?
	Вратата скръцна и се открехна достатъчно, за да се промуши в пролуката една сивокоса глава.
	— Малката дъщеря на Гарет Уестън вече е пораснала — посрещна я със сух и дрезгав кикот старицата. — Татко ти сигур’ гори в ада.
	— Навярно си права. Може ли да вляза?
	Шаманката се отмести и Кит пристъпи в малката удивително чиста стая, наблъскана с всевъзможни неща. Връзки лук, чесън и билки висяха от гредите на тавана, в ъглите бяха скупчени причудливи мебели, а близо до единствения прозорец се виждаше стар чекрък. Едната стена беше запълнена с груби дървени полици, огънали се под тежестта на наредените върху тях глинени гърненца и бурканчета.
	Шаманката разбърка апетитно ухаещото съдържание, което клокочеше в котлето, висящо от желязната верига над огъня. После се отпусна в люлеещия се стол до огнището. Без да обръща внимание на гостенката си, започна да се люлее и да си тананика под нос с глас, сух като есенна шума:
	— „В Гилиад има балсам…“
	Кит седна на близкия стол с твърда облегалка от напречни пръчки и провиснала седалка от тръстика и се заслуша. От тазсутрешната църковна служба не спираше да се пита какво ще прави, ако забременее. Щеше да бъде обвързана с Кейн до края на живота си. Не можеше да позволи това да се случи, не и докато все още се надяваше да се случи чудо, което ще й върне свободата и предишния живот.
	Щом се върнаха от църквата, Кейн бе изчезнал, но Кит успя да се измъкне от къщата чак късно следобед, когато госпожица Доли се оттегли в стаята си, за да почете Библията и да подремне.
	Шаманката най-после спря да каканиже.
	— Дете, остави тревогите си на Исус и ще се почувстваш много по-добре.
	— Не мисля, че Исус може да помогне да изчезнат тревогите ми.
	Старицата вдигна главата си към тавана и се изкикоти.
	— Господи? Чуваш ли това дете? — Костеливата й гръд се разтърси от смях. — Тя мисли, че Ти не можеш да й помогнеш. Тя мисли, че шаманката може да й помогне, но Твоят син Исус Христос не може. — От силния смях от очите й потекоха сълзи и тя ги попи с края на престилката. — О, Господи — пак се закиска старата вещица, — това дете… тя е още толкова млада.
	Кит се наведе напред и докосна коляното й.
	— Просто трябва да бъда сигурна, шаманке. Не бива да имам дете. Затова дойдох при теб. Ще ти платя добре, ако ми помогнеш.
	Старицата спря да се люлее и внимателно се вгледа в гостенката си за пръв път, откакто тя бе пристъпила прага на къщурката й.
	— Децата са Божия благословия.
	— Не ми е нужна тази благословия. — Горещината в малката стаичка беше задушаваща и Кит се изправи. — Когато бях дете, веднъж подслушах един разговор между робините. Те казваха, че понякога си им помагала да нямат повече деца, макар че можело да те накажат със смърт заради това.
	Пожълтелите от старост очи на жената се присвиха и в тях се мярна нещо като презрение.
	— Децата на онези робини щяха да бъдат продадени. Ти си бяла. Няма защо да се страхуваш, че детето ти ще бъде изтръгнато от ръцете ти и никога повече няма да го видиш.
	— Знам това. Но аз не трябва да имам бебе. Не и сега.
	Старицата отново започна да се люлее и да пее:
	— „В Гилиад има балсам, който ще изцери всички рани. Има балсам в Гилиад…“
	Кит се приближи до прозореца. Нямаше смисъл. Шаманката нямаше да й помогне.
	— Онзи янки. В душата му има демони, но и много доброта.
	— Много демони и прекалено малко доброта, така мисля.
	Старицата се засмя.
	— На такъв мъж семето е много силно. Старата шаманка се нуждае от силна отвара, за да го пребори. — Тя с усилие се надигна от стола, затътри се към дървените лавици и се зае да наднича в различните бурканчета и гърненца. Накрая щедро изсипа сиво-бял прах в едно празно бурканче от конфитюр, покри гърлото му с парче басма и го завърза с канап. — Разбъркай щипка прах в чаша с вода и го изпий на сутринта, след като си била с него.
	Кит взе бурканчето и я дари с кратка прегръдка на благодарност.
	— Благодаря!
	Извади няколко банкноти от джоба си и ги пъхна в ръката й.
	— Направи всичко, което ти казва шаманката, госпойце. Старата шаманка знае кое е най-добре за теб.
	Гърдите й отново се разтресоха от хриплив кикот, сякаш се смееше на някаква своя шега.


>>	16

	Кит се беше покачила на ниската стълба в библиотеката, опитвайки се да измъкне от редицата една книга, когато чу входната врата да се отваря. Старият часовник на дядо й в коридора удари десет часа. Само един човек тряскаше така вратите. Цялата вечер бе събирала сили, за да го посрещне.
	Днес следобед, когато се връщаше от посещението си при шаманката, тя го бе зърнала в далечината. Тъй като беше неделя и работниците почиваха, той работеше сам на строежа. Беше гол до кръста и разтоварваше дървения материал, който бе докарал от Чарлстън.
	— Кит!
	Светлината в библиотеката я бе издала и съдейки по гръмовния му вик, не беше в добро настроение.
	Разтвори вратата на библиотеката с такъв замах, че едва не я откачи от пантите. Ризата му беше покрита с тъмни петна от пот, а крачолите на мръсния жълтеникав панталон бяха затъкнати в ботушите, които несъмнено бяха оставили кални следи по целия коридор. Софрония щеше да побеснее.
	— Когато те викам, ще се явяваш на секундата! — изръмжа повелителят на дома.
	— Жалко, че още не са ми поникнали крила — сладко пропя тя, но очевидно съпругът й бе изгубил чувството си за хумор.
	— Не желая да те търся из цялата къща, когато се прибера у дома.
	Той се държеше толкова безобразно, че тя едва не прихна.
	— Може би трябва да си окача звънче на шията. Желаеш ли нещо?
	— Дяволски си права, желая. Като за начало гореща вана и чисти дрехи. След това вечеря. В стаята ми.
	— Ще повикам Софрония.
	Още докато го изричаше, знаеше, че последното никак няма да му хареса.
	— Софрония не ми е съпруга. И не заради нея прекарах последните шест часа да разтоварвам дъски, което нямаше да се наложи, ако не беше толкова чевръста с кибрита. — Облегна се на рамката на вратата, очевидно предизвиквайки я да му се опълчи. — Ти ще се погрижиш за мен.
	Не беше познал, ако си мислеше, че ще се хване на въдицата.
	— С удоволствие — сладко му се усмихна, знаейки, че това още повече ще го вбеси. — Ще се погрижа за ваната.
	— И за вечерята — хапливо додаде Кейн.
	— Разбира се.
	Кит се изниза покрай него и се запъти към кухнята, докато въображението й рисуваше примамливи картини как яхва Изкушение и завинаги изчезва от тук. Обаче беше нужно нещо повече от заядлив съпруг, за да я застави да напусне „Възкръснала слава“.
	Софрония никъде не се виждаше, затова тя помоли Луси да приготви ваната на Кейн, после затършува из кухнята, за да му приготви нещо за ядене. Първата й ентусиазирана мисъл беше отрова за мишки, но накрая реши да се задоволи с чинията, която Патси бе оставила върху топлата печка. Махна кърпата, за да може яденето да изстине, докато го поднесе на Кейн.
	Луси се появи запъхтяна в кухнята.
	— Господин Кейн желае веднага да се качите горе!
	— Благодаря ти, Луси.
	Докато носеше чинията по стълбата, Кит старателно духаше върху топлото печено месо с картофи, надявайки се да го охлади още повече. Замисли се дали да не го поръси допълнително със сол, но сърце не й даде да го стори. Той може и да беше дяволско изчадие, но днес бе работил усърдно. Стигаше му и студената вечеря.
	Когато влезе в спалнята, видя, че Кейн се е разположил в креслото, все още напълно облечен. Приличаше на раздразнен лъв с трън в лапата.
	— Къде се мотаеш, по дяволите?
	— Приготвям ти вечерята, съкровище.
	Той присви очи.
	— Помогни ми да сваля проклетите ботуши.
	Макар че целите бяха оплескани с кал, той лесно можеше и сам да ги свали, но явно търсеше повод за скандал. Обикновено тя с удоволствие щеше да удовлетвори желанието му, но тъй като разправията беше точно това, което той целеше, реши да продължи да му лази по нервите, претворявайки се в покорна съпруга.
	— Разбира се, агънце. — Приближи се до него, обърна се с гръб и възседна крака му. — Ако се опреш на нещо, ще се събуе по-лесно.
	Дупето й беше единственото нещо, на което можеше да се опре с другия кален ботуш. Както подозираше, това беше прекалено, дори и за него.
	— Няма значение, сам ще сваля проклетия ботуш.
	— Сигурен ли си? Готова съм на всичко, за да ти бъда полезна.
	Той я изгледа навъсено, промърмори нещо под нос и събу ботушите. Когато стана, за да свали дрехите си, тя се засуети да оправя вещите върху скрина.
	Чу шума от падането на дрехите на пода, последван от плисък на водата, когато Кейн влезе във ваната.
	— Ела тук да ми изтъркаш гърба!
	Нахалникът беше разбрал, че е загубил в предишната схватка, и сега смяташе да си го върне. Младата жена се извърна и го видя излегнат във ваната, едната му ръка беше отпусната върху ръба, а кракът му се люлееше навън.
	— Първо си свали роклята, за да не се намокриш.
	Този път беше сигурен, че тя ще се разбунтува, което щеше да му даде предлог да се развилнее на воля. Само че Кит нямаше намерение да се предава толкова лесно, още повече че отдолу носеше скромна риза и няколко фусти. Докато разкопчаваше роклята, свенливо извърна очи от водата.
	— Колко си внимателен!
	Водата сигурно го бе успокоила, защото твърдият поглед бе изчезнал, заменен от дяволити искрици.
	— Благодаря, че си забелязала. А сега ми изтъркай гърба.
	Щеше да го изтърка и още как! Щеше да го изтърка заедно с кожата!
	— Оох!
	— Извинявай! — най-невинно промълви тя, застанала зад него. — Мислех, че си по-корав.
	— Не забравяй и гърдите — не й остана длъжен той, предвкусвайки отмъщението.
	Щеше да бъде неловко и той го знаеше. Кит нарочно остана зад него, но така щеше да й бъде трудно да достигне гърдите му. Предпазливо протегна ръка, за да го обхване.
	— Така няма да свършиш добра работа.
	Ръката му се сключи около китката й и той я придърпа към ваната, измокряйки предницата на долната й риза.
	Избягвайки да гледа надолу, Кит сложи гъбата върху покритите с косъмчета гърди и се зае да ги сапунисва. Стараеше се да не задържа поглед върху белите пенести кръгове, които оставяше, но мощните мускули под причудливата глазура сякаш я омагьосваха. Идеше й да ги очертае с пръсти.
	Един от фуркетите й падна и кичур коса се потопи във водата. Кейн се пресегна и го затъкна зад ухото й. Кит приседна на пети. Погледът му се отмести от лицето й към гърдите. Знаеше и без да поглежда, че от водата платът на ризата й е станал прозрачен.
	— Аз… аз ще оставя чинията ти на масата, за да се нахраниш, след като се подсушиш.
	— Добре — прегракнало отвърна той.
	Кит се обърна с гръб към него и дълго се суети, докато застилаше и подреждаше малката маса до камината. Чу го как излезе от водата и започна да се подсушава. Когато в стаята се възцари тишина, тя предпазливо стрелна поглед към него.
	Кейн беше облечен само с чифт панталони, влажната му коса беше гладко вчесана. Тя облиза устни. Играта незабелязано се бе изменила.
	— Боя се, че яденето ти може да е малко изстинало, но съм сигурна, че е много вкусно — промърмори и се отправи към вратата.
	— Седни, Кит. Не обичам да ям сам.
	Тя неохотно приседна на стола срещу него. Той започна да се храни и докато го наблюдаваше, взе да й се струва, че леглото с четирите колони в ъгъла става все по-голямо и по-голямо, докато изцяло запълни стаята. Трябваше незабавно да отвлече вниманието си.
	— Сигурна съм, че сега очакваш от мен да поема задълженията на Софрония, но…
	— Защо изведнъж ти се прииска да се занимаваш с домакинството?
	— Не съм казала, че ми се е приискало. Мога да готвя, но в останалото съм пълно бедствие.
	— Тогава го остави на Софрония.
	Тя бе готова да се заяжда с него, но той я остави безмълвна.
	— Има само една работа в плантацията, която искам да ти възложа, с изключение на грижите за мен, разбира се.
	Младата жена се напрегна. Ето че се започваше. Сто на сто щеше да й възложи нещо, което ненавиждаше.
	— Миналата нощ лисица е отмъкнала едно от пилетата. Виж дали ще можеш да откриеш леговището й. Сигурен съм, че стреляш по-добре от всички мъже в плантацията.
	Тя го зяпна с увиснало чене.
	— И ако искаме да има дивеч на масата, ти ще трябва да се погрижиш за това. В момента съм прекалено зает в предачницата, за да ходя на лов.
	Кит не вярваше на ушите си и още повече го ненавиждаше, задето толкова добре я познаваше. Никога не би могла да има подобна свобода, ако се бе омъжила за Брандън. Но Брандън никога нямаше да я гледа толкова алчно, както Кейн я зяпаше в момента.
	Леглото придоби застрашителни размери. Раменете й се схванаха от напрежение. Тя се втренчи с подчертано внимание в блестящите кристални висулки на лампата върху масата, после отмести очи към купчината книги върху нощното шкафче до леглото.
	_Леглото._
	Впери поглед в ръцете му. С широки длани и тънки дълги пръсти. Ръце, които бяха галили тялото й, докосвайки всяка извивка. Пръсти, които бяха прониквали…
	— Хляб?
	Тя подскочи. Той й подаваше парче хляб, което не бе изял.
	— Не. Не, благодаря. — Кит се опита да запази самообладание. — Госпожица Доли днес беше разстроена. Сега, след като вече не се нуждая от компаньонка, тя се страхува, че ти ще я отпратиш. — Вирна брадичка и го изгледа инатливо. — Аз я уверих, че нищо подобно няма да направиш. Казах й, че може да остане тук колкото пожелае.
	Очакваше той да възрази, но Кейн само сви рамене.
	— Предполагам, че госпожица Доли вече е част от семейството, независимо дали го искаме, или не. А и навярно така е по-добре, ще придаде порядъчност на дома ни.
	Кит скочи от масата.
	— Престани да бъдеш толкова сговорчив и разумен.
	— Добре. Свали си дрехите.
	— Не. Аз…
	— Нали не си мислиш, че банята и храната са всичко, което искам от теб?
	— Ако очакваш повече, ще трябва да го вземеш със сила.
	— Така ли? — Той се облегна лениво в креслото и най-безсрамно я огледа от главата до петите. — Развържи онези дантелени вързулки. Искам да те наблюдавам, докато се събличаш.
	За свое удивление, Кит изпита огромна възбуда и се опита да я овладее.
	— Отивам да си легна. Сама.
	Кейн я проследи с поглед, докато крачеше към вратата. Четеше в душата й като отворена книга и вътрешната й борба не му убягна. Сега, след като вече бе познала страстта, тя го искаше не по-малко отчаяно, но предпочиташе да страда, отколкото да го признае.
	Беше толкова дяволски прекрасна, че сърцето му се свиваше от болка само като я гледаше. Това ли бе слабостта, погубила баща му? Това ли бе изпитвал той към майка му?
	Мисълта го вледени. Възнамеряваше да дразни Кит тази вечер, докато не се вбеси и не избухне. Липсата й на самообладание беше причината да губи в досегашните схватки с него. Ала той би трябвало да знае, че Кит беше прекалено умен и достоен противник, за да падне този път толкова лесно в капана му.
	Но не само желанието да я накара да изгуби самообладание беше причината за грубото му поведение. Искаше да нанесе малки, унизителни рани в душата й, за да й покаже колко малко го е грижа за нея. И след като веднъж тя разбереше това, за него щеше да е безопасно да я вземе в прегръдките си и да я обладава както пожелае.
	Все още възнамеряваше да го стори. Но не така, както искаше, не с нежност и ласки. Не беше толкова глупав.
	Изправи се, прекоси малката всекидневна и спря пред вратата на спалнята й. Както очакваше, вратата беше заключена. С малко повече търпение от негова страна щеше да съумее да стопи съпротивата й, но не желаеше да бъде търпелив и вратата се отвори с един ритник.
	Тя все още беше облечена с долната риза и фустите, но бе развързала панделките на ризата, а косата й се стелеше свободно — все едно черна коприна върху изваяните като от слонова кост рамене. Ноздрите й се издуха.
	— Върви си! Не се чувствам добре.
	— Скоро ще се почувстваш много по-добре.
	Кейн я грабна на ръце и я отнесе в леглото си, където й беше мястото.
	— Няма да направя това!
	Той я хвърли върху леглото. Тя се приземи върху облак от фусти, обзета от дива ярост.
	— Ще направиш това, което ти кажа.
	— Ще ти чистя ботушите, дяволите да те вземат, и ще ти нося вечерята. Но това е всичко!
	Кейн заговори спокойно, опитвайки се да заглуши бученето на кръвта в ушите си:
	— Срещу кого вилнееш? Срещу мен, задето те насилвам да изпълниш съпружеските си задължения? Или срещу себе си, задето всъщност искаш точно това?
	— Аз не… изобщо не…
	— Искаш.
	Той бързо освободи и двама им от дрехите им и съпротивата й се стопи при първите му милувки.
	— Защо трябва да бъде така? — прошепна тя.
	Кейн зарови лице в косата й.
	— Защото така сме устроени.
	Беше сливане на тела, но не на души. Всеки задоволи страстта си, но това беше всичко. Точно така, както той го искаше.
	Ако не се смяташе това, че никога не бе усещал по-голяма пустота в душата си.
	Претърколи се по гръб и се втренчи в тавана. Пред очите му като калейдоскоп се редуваха сцени от нещастното му детство, изпълнено с насилие и болка. Майка му бе лишила баща му не само от парите му. Тя го бе лишила от гордостта, честта и накрая от мъжкото му достойнство. А Кейн постепенно ставаше също толкова обсебен от Кит, както баща му от Роузмари.
	Мисълта го зашемети. Страстта към тази жена го бе заслепила.
	Той пое пресекливо дъх. Кит може и да го желаеше, ала това желание не беше толкова силно, колкото страстта й към „Възкръснала слава“. А под това желание бушуваше предишната й омраза.
	В този миг разбра какво трябва да направи. Решението го прониза като остър нож. Отчаяно се опита да измисли друг начин, но напразно. Нямаше да позволи на тази жена да открадне човешкото в него, а това означаваше повече да не я докосва. Нито утре. Нито следващата седмица. Нито следващия месец. Не и докато не разкъса паяжината, в която го бе омотала.
	А това можеше да продължи цяла вечност.

	* * *

	Седмиците следваха една след друга и животът им постепенно навлезе в спокойното русло на отчужденото съжителство, като двама съседи, които си кимаха любезно един другиму през оградата, но рядко спираха да побъбрят. Кейн нае още работници да работят на строежа и след по-малко от месец сградата бе възстановена от пораженията, нанесени от пожара. Беше време да се монтират машините.
	Докато лятото отминаваше, гневът на Кит към Кейн бе заменен от смущение. Той не я бе докоснал от онази неделна вечер след завръщането му от Чарлстън. Тя му поднасяше храната, когато се връщаше от строежа, грижеше се ваната му да е готова и поне привидно играеше ролята на покорна и предана съпруга, а той се отнасяше вежливо с нея. Но нито веднъж не я заведе в леглото си.
	Тя кръстосваше из гората с кални ботуши и бричове, с карабината му „Спенсър“, пъхната под едната мишница, и торба от зебло, пълна с отстреляните пъдпъдъци или зайци, под другата. Въпреки че Кейн настояваше да си е у дома, когато се прибираше, не го беше грижа дали се държи като благопристойна дама през останалото време. Но дори и в гората Кит не можеше да намери покой. Чувстваше се прекалено неспокойна и объркана.
	Тогава пристигна писмо от Елсбет.
C>
	Моя най-скъпа Кит,
	Когато получих писмото ти, в което ми съобщаваш за сватбата си с майор Кейн, нададох такъв крясък, че бедната мама едва не припадна от страх, изплашена да не съм се наранила. Ах, ти, хитрушо! Като си помисля колко се оплакваше от него! Това определено е най-романтичната любовна история, която някога съм чувала! И толкова идеално решение за всичките ти затруднения. Сега имаш „Възкръснала слава“ и любящ съпруг.
	Трябва да ми разкажеш дали предложението му е било толкова романтично, колкото си представям. Виждам те в красивата ти рокля (онази, която носеше на бала по случай завършването на академията), майор Кейн, коленичил пред теб, умолително притиснал ръце към гърдите си, точно както си фантазирахме. О, скъпа моя Кит (скъпа моя госпожо Кейн!), непременно трябва да ми разкажеш дали представата ми отговаря на истината.
	Надявам се, че ще се зарадваш и на моята новина, която подозирам, че няма да е чак толкова голяма изненада. През октомври и аз ще бъда младоженка като теб! Вече ти писах, че прекарвам доста време с дългогодишния приятел на моя брат, Едуард Матюс. Той е малко по-възрастен от мен и доскоро ме смяташе за дете. Уверявам те, че вече съвсем не е така!
	Най-скъпа моя Кит, много ми е мъчно, че сме разделени. Как ми се иска да може да си говорим както някога, и да си споделяме за двамата мъже, които обичаме, за твоя Барън и моя скъп Едуард. Сега, когато ти вече си омъжена жена, мога да ти задам въпросите, с които не смея да се обърна към моята мила мама.
	Наистина ли Евиният грях е толкова ужасен, както ни внуши госпожа Темпълтън? Започвам да подозирам, че тя навярно греши, защото не мога да си представя, че между мен и моя скъп Едуард може да се случи нещо отвратително. О, скъпа, не бива да пиша подобни неща, дори на теб, но напоследък това не ми излиза от ума. Ще приключвам, преди да съм проявила по-голяма недискретност. Много ми липсваш!
	Ta chère, chère amie,*
	[* Твоя скъпа, скъпа приятелка (фр.). Б.пр.]
@	Елсбет
C$
	Цяла седмица писмото на Елсбет обвинително я гледаше от бюрото й. Поне десетина пъти сяда, за да й отговори, но всеки път оставяше писалката. Накрая вече не можеше повече да отлага. Резултатът беше крайно незадоволителен, но това беше най-доброто, което можеше да измисли.
C>
	Скъпа Елсбет,
	Писмото ти много ме зарадва. Толкова съм щастлива за теб! Твоят Едуард изглежда съвършен, точно съпруг за теб. Сигурна съм, че ще бъдеш най-красивата младоженка в Ню Йорк! Де да можех да те видя!
	Изумена съм колко точно въображението ти е нарисувало сцената с предложението на Барън. Беше точно така, както си си го представила, дори роклята беше същата.
	Прости ми за краткото писмо, но този следобед имам да свърша поне сто неща.
	С цялата ми любов,
@	Кит

	П.С. Не се тревожи за Евиния грях. Госпожа Темпълтън е излъгала.
C$
	Чак в края на август Кит събра смелост да посети предачницата, и то само защото знаеше, че Кейн няма да бъде там. Беше време за брането на памука и той от сутрин до вечер беше на полето заедно с Магнъс. Беше оставил Джим Чайлдс да отговаря за предачницата.
	Въпреки че Кит не се бе приближавала до сградата от онази ужасна нощ, когато се бе опитала да я изгори, мисълта за предачницата никога не й излизаше от ума. Тя беше заплаха за нея. Едва ли Кейн щеше да се задоволи с мащабите на сегашната фабрика, но всяко разширение щеше да бъде за сметка на плантацията. В същото време новото начинание я вълнуваше и изпълваше с любопитство. Тя беше южнячка и памукът беше в кръвта й. Дали предачницата щеше да успее да сътвори такова чудо като почистването на памука? Или вместо това щеше да бъде проклятие?
	Като всяко друго дете от Юга, и тя знаеше историята, както познаваше петте пръста на ръката си. Историята нямаше граници, не зависеше нито от вероизповеданието и убежденията, нито от цвета на кожата. Предаваха я от уста на уста и богати, и бедни, свободни хора и роби. Историята за това как Югът е бил спасен само за десет дни. Докато яздеше към предачницата, си я припомняше…
	Било в края на осемнайсети век и дяволските семена били истинско проклятие за Юга. О, можело много да се говори за памука на Сий Айланд с дългите копринени влакна, които излизали толкова лесно като костилка от узряла череша. Но ако човек не притежавал песъчливите земи покрай брега, можело да забрави за сийайландския памук, тъй като той не виреел никъде другаде.
	Разбира се, растял и тютюн, но той изсмуквал жизнените сокове на земята и след пет години върху тази почва не пониквало нищо.
	Ориз? Индиго? Царевица? Да, те били добри култури, но от тях не се забогатявало. Не можели да направят страната богата. А точно от това се нуждаел Югът. От култура, която носи пари. Посеви, които щели да накарат целия свят да чука на вратата му.
	И това били онези дяволски семена. Зелените памукови семена растели навсякъде. Не изисквали специални грижи. Никнели като плевели. А и стрували колкото тях, защото проклетите семена се впивали в късите жилави влакна като репеи, като че ли самият дявол ги е напъхал там, за да може да се надсмее над всеки, който се опита да ги измъкне от кутийките.
	Налагало се да блъскаш поне десет часа, за да отделиш един фунт* памучно влакно от три фунта от тези дяволски семена. Три фунта семена за един малък фунт влакна! И десет часа работа. Дяволът наистина здравата се забавлявал с мъките на южняците!
	[* 1 фунт се равнява на 0,4539 кг. — Б.пр.]
	Откъде щели да дойдат парите от такава реколта? Къде била печелившата култура, която щяла да спаси Юга?
	Плантаторите спрели да купуват роби и обещали свобода на тези, които вече притежавали. Налагало се да изхранват прекалено много гърла. Нямало никаква печалба от реколтата. Само дяволски семена.
	И тогава в Савана пристигнал един учител. Мъж от Масачузетс, чийто ум се отличавал от този на останалите. Той сънувал машини. Машини, които му разказали за дяволските семена и онези къси жилави влакна. Учителят отишъл в бараката, където почиствали семената, и видял колко тежки усилия струвало на работниците почистването на семената.
	Три фунта семена за един фунт памучно влакно. Десет часа работа.
	Учителят запретнал ръкави и се захванал за работа. Отнело му десет дни. Десет дни, за да спаси Юга. Когато свършил, бил изработил дървена кутия, в която бил монтиран барабан с набити метални кукички. Отпред имало метална мрежа, а отстрани — ръчка. Кукичките захващали влакната и ги прокарвали през мрежата, като ги изчиствали от боклука. Дяволските семена падали в кутията. Един човек. За един ден. Десет фунта чисто памучно влакно.
	Чудото било сторено. Сдобили се с печеливша реколта! Югът бил кралицата, а на трона се качил кралят Памук! Плантаторите започнали да купуват нови роби. Едва смогвали да си осигурят нужната работна ръка. Стотици хиляди акри земя били засадени със зелени памучни семена, а за работата на полето била нужна здрава и силна работна ръка. Обещанията за свобода на робите бързо били забравени. Елай Уитни от Масачузетс им дал памукоочистващата машина „Котън Джин“. Чудото било сторено.
	Чудо и проклятие в едно.
	Кит привърза Изкушение към стълба и се отправи към тухлената сграда, замислена за това как почистването на памука бе спасило Юга и едновременно с това едва не го бе унищожило. Без машината „Котън Джин“ робството е щяло да изчезне, тъй като не е било икономически изгодно, а тогава нямало да има и война. Дали тази предачница щеше да има същото пагубно влияние?
	Кейн не беше единственият, който разбираше какво означава Югът да има собствени предачни фабрики, вместо да извозва суровия памук на северозапад или в Англия. Скоро мнозина други щяха да последват примера му. Тогава Югът щеше да контролира целия производствен процес, като се започне от началото до края — засаждане и отглеждане, беритба, почистване и накрая предене и тъкане. Предачните фабрики щяха да върнат на Юга благосъстоянието, което войната му бе отнела. Но също като машините „Котън Джин“ това щеше да донесе със себе си промени, особено в такива плантации като „Възкръснала слава“.
	Джим Чайлдс я разведе из предачницата. Дори и да беше учуден защо съпругата на собственика внезапно се е появила след двумесечно отсъствие, той с нищо не го показа. Доколкото бе известно на Кит, Кейн не бе казал никому, че тя се бе опитала да изгори сградата. Само Магнъс и Софрония, изглежда, се досещаха за истината. Когато си тръгна, младата жена осъзна, че част от нея беше нетърпелива да види огромните машини в действие, когато предачницата най-после щеше да заработи през октомври.
	На път за вкъщи зърна Кейн да стои до фургон, натоварен с памук. Беше гол до кръста и гърдите му блестяха от пот. Докато го наблюдаваше, съпругът й грабна един пълен с памук чувал от зебло и го изпразни във фургона. Сетне свали шапката си и изтри челото си с ръка.
	Стегнатите мощни мускули се движеха под кожата му като вода, развълнувана от вятъра. Той винаги е бил строен и силен, но тежката работа в плантацията и в предачницата още повече бяха изваяли всеки мускул и сухожилие. Внезапно Кит бе разтърсена от мигновена пронизваща слабост, когато си представи цялата тази великолепна голота, притисната към нея. Разтърси глава, за да пропъди видението.
	След като се върна във „Възкръснала слава“, се отдаде на трескаво готвене, въпреки че през тези последни дни на август жегата беше почти непоносима и в кухнята едва се дишаше. До края на деня беше приготвила задушено от костенурка, царевични питки и желирана торта, ала така и не успя да намери желания покой.
	Реши да отиде да поплува в езерото преди вечеря. Докато оседлаваше Изкушение, си спомни, че Кейн работеше на полето, през което трябваше да мине. Той веднага щеше да разбере къде отива. Вместо да я разстрои, мисълта я развълнува. Заби пети в хълбоците на Изкушение и препусна към езерото.
	Кейн я видя, че приближава. Дори вдигна ръка в насмешлив поздрав. Но не се появи при езерото. Тя дълго плува в прохладните води, гола и сама.
	Когато на следващата сутрин се събуди, установи, че месечното й неразположение бе дошло. Следобед облекчението, че не беше бременна, бе изместено от пронизваща болка. Обикновено месечният й цикъл протичаше спокойно и Кит никога досега не се бе чувствала толкова зле.
	Отначало се опита да облекчи болката с ходене, но бързо се отказа, съблече роклята и фустите и си легна. Софрония й даде лекарство, а госпожица Доли й почете от „Тайната на щастливия живот на християнина“, но болките не преминаха. Най-накрая нареди и на двете да излязат от стаята й, за да страда на спокойствие.
	Но не остана дълго сама. Малко преди вечеря вратата рязко се отвори и в стаята нахлу Кейн, все още с работните дрехи.
	— Какво ти е? Госпожица Доли ми каза, че си болна, но когато я попитах какво не е наред, тя започна да трепери като заек и изтича в стаята си.
	Кит лежеше на една страна, притиснала колене към гърдите си.
	— Върви си.
	— Няма да си тръгна, докато не ми кажеш какво ти е.
	— Няма ми нищо — изпъшка тя. — До утре ще ми мине. Просто си върви.
	— Как ли пък не! В къщата е тихо като в погребален салон, съпругата ми се е заключила в спалнята си и никой не иска нищо да ми каже.
	— Дойде ми месечният цикъл — промърмори Кит, прекалено изтормозена, за да се срамува. — Никога не е било толкова зле.
	Кейн се обърна и излезе от стаята.
	_Безчувствен простак!_
	Младата жена притисна с две ръце корема си и простена. За нейно изумление, след по-малко от половин час дюшекът до нея хлътна под тежестта му.
	— Изпий това. Ще те накара да се почувстваш по-добре.
	Кейн повдигна раменете й и поднесе чашата към устните й. Тя преглътна и едва смогна да си поеме дъх.
	— Какво е това?
	— Хладък чай с щедра доза ром. Действа успокояващо.
	Имаше ужасен вкус, но беше по-лесно да го изпие, отколкото да спори с него. Когато той нежно я положи върху леглото, главата й приятно се замая. Смътно долови уханието на сапун и разбра, че се бе изкъпал, преди да се върне при нея. Жестът я трогна.
	Кейн подръпна чаршафа й. Под него беше облечена с обикновена памучна долна риза, останала от дните й в академията, и скъпи дълги долни гащи, украсени с воланчета. Както винаги, двете дрехи не си пасваха.
	— Затвори очи и остави ромът да си свърши работата — прошепна той.
	И действително много скоро клепачите й внезапно натежаха и повече не можеше да държи очите си отворени. Когато ги затвори, той сложи длан на кръста й и започна да го разтрива. Кит усети в просъница как Кейн вдигна ризата и докосна голата й кожа. Докато се унасяше в сън, болката почти бе изчезнала, прогонена от умелите му ръце.
	На сутринта видя голям букет от полски маргаритки, натопен в чашата с вода върху нощното й шкафче.


>>	17

	Лятото се смени с есен и атмосфера на напрегнато очакване обви къщата и нейните обитатели. Памукът бе обран и складиран в помещенията и много скоро предачницата щеше да заработи.
	Софрония постоянно беше във войнствено настроение, все по-раздразнителна и бе трудно да й се угоди. Единствено фактът, че Кит не споделяше леглото на Кейн, й носеше някакво успокоение. Не че искаше Кейн за себе си — отдавна и с благодарност се бе отказала от идеята. По-скоро това беше усещането, че докато приятелката й стои на разстояние от Кейн, няма да й се наложи да се сблъска с ужасната вероятност, че порядъчна жена като Кит, като самата _нея_, може да изпита наслада в обятията на мъж. Защото, ако това беше възможно, цялото й старателно изградено верую за това кое е важно в живота и кое не губеше смисъл.
	Софрония знаеше, че времето й изтича. Джеймс Спенс я притискаше да реши дали да му стане любовница и да заживее в охолство и безопасност в малка уютна къща, която той бе намерил в Чарлстън, далече от клюките и хорската злоба в Ръдърфорд.
	Софрония, която никога досега в живота си не бе бездействала, сега се улавяше, че с цели часове се взира през прозореца към къщата на надзирателя.
	Магнъс също чакаше. Усещаше, че Софрония изживява някаква криза, и се бе подготвил да се сблъска с последиците й. Ала още колко дълго можеше да изтърпи? И как щеше да може да живее в мир със себе си, ако тя го изостави заради Джеймс Спенс, с модерния му червен кабриолет, фосфатната мина и бялата като рибешки търбух кожа?
	Проблемите на Кейн бяха различни и в същото време подобни. Сега, след като реколтата беше прибрана и машините в предачницата монтирани, повече нямаше причина да работи толкова усилено. Но той се нуждаеше от вцепеняващото изтощение, което го обземаше след тежкия работен ден, за да не мисли за огромната подигравка, на която подлагаше тялото си. Никога, още откакто беше хлапе, не бе оставал толкова дълго без жена.
	Повечето вечери се връщаше у дома навреме за вечеря и не можеше да разбере дали съпругата му съзнателно, или без определен умисъл се опитваше да го подлуди. Всеки път се появяваше на масата, ухаеща на жасмин, а прическата й винаги съответстваше на настроението й. Понякога косата й бе вдигната високо на главата в закачливо творение от малки къдрици, обрамчващи лицето й като меки черни перца. Друг път я прибираше в строг испански стил, който подхождаше на много малко жени, разделена по средата и стегната на кок на тила, който сякаш умоляваше да бъде разпуснат. Но във всички случаи Кейн с усилие се заставяше да откъсне очи от нея. Каква ирония на съдбата! Той, който винаги бе изневерявал на жените, сега беше верен на една жена, с която не можеше да се люби, не и докато не определи точно какво място заема в живота му.
	Кит беше също толкова нещастна, колкото и Кейн. Тялото й, веднъж пробудено за страстта, вече не желаеше да заспи. Измъчваха я странни еротични фантазии. Намери книгата, която Кейн отдавна й бе подарил, томчето „Стръкчета трева“ на Уолт Уитман. По онова време стиховете я смущаваха. Сега сякаш я разголваха. Никога не беше чела подобна поезия, разлетите строфи обсаждаха съзнанието й с образи, които караха тялото й да пламти.
P>
	Любовни мисли и любовен сок, любовен мирис,
	влюбено съгласие, възкачващи се влюбени,
	възлизане на сока, обятия на любовта, уста на любовта,
	възлюбен фалос, гръд на любовта, корем в корем…*
	[* Уолт Уитман, „Спонтанен аз“, от стихосбирката „Стръкчета трева“, превод Владимир Свинтила. — Б.пр.]
P$
	Чезнеше по милувките му. Често тичаше следобед в стаята си и дълго лежеше във ваната, а после се обличаше за вечеря в най-предизвикателните рокли. Много скоро тоалетите вече й се струваха прекалено скромни. Изряза десетина сребристи копчета от корсажа на копринената си рокля с цвят на канела, така че деколтето да открие почти половината й гръд. След това закри голата плът с наниз от тъмносини стъклени мъниста. Замени колана на светложълтата сутрешна рокля с лента от тафта на аленочервени и виолетови райета. Обуваше яркорозови пантофки с оранжева рокля, на която бе втъкнала в ръкавите светложълти панделки. Беше скандална, омагьосваща. Софрония й заяви, че прилича на паун, разперил опашката си, за да привлече женската, но Кейн сякаш нищо не забелязваше.

	* * *

	Вероника Гамбъл пристигна в един дъждовен понеделник, близо три месеца след сватбата на Кит. Кит бе изявила желание да се зарови сред прахоляка на тавана, за да търси сред безпорядъка чаения сервиз, който никой не можеше да намери. И отново се появи пред гостенката си в неугледен вид.
	Освен размяната на няколко любезни думи, когато се срещнеха в града или църквата, Кит и Вероника не си бяха разменяли визити след онази злощастна вечеря. Беше й изпратила кратка бележка, в която учтиво й благодареше за красиво подвързаната в телешка кожа книга „Мадам Бовари“, която беше сватбеният подарък на Вероника — крайно неподходящ за целта, както много скоро Кит бе установила, след като бе прочела романа на един дъх. Вероника я очароваше и привличаше, но в същото време Кит се чувстваше застрашена от самоувереността и студената красота на по-възрастната жена.
	Докато Луси подреждаше върху масата чашите със студена лимонада и подноса със сандвичи с краставички, Кит унило сравняваше елегантно ушития костюм в карамелен цвят на гостенката си със собствената си изпоцапана и измачкана памучна рокля. Нямаше какво да се чуди, че съпругът й намираше толкова явно удоволствие в компанията на Вероника, нали? Не за пръв път Кит се запита дали всичките им среши са на публично място. При мисълта, че двамата може би се виждат насаме, остра болка прободе сърцето й.
	— Е, как намирате съпружеския живот? — поинтересува се Вероника, след като двете си размениха любезности и Кит излапа четири сандвича, а гостенката се задоволи само с един.
	— В сравнение с какво?
	Смехът на Вероника огласи стаята като звън на сребърни звънчета.
	— Вие, без съмнение, сте най-забавната жена в тази определено скучна общност.
	— Ако ви е толкова скучно, защо още стоите тук?
	Вероника подръпна изящната брошка, забодена на високата якичка на роклята й.
	— Дойдох тук, за да излекувам душата си. Сигурна съм, че това звучи мелодраматично за млада жена като вас, но моят съпруг ми беше много скъп и никак не ми беше лесно да приема смъртта му. Ала в крайна сметка установих, че скуката е също толкова голям враг, както и скръбта. Когато си свикнал с компанията на толкова невероятен човек, не е лесно да живееш сам.
	Кит не беше сигурна как да отговори, особено след като долови нещо пресметливо, стаено в думите й, впечатление, което Вероника тутакси засили.
	— Достатъчно! Не бива да прекарате следобеда си в слушане на сантименталните бръщолевения на една самотна вдовица, когато съпружеският ви живот едва сега започва. По-добре ми разкажете за новите удоволствия от брака.
	— Свиквам, като всяка младоженка — предпазливо отвърна Кит.
	— Какъв традиционен и благопристоен отговор! Признавам, че съм разочарована. Очаквах да ми заявите с обичайната си прямота да си гледам работата, макар да съм сигурна, че преди да си тръгна, ще направите точно това. Дойдох тук с ясната цел да си напъхам носа в спалнята на най-интересната брачна двойка в околността.
	— Наистина, госпожо Гамбъл — смотолеви Кит, — не мога да си представя защо ви е притрябвало да го правите.
	— Защото хорските тайни правят живота забавен. И сега се натъквам на една толкова очевидна. — Вероника замислено потупа по бузата си с овалния си нокът. — Защо, питам се аз, най-привлекателните младоженци в Южна Каролина, изглежда, се разбират като котка и мишка?
	— Госпожо Гамбъл, аз…
	— Защо почти не се поглеждат, когато са сред други хора? Защо никога не се докосват непринудено, както обикновено правят любовниците?
	— Наистина, аз не…
	— Това, разбира се, е най-интересният въпрос от всички, защото ме кара да се чудя дали наистина са любовници.
	Кит отривисто си пое дъх, но Вероника й махна лениво с ръка, за да възпре протеста й.
	— Спестете ми драматичните излияния, докато не ме изслушате докрай. Може би ще установите, че ви правя услуга.
	Малка мълчалива борба между предпазливостта и любопитството се разгоря в душата на Кит.
	— Продължавайте — изрече с възможно най-безучастния си тон.
	— Има нещо много не наред в тази двойка — подхвана Вероника. — В съпруга се долавя глад, който е неестествен за един добре задоволен младоженец. Докато съпругата… Ах, съпругата! Тя дори е още по-интересна от мъжа. Тя го наблюдава скришом, когато той не я гледа, най-безсрамно се опива от тялото му, галейки го с очи. Това е изключително озадачаващо. Мъжът е страстен, жената — чувствена, а при все това аз съм убедена, че двамата не са любовници.
	След като каза каквото си бе наумила, Вероника нямаше нищо против да почака. Кит имаше чувството, че я бяха съблекли гола. Беше унизително. И в същото време…
	— Вие сте дошли тук с определена цел, госпожо Гамбъл. Бих искала да узная каква е тя.
	Вероника изглеждаше изненадана.
	— Нима не е очевидно? Не може да сте толкова наивна, че да не разбирате, че съм привлечена от съпруга ви. — Тя наклони глава. — Тук съм, за да ви предупредя най-почтено. Ако вие не възнамерявате да се възползвате от него, аз със сигурност ще го направя.
	Изведнъж в душата на Кит се възцари странно спокойствие.
	— Дошли сте днес тук, за да ме предупредите, че възнамерявате да имате любовна връзка със съпруга ми?
	— Само ако вие не го желаете, скъпа моя. — Вероника взе чашата с лимонада и деликатно отпи. — Противно на това, което навярно си мислите, аз изпитах искрена симпатия към вас още при първата ни среща. Вие толкова много ми напомняте на самата мен, когато бях на вашата възраст, въпреки че аз умеех много по-добре да прикривам чувствата си. Ала симпатията ми не е безкрайна и в крайна сметка за вашия брак ще е много по-добре, ако аз деля постелята на съпруга ви, вместо някоя коварна уличница, която ще се опита завинаги да ви раздели.
	До този момент тя бе говорила с безгрижен тон, но сега зелените й очи се впиха безмилостно в Кит като два малки блестящи изумруда.
	— Повярвайте ми, когато ви казвам това, скъпа моя. Поради някаква причина, която не мога да проумея, вие сте зарязали съпруга си като зрял плод, готов да бъде откъснат, и е само въпрос на време, докато някоя друга жена не го направи. Възнамерявам това да бъда аз.
	Кит знаеше, че трябва възмутено да напусне стаята, но имаше нещо в решителната прямота на Вероника Гамбъл, което докосна онзи струна в нея, нетърпяща лицемерието. Тази жена знаеше отговорите на такива загадки, за които Кит имаше само бегла представа.
	Успя да запази безстрастното изражение на лицето си.
	— Да предположим, само заради разговора, че казаното от вас е вярно. Да допуснем, че… аз… не се интересувам от съпруга си. Или да предположим, отново заради разговора, че… моят съпруг не се… интересува от мен. — Страните й пламнаха, но тя смело продължи: — Какво бихте ми препоръчали да направя, за да… привлека вниманието му?
	— Като го съблазните, разбира се!
	Последва дълга, мъчителна тишина.
	— И как — хладно попита Кит — може да стане това?
	Вероника се замисли за миг.
	— Една жена съблазнява мъжа, следвайки инстинктите си, без нито за миг да се замисля кое е прилично и кое не е. Прелъстителна рокля, обаятелни маниери, готовност да дразни и възбужда, изкусителни обещания. Вие сте умна жена, Кит. Сигурна съм, че ако си го наумите и се постараете, ще намерите правилния начин. Само едно нещо запомнете: гордостта няма място в спалнята. Там се дава без задръжки. Ясна ли съм?
	Кит сковано кимна.
	Изпълнила мисията си, Вероника взе ръкавиците си, плетената чантичка и се изправи.
	— Предупреждавам ви, скъпа, по-добре бързо да научите урока си, защото няма да ви дам много време. Вече имахте предостатъчно.
	И с тези последни думи тя величествено се изнесе от стаята.
	Няколко минути по-късно, докато се качваше по стъпалата на каретата, Вероника се усмихна. Колко щеше да се забавлява Франсис този следобед! Не й се случваше често да играе ролята на вълшебната кръстница, но трябваше да признае, че се бе изявила като великолепна актриса.
	Докато се настаняваше на меката кожена седалка, веждите й леко се смръщиха. Сега оставаше да реши дали действително да изпълни заплахата си.

	* * *

	Най-после Кит имаше възможност да направи това, което толкова отдавна желаеше. Вечерята беше истинско мъчение, подсилвано от факта, че Кейн, изглежда, не бързаше да става от масата. Впусна се в пространни обяснения за предачницата и се поинтересува от мнението й относно цените на памука тази година. Както винаги когато ставаше дума за памук, той внимателно изслуша отговора й.
	Ужасен човек! Беше толкова безобразно красив, че тя не можеше да откъсне поглед от него, а и защо трябваше да бъде така очарователно любезен с госпожица Доли?
	Кит се оттегли в стаята си веднага щом й се удаде възможност. Дълго крачи из помещението, докато се успокои. Накрая съблече дрехите си, навлече избелял памучен халат, седна пред огледалото и се зае да вади фуркетите от косата си. Тъкмо я бе разресала и къдриците се спускаха като мек среднощен облак около белите й рамене, когато го чу да се изкачва по стълбището към спалнята си.
	От огледалото я гледаше неестествено бледото й лице. Пощипна бузите си, сетне замени обиците от лунен камък с миниатюрни перли. Накрая пръсна няколко капки жасминов парфюм в ямката на шията си.
	Доволна от резултата, свали халата и посегна към елегантния нощен тоалет, състоящ се от черна копринена нощница и пеньоар, сватбен подарък от Елсбет. Коприната се плъзна като масло по голата й плът. Дрехата беше изключително семпла, с къси паднали ръкави и кръгло деколте, което се спускаше толкова ниско, че едва покриваше зърната на гърдите й. Полата обгръщаше тялото й на меки дипли, които при всяко движение очертаваха чувствените извивки на хълбоците и бедрата. Отгоре надяна пеньоара, изцяло изработен от прозрачна черна дантела. С треперещи ръце закопча малкото копче на шията.
	Кожата й проблясваше през ефирната дантела като сребриста зимна светлина, а докато вървеше, халатът се разтваряше, подробност, която навярно Елсбет не бе взела под внимание, когато бе купувала подаръка. Нощницата под него прилепваше като втора кожа към тялото й, очертаваше гърдите, нежната падина на пъпа и малкото хълмче отдолу.
	Кит безшумно прекоси всекидневната, босите й нозе затъваха в дебелия килим. Когато стигна до вратата на спалнята му, едва не загуби самообладание. Бързо, преди да се е отказала, почука на вратата.
	— Влез.
	Кейн беше по риза и седеше в креслото до прозореца. На масичката пред него се виждаше купчина от документи. Вдигна глава и когато видя как е облечена, сивите му очи потъмняха. Тя бавно запристъпва към него с високо вдигната глава, изпънати рамене и разтуптяно сърце.
	— Какво искаш?
	Нямаше и следа от очарователния мъж, с когото бе вечеряла. Звучеше уморено, подозрително и враждебно. Кит отново се запита защо бе изгубил интерес към нея. Защото не я намираше за привлекателна? Ако беше така, я очакваше ужасно унижение.
	Можеше да измисли подходящо извинение — да й помогне да превърже порязания си пръст, молба да й заеме книга за четене — но той тутакси щеше да прозре истината. Затова вирна брадичка и срещна погледа му.
	— Искам да се любя с теб.
	Изтръпна от срам, когато устните му се извиха в лека подигравателна усмивка.
	— Моята красива съпруга. Толкова пряма. — Погледът му се плъзна по тялото й, ясно очертано под фината материя. — Позволи ми да бъда също толкова прям. Защо?
	Не така си бе представяла сцената. Очакваше, че той ще протегне ръце и ще я сграбчи в обятията си.
	— Ние… ние сме женени. Не е редно да спим отделно.
	— Разбирам. — Кейн кимна към леглото. — Трябва да се спазват съпружеските задължения, така ли?
	— Не съвсем.
	— Тогава какво?
	Между лопатките й избиха капки пот.
	— Просто искам. — Прекалено късно Кит осъзна, че не биваше да прави това. — Забрави. — Обърна се към вратата. — Забрави, че съм казала нещо. Беше глупава идея.
	Посегна към дръжката, но ръката му покри нейната.
	— Толкова лесно ли се отказваш?
	Съжаляваше, че бе започнала всичко това, и дори не можеше да вини Вероника Гамбъл за поведението си. Кит искаше да го вкуси, да го докосне, отново да изпита тайната на единението на двете им тела. Вероника само й бе вдъхнала кураж да направи тази крачка.
	Изведнъж осъзна, че се е отдалечил от нея, и когато вдигна глава, видя, че се е облегнал на полицата на камината.
	— Продължавай — подкани я той. — Чакам да започнеш.
	— Да започна какво?
	— Един мъж не може да се люби, когато щракнеш с пръсти. Опасявам се, че ще ти се наложи да възбудиш интереса ми.
	Ако се бе досетила да сведе очи, щеше да види, че интересът му вече бе напълно възбуден, ала тя беше твърде заета да обуздае чувствата, бушуващи в нея.
	— Аз не знам как се прави това.
	Кейн подпря рамене на полицата и нехайно кръстоса глезени.
	— Прояви въображение. Целият съм твой.
	Повече не можеше да понася подигравките му. Гърлото й се стегна и тя пристъпи към вратата.
	— Размислих.
	— Страхливка — тихо промълви той.
	Кит се обърна точно навреме, за да види как насмешливостта изчезна от лицето му, заменена от нещо съвсем различно, едновременно мамещо и дръзко.
	— Предизвиквам те, Кит Уестън.
	Див всепомитащ трепет я разтърси. Следвай инстинктите си, я бе посъветвала Вероника. Но как да разбере какво да направи?
	Той повдигна вежди в мълчаливо признание, че е отгатнал затруднението й, и надигналият се в нея мощен прилив на смелост победи разума. Тя бавно вдигна пръсти към едничкото копче на шията, придържащо халата. Дрехата се плъзна на пода във водопад от черна дантела.
	Очите му жадно я поглъщаха.
	— Никога не си бягала от предизвикателствата, нали? — дрезгаво пророни той.
	Устните й се извиха в усмивка. Тя запристъпва бавно към него, изпълнена с внезапна, необяснима самоувереност. Докато се движеше, бедрата й леко се полюшваха, при което тясната пола на нощницата още по-плътно прилепваше към тялото. Спря пред Кейн и се взря в потъмнелите глъбини на очите му. Без да отмества поглед, вдигна ръце и нежно отпусна длани върху раменете му.
	Усети как мускулите под пръстите й тутакси се напрегнаха и това й вдъхна усещане за власт, каквото никога досега не бе изпитвала с него. Повдигна се на пръсти и притисна устни към туптящата вена на шията му.
	Той тихо простена и зарови лице в косата й, ала ръцете му останаха да висят отстрани. При тази негова необичайна неподвижност я обзе още по-силна възбуда. Разтвори устни и плъзна върха на езика си по мястото, под което все по-учестено биеше пулсът му.
	Жадна да вкуси повече от него, младата жена задърпа копчетата на ризата му. Когато се справи и с последното, разтвори плата и плъзна ръце по голите му гърди. Зарови пръсти в къдравите косъмчета, а сетне докосна с устни твърдото плоско зърно.
	Кейн издаде странен задавен звук, грабна я в прегръдките си и я притегли към себе си. Но сега това беше нейната игра и той трябваше да играе по нейните правила. С тих лукав смях се изтръгна от обятията му и изтича в другия край на стаята.
	Вдигна очи към неговите и навлажни устните си с върха на езика. После с преднамерена предизвикателност обходи с длани гърдите си, талията, извивката на бедрата.
	Ноздрите му се издуха. Тя чу тежкото му и забързано дишане. Ръцете й бавно се плъзнаха, този път обратно нагоре. Бедра… корем… гърди… _Една жена съблазнява мъжа, следвайки инстинктите си, без нито за миг да се замисля кое е прилично и кое не е._ Обхвана гърдите си с длани.
	От устните му се изтръгна приглушено възклицание. Не можа да различи думата, но бе изречена с такава благоговейна почуда, че прозвуча като възхищение.
	Уверена в своята власт, тя се придвижи така, че леглото остана помежду им. Повдигна полата на нощницата и се покачи отгоре му. Тръсна глава и косата й се разпиля по раменете. Усмихна се с усмивка, наследена от самата Ева, и ръкавът се свлече надолу по ръката й. Едната й гърда щръкна под черното було на косата й.
	С нечовешки усилия на волята Кейн едва се възпираше да не се нахвърли отгоре й и да не я погълне така, както тя жадуваше. Беше се заклел пред себе си, че това никога няма да се случи, но вече нямаше сили да се сдържа. Тя беше негова.
	Ала Кит все още не бе приключила с мъчението. Приседна на пети, полата на нощницата се надипли около коленете й и тя се заигра с разрошената си коса, така че гарвановочерните къдрици ту откриваха, ту закриваха гърдата й в еротично изтезание.
	И последните капки от самоконтрола му се изпариха. Трябваше да я докосне или да умре. Приседна на ръба на леглото, протегна нашарената с белези ръка и отметна завесата от черни къдрици зад рамото й. Впи поглед в съвършената гърда с набъбнало розово връхче.
	— Бързо се учиш — прошепна прегракнало.
	Посегна към гърдата й, ала тя отново му се изплъзна. Отпусна се върху възглавниците и се подпря на лакът, така че копринената пола на нощницата се надипли върху бедрата й.
	— Прекалено си облечен — промълви изкусителката.
	Долната му устна се изви в усмивка. С няколко ловки движения той разкопча ръкавелите, свали ризата и продължи да се съблича, докато тя го наблюдаваше. Сърцето й лудешки препускаше.
	Най-накрая той застана напълно гол пред нея.
	— Сега кой е прекалено облечен? — промърмори.
	Коленичи до леглото и сложи ръка върху коляното й, точно под подгъва на нощницата. Ала тя бе усетила, че дрехата го възбужда, и не се изненада, когато той не я свали. Вместо това пъхна ръка отдолу и я придвижи към вътрешната страна на бедрото, докато не откри това, което търсеше. Докосна я леко веднъж, после отново, после още веднъж и пръстът му проникна по-навътре.
	Сега тя бе тази, която простена. Когато изви гръб, черната коприна се свлече от другата й гърда. Кейн сведе глава и засмука първо едното, сетне другото зърно, докато пръстът му завладяваше кадифените й глъбини. Това беше повече, отколкото тя можеше да понесе. Със стон, идещ от дъното на душата й, Кит се разпадна под ласките му.
	Изминаха секунди или може би часове, преди тя отново да дойде на себе си. Кейн се бе излегнал до нея и напрегнато се взираше в лицето й. Когато отвори очи, той впи устни в нейните.
	— Огън и мед — прошепна.
	Тя въпросително го изгледа, ала той само се усмихна и отново я целуна. Кит му отвърна със същата страст.
	Устните му обходиха гърдите й. Накрая той повдигна нощницата над кръста й и целуна корема й.
	Тя усети какво ще се случи, още преди да почувства лекото бръсване на устните му до вътрешната страна на бедрото й. Отначало помисли, че сигурно е сгрешила. Самата идея бе прекалено шокираща. Със сигурност грешеше. Това бе немислимо… Той не можеше…
	Ала той го направи. И Кит си помисли, че ще умре от насладата, с която я дари.
	След като всичко свърши, тя бе изпълнена с увереността, че никога повече няма да бъде същата. Кейн я прегръщаше и милваше косата й, лениво навивайки дълъг кичур около пръста си, за да й даде време да се окопити. Накрая, когато повече не можеше да издържа, притисна тяло към нейното.
	Тя сложи длани върху гърдите му и го избута.
	Сега неговите очи я гледаха въпросително, когато той послушно се отпусна върху възглавниците, а тя застана на колене до него. Кейн мълчаливо наблюдаваше как скромно скръсти ръце пред себе си, подхвана края на нощницата и я изхлузи през главата.
	Той зърна само за миг голата й красота, преди невестата му да легне върху него. Косите й се спуснаха като лъскава завеса, когато обхвана главата му с малките си, силни длани.
	Алчно завладя устата му. Беше дръзка любовница, използваща езика си да граби и плячкосва, да пие екстаз с неистов плам, отдавайки му безкрайна наслада. После загали с устни белезите и мускулите му, твърдата пулсираща мъжественост, докато помежду им останаха единствено усещанията. Двамата едновременно се извисиха и достигнаха върха… после се разпаднаха.
	През цялата нощ се прегръщаха, любеха се, когато се събудеха, сетне се унасяха в сън със слети тела. Понякога разговаряха за взаимното удоволствие, което изпитваха, ала нито веднъж не споменаха за това, което ги разделяше. Дори в най-интимните си мигове те поставяха граници, които не можеше да бъдат пресичани.
	_Можеш да ме докосваш тук… Можеш да ме докосваш там… О, да, о, да, и там… Но не очаквай повече. Не очаквай, че дневната светлина ще ме промени. Няма да има промени. Ти само ще ме нараниш… Ще поробиш душата ми… Ще ме унищожиш… Ще ти отдам тялото си, но недей, не смей да се надяваш на повече._

	* * *

	На сутринта Кейн изръмжа насреща й, когато тя смачка вестника, който той искаше да прочете. Кит се нахвърли отгоре му, когато й препречи пътя с един стол.
	Дневните прегради отново бяха по местата си.


>>	18

	Софрония взе решение точно преди Коледа. Джеймс Спенс се срещна с нея край пътя, водещ към Ръдърфорд, и й показа нотариалния акт на къщата в Чарлстън, съставен на нейно име.
	— Това е хубава къщичка с розова хоросанова замазка, отпред има смокиново дърво, а отзад — дървена решетка, увита с глициния.
	Тя взе документа, внимателно го прочете и му каза, че приема.
	Сега, през този мрачен и дъждовен декемврийски ден, Софрония се взираше през кухненския прозорец към заспалите полета на „Възкръснала слава“ и си напомняше, че е на двайсет и четири. Животът й прекалено дълго бе в застой. Джеймс Спенс можеше да й даде всичко, за което толкова отдавна мечтаеше. Той се отнасяше внимателно с нея и за бял мъж беше красив. Щеше добре да се грижи за нея, а в замяна и тя щеше да се грижи за него. Нямаше да бъде много по-различно от това, което правеше сега… само дето трябваше да спи с него.
	Софрония потръпна, после се запита какво значение имаше. Тя не беше девствена. Къщата в Чарлстън щеше да бъде нейна — това беше най-важното — и най-сетне щеше да се чувства в безопасност. Освен това беше време да се махне от тук. С Магнъс, Кит и майора щеше да полудее, ако още малко останеше във „Възкръснала слава“.
	Магнъс постоянно я следеше с топлите си кафяви очи. Мразеше състраданието, което съзираше в тях, но понякога се улавяше, че мечтае за онзи неделен следобед, когато я бе целунал в овощната градина. Искаше да забрави онази целувка, но не можеше. Той не я бе докоснал оттогава, дори в нощта, когато Кит и майорът се ожениха и тя спа в дома му. Защо не се махнеше някъде и не я оставеше на мира?
	Искаше всички да се махнат, дори Кит. Откакто се бе върнала в леглото на майора, от нея струеше някакво трескаво безумие. Залавяше се ту с едно, ту с друго, за да не й остава време да мисли. Сутрин, когато Софрония отиваше в кокошарника, за да събере яйцата, виждаше приятелката си в далечината да се носи като вихър на гърба на Изкушение, сякаш идваше краят на света. Караше коня да прескача прекалено високи препятствия, пришпорвайки и двамата до предела на силите им. Яздеше дори в студ и дъжд, сякаш се боеше, че земята може да изчезне през нощта, докато двамата с майора се търкалят в онова огромно легло в спалнята на горния етаж.
	През деня въздухът помежду им пращеше от напрежение. Софрония от седмици не бе чувала Кит да каже любезна дума, а когато майорът разговаряше с нея, гласът му режеше като лед. Но той поне се опитваше да постигне някакво примирие. Дори се отказа от идеята да прокара път до предачницата през онези трънаци в източната част на плантацията, макар всички, освен Кит, да виждаха, че земята не става за нищо и пътят щеше да спести много време и напразно пътуване през полята до фабриката.
	Тази сутрин Софрония се бе изплашила, че може да се стигне до размяна на удари. Майорът от седмици предупреждаваше Кит да престане да язди толкова безразсъдно Изкушение. Накрая му дойде до гуша, тропна с крак и заяви, че й забранява да язди Изкушение. Кит го нарече с такива обидни имена и го заплаши с неща, които една порядъчна жена не би трябвало дори да знае, камо ли да изрича. Той стоеше неподвижен като статуя, без да продума нито дума, само я наблюдаваше с онова каменно изражение, от което по гърба на Софрония плъзнаха студени тръпки.
	Но колкото и да воюваха през деня, щом настъпеше нощта, вратата на голямата спалня се затваряше и не се отваряше до сутринта.
	Софрония видя Кит, обута в онези неприлични бричове, да се връща от разходка. Стомахът й се сви от притеснение. Повече не можеше да отлага. Багажът й бе стегнат, а господин Спенс щеше да я чака в края на пътя след по-малко от час.
	С никого не бе споделила плановете си, макар да се чудеше дали Магнъс не подозира нещо. Беше я погледнал доста странно, когато тази сутрин дойде в кухнята за закуска. Понякога имаше чувството, че проклетникът може да чете мислите й.
	Каза си, че е по-добре, задето бе отишъл в Ръдърфорд и няма да бъде тук, когато си тръгне. Но една част от нея копнееше за последен път да зърне милото му красиво лице.
	Закачи престилката си на куката до мивката, където окачваше престилките, откакто беше дете. После за последен път прекоси коридора на къщата.
	В преддверието нахлу студен въздух, когато входната врата се отвори и Кит влезе вътре.
	— Днес вятърът направо хапе. Смятам да приготвя чаудър* за вечеря.
	[* Супа от миди, зеленчуци и подправки. — Б.пр.]
	Икономката на „Възкръснала слава“ за миг забрави, че тези неща вече не бяха нейно задължение.
	— Вече е почти пет часът — тросна й се тя. — Ако си искала чаудър, трябваше по-рано да ми кажеш. Патси вече сготви вкусен пилаф с бамя.
	Кит съблече вълненото палто и раздразнено го захвърли върху перилото на стълбището.
	— Сигурна съм, че тя няма да има нищо против, ако добавя и чаудър към менюто — отвърна и затопурка нагоре по стъпалата.
	— Хората в този дом ще бъдат благодарни, ако от време на време се усмихваш.
	Кит спря и погледна към приятелката си.
	— Какво означава това?
	— Означава, че си вкисната от месеци и това започва да става заразно. Заради теб се сопнах на Патси.
	Не за пръв път Софрония я кастреше за поведението й, но днес Кит нямаше сили да се защити. Чувстваше се някак потисната и равнодушна към всичко, не точно болна, но не и съвсем здрава. Въздъхна уморено.
	— Ако Патси не иска чаудър за вечеря, ще го приготвя утре.
	— Ще трябва сама да й го кажеш.
	— Защо?
	— Защото аз няма да бъда тук.
	— О? Къде отиваш?
	Софрония се смути. Кит бе задала въпроса толкова невинно.
	— Да отидем да поседнем за няколко минути в салона. Трябва да поговорим.
	Кит я погледна с любопитство, после я последва надолу по коридора.
	— Случило ли се е нещо? — попита, когато се настани на дивана.
	Софрония остана права.
	— Аз… аз заминавам за Чарлстън.
	— Трябваше да ми кажеш по-рано. И аз искам да купя някои неща. Бихме могли да отидем заедно.
	— Не, аз не отивам на покупки. — Софрония скръсти ръце пред светлокафявата си вълнена пола. — Аз… аз заминавам завинаги. Няма да се върна във „Възкръснала слава“.
	Кит я зяпна неразбиращо.
	— Няма да се върнеш? Разбира се, че ще се върнеш. Ти живееш тук.
	— Джеймс Спенс ми е купил къща.
	Кит сбърчи чело.
	— И защо ще го прави? Да не би да ставаш негова икономка? Софрония, как изобщо може да ти хрумне да си тръгнеш от тук?
	Приятелката й поклати глава.
	— Няма да бъда негова икономка. Ще бъда негова любовница.
	Пръстите на Кит се вкопчиха в страничната облегалка на дивана.
	— Не ти вярвам. Ти никога не би направила нещо толкова ужасно.
	Софрония вирна брадичка.
	— Не смей да ме съдиш!
	— Но това е грешно! Това, за което говориш, е отвратително, просто и ясно. Как можа дори да си го помислиш?
	— Правя това, което е нужно — упорито заяви Софрония.
	— Изобщо не е нужно да го правиш!
	— Лесно ти е да го кажеш! А някога да ти е минавало през ума, че и аз може да желая същите неща, които искаш и ти — къща, хубави дрехи, да се събудя на сутринта и да знам, че никой няма да ме нарани?
	— Но тук никой няма да те нарани! Войната свърши преди три години. Никой не те е закачал.
	— Защото всички предполагаха, че споделям леглото на съпруга ти. — Когато видя острия поглед на Кит, побърза да добави: — Никога не съм го споделяла. При все това никой, освен Магнъс, не го знае. — Изваяните черти на лицето й се сгърчиха в горчива гримаса. — Сега, когато ти си омъжена, всичко е различно. Въпрос на време е някой да реши, че може спокойно да ми посегне. Винаги така става с чернокожите жени, които нямат бял мъж за покровител. Не мога да изживея остатъка от живота си по този начин.
	— Ами Магнъс? — изтъкна Кит. — Той е добър човек. Всеки, който има очи, може да види, че те обича. И колкото и да се преструваш, аз знам, че и ти изпитваш нежни чувства към него. Как можеш да му причиниш това?
	Софрония упорито стисна устни.
	— Аз трябва да се погрижа за себе си.
	Кит скочи от дивана.
	— Не разбирам какво му е хубавото да имаш бял мъж за покровител. Когато беше робиня, баща ми е трябвало да се грижи за теб, а виж какво се е случило! Може би господин Спенс няма да може да те защити по-добре от баща ми. Може би и той като баща ми ще си затваря очите. Помислила ли си за това, Софрония? Направила ли си го?
	— Твоят баща никога не се е опитал да ме защити! — избухна Софрония. — Никога дори не се е опитал, разбираш ли какво ти казвам? И не че не е виждал какво става. Той беше този, който ме даваше на приятелите си за през нощта!
	Кит имаше чувството, че остър нож прониза докрай стомаха й. Сега, когато истината излезе наяве, Софрония не можеше да се спре.
	— Понякога им позволяваше да ме разиграват на зарове. Друг път се надбягваха с коне. Аз бях наградата!
	Кит се спусна към приятелката си и я обгърна здраво с ръце.
	— Съжалявам! О, толкова много съжалявам!
	Софрония остана скована и неподвижна в прегръдките й. Кит я милваше, преглъщайки сълзите си, мърмореше извинения, искаше прошка за това, което не бе извършила, и се опитваше да намери някакъв довод, който да убеди Софрония да не напуска единствения дом, който бе имала.
	— Не позволявай на миналото да съсипе целия ти живот. Колкото и да е било ужасно, това се е случило отдавна. Ти си млада. Много от робините…
	— Не ми говори за робините! — Софрония се отскубна от ръцете й, очите й гневно блестяха. — Не смей да ми говориш за робините! Ти нищо не знаеш за това! — Пое дълбоко въздух, сякаш се задушаваше. — Той беше и _мой_ баща!
	Кит застина. После бавно поклати глава.
	— Не. Това не е вярно. Ти ме лъжеш. Дори той не би допуснал да безчестят собствената му дъщеря. Проклета да си! Проклета да си, задето ме излъга!
	Софрония не трепна.
	— Аз съм негова дъщеря, също както и ти. Изнасилил е майка ми, когато е била само на тринайсет и я държал в тази къща, под носа на майка ти. Държал я е тук, докато не разбрал, че е бременна, и тогава я изхвърлил обратно в робските бараки като някакъв боклук. Отначало, когато приятелите му започнаха да ме задирят, мислех, че той може да е забравил, че съм негова дъщеря. Но той не беше забравил. Просто не му пукаше. Кръвната връзка нямаше никакво значение, защото за него аз не бях човешко същество. Само собственост. Поредната негърка.
	Лицето на Кит пребледня като платно. Не можеше да се движи. Не можеше да говори.
	Сега, когато най-после бе издала тайната си, Софрония се успокои.
	— Радвам се, че мама умря, преди всичко това да започне. Тя беше силна жена, но ако беше видяла какво ми причиняват, нямаше да издържи. — Софрония протегна ръка и докосна Кит по бузата. — Ние сме сестри, Кит — тихо рече. — Никога ли не си го усетила? Никога ли не си доловила връзката помежду ни, толкова силна, че нищо не можа да ни раздели? Още от самото начало бяхме заедно. Майка ти умря при раждането ти и моята майка трябваше да се грижи за теб, но тя не искаше да те докосва заради това, което се бе случило. Затова аз поех грижите за теб от самото начало. Дете се грижеше за друго дете. Помня как те държа в скута си, тогава трябва да съм била на не повече от четири или пет години. През деня те слагах до себе си в кухнята, докато работех, а вечерно време си играех с теб на кукли. После мама умря и освен теб не ми остана никой друг. Затова никога не напуснах „Възкръснала слава“, дори и когато ти замина за Ню Йорк. Трябваше да съм сигурна, че с теб всичко ще е наред. Но когато се върна, ти беше станала друг човек, част от един свят, на който аз никога няма да принадлежа. Ревнувах и завиждах, но в същото време бях изплашена. Прости ми за това, което смятам да направя, Кит, но ти имаш своето място в този свят, а сега е мой ред да намеря моето.
	Прегърна набързо Кит и изхвръкна от стаята.

	* * *

	Не след дълго Кейн я откри там. Тя все още стоеше неподвижно в средата на стаята. Мускулите й бяха вкочанени, а ръцете — стиснати в юмруци.
	— Къде, по дяволите, са се дянали вси… Кит? Какво се е случило?
	С един скок той се намери до нея. Тя имаше чувството, че се е събудила от някакъв унес. Отпусна се върху гърдите му и изхлипа. Той я прегърна и я поведе към дивана.
	— Разкажи ми какво се е случило.
	Ръцете му бяха толкова топли и успокояващи. Той никога не я бе прегръщал така — закрилнически, без следа от страст. Младата жена избухна в сълзи.
	— Софрония заминава. Заминава за Чарлстън, за да бъде… за да бъде любовница на Джеймс Спенс.
	Кейн тихо изруга.
	— Магнъс знае ли за това?
	— А-аз… а-аз не мисля — изпелтечи Кит, опитвайки се да си поеме дъх. — Тя току-що ми каза… Софрония е моя сестра.
	— Твоя сестра?
	— Дъщеря на Гарет Уестън, също като мен.
	Кейн погали с палец брадичката й.
	— Ти си родена и отраснала на юг. Кожата на Софрония е светла.
	— Ти не разбираш. — Кит стисна зъби и процеди през сълзи: — Баща ми я е давал на приятелите си за по една нощ. Знаел е, че е негова дъщеря, негова плът и кръв, но въпреки това не го е било грижа.
	— О, господи… — Лицето на Кейн посивя. Притегли я по-близо и опря буза на темето й, докато тя се разтърсваше от ридания. Постепенно Кит се успокои достатъчно, за да му разкаже подробно цялата история. Когато свърши, Кейн яростно заяви: — Надявам се, че гори в ада!
	Сега, след като бе изляла всичко, Кит осъзна какво трябва да направи. Скочи от дивана.
	— Аз трябва да я спра! Не мога да й позволя да преживее този ужас!
	— Софрония е свободна жена — нежно й напомни съпругът й. — Ако тя иска да отиде при Спенс, ти нищо не можеш да направиш.
	— Тя е моя сестра! Аз я обичам и няма да й позволя да направи това!
	Преди Кейн да успее да я спре, тя изтича от стаята. Той въздъхна и се надигна от дивана. Кит беше дълбоко наранена и в това състояние можеше да се забърка в неприятности.

	* * *

	Кит се бе скрила зад дърветата, недалече от входа. Зъбите й тракаха, докато се спотайваше във влажните зимни сенки и чакаше Кейн да излезе. Както предполагаше, много скоро той се появи. Видя го да слиза по стъпалата и да оглежда пътя. Когато не я видя, изруга, завъртя се на пети и се отправи към конюшнята.
	Щом изчезна от погледа й, тя изтича обратно в къщата и веднага се запъти към стойката с оръжията в библиотеката. Не очакваше голям отпор от Джеймс Спенс, но тъй като нямаше намерение да позволи на Софрония да замине с него, имаше нужда от оръжие, за да придаде повече убедителност на аргументите си.

	* * *

	На няколко километра от „Възкръснала слава“, червено-черният кабриолет на Джеймс Спенс задмина двуколката на Магнъс. Изглежда, Спенс дяволски бърза да стигне там, накъдето се е запътил, помисли си Магнъс, докато наблюдаваше как екипажът изчезва зад завоя. Тъй като пътят водеше единствено към „Възкръснала слава“ и предачницата, явно Спенс имаше работа във фабриката.
	Разумно обяснение, но незнайно защо, не го задоволи. Пришпори рязко конете. Докато се носеше към „Възкръснала слава“, Магнъс си припомняше всичко, което знаеше за Спенс.
	Според местните клюки той ръководел каменоломна в Илинойс, откупил се от армията за триста долара и след войната заминал на юг с пълна чанта с долари. Сега беше собственик на процъфтяваща фосфатна мина и беше хвърлил око на Софрония.
	Когато наближи, Магнъс видя кабриолета на Спенс, спрян на алеята. Богаташът бе издокаран в черен сюртук, с бомбе на главата. Облечената му в ръкавица ръка стискаше елегантен бастун. Магнъс едва го удостои с поглед. Цялото му внимание бе насочено към Софрония.
	Тя стоеше отстрани на пътя, синият й вълнен шал бе увит около раменете, с пътническа чанта в краката.
	— Софрония!
	Той спря двуколката и скочи.
	Тя рязко вдигна глава и за миг му се стори, че в очите й проблесна искрица надежда, но тутакси угасна и тя стисна по-силно шала.
	— Остави ме на мира, Магнъс Оуен. Това не те засяга.
	Спенс заобиколи екипажа и погледна към Магнъс.
	— Какво искаш, момче?
	Магнъс затъкна палец в колана и гневно го изгледа.
	— Дамата размисли.
	Очите на Спенс се присвиха под периферията на бомбето.
	— Ако разговаряш с мен, момче, предлагам да ме наричаш „сър“.
	Докато наблюдаваше сблъсъка между двамата мъже, тръпки на ужас се прокраднаха надолу по гръбнака на Софрония. Магнъс се извърна към нея, но вместо милия, благ човек, когото познаваше, тя видя пред себе си непознат със стиснати устни и сурови очи.
	— Връщай се в къщата!
	Спенс пристъпи напред.
	— Виж сега, не знам за кого се мислиш, но…
	— Върви си, Магнъс — изрече Софрония с треперещ глас. — Вече съм решила и ти не можеш да ме спреш.
	— Мога да те спра, не се съмнявай — отвърна й той с каменна физиономия. — И точно това възнамерявам да направя.
	Спенс закрачи към Магнъс, стиснал здраво бастуна с позлатена дръжка.
	— Мисля, че за всички ни ще е по-добре, ако се върнеш там, откъдето си дошъл. Да вървим, Софрония.
	Но когато протегна ръка към нея, Магнъс рязко я издърпа.
	— Не я докосвай! — озъби се и я бутна решително зад гърба си. Стисна юмруци и пристъпи напред.
	Черен срещу бял. Най-лошите кошмари на Софрония се сбъдваха. Страхът я сграбчи в студените си пипала.
	— Не! — Тя се вкопчи в ризата на Магнъс. — Не го удряй! Ако удариш бял човек, на сутринта ще увиснеш на въжето!
	— Дръпни се от пътя ми, Софрония.
	— Белите мъже притежават цялата власт, Магнъс! Зарежи това!
	Магнъс я отстрани от себе си, но този жест на закрила му струваше скъпо. Зад гърба му Спенс вдигна бастуна и когато чернокожият мъж се извърна, го удари в гърдите.
	— Не се бъркай в неща, които не те засягат, момче! — изръмжа.
	С едно светкавично движение Магнъс грабна бастуна и го счупи на две парчета върху коляното си.
	Софрония изпищя.
	Магнъс захвърли счупените парчета и с все сила заби юмрука си в челюстта на собственика на фосфатната мина, който се пльосна върху пътя.
	Кит излезе иззад дърветата точно навреме, за да види разигралата се сцена. Втурна се напред, вдигна пушката и се прицели.
	— Махайте се от тук, господин Спенс! Явно не сте желан!
	Софрония никога досега не се бе радвала повече да види някого, но лицето на Магнъс доби сурово изражение. Спенс бавно се надигна и погледна кръвнишки към Кит. В този миг се разнесе дълбок, спокоен глас:
	— Изглежда, ситуацията тук малко излиза от контрол.
	Четири чифта очи се насочиха към Кейн, който слезе от Вандал. Отправи се към Кит с обичайната си нехайна и грациозна походка и протегна ръка.
	— Дай ми пушката, Кит.
	Говореше спокойно, сякаш я молеше да му подаде панерчето с хляб през масата.
	Точно това беше и нейното желание. Както веднъж вече бе установила, тя нямаше кураж да се цели в човешко същество. Беше сигурна, че Кейн щеше да се погрижи Магнъс да не пострада, и затова му подаде оръжието.
	За нейно удивление, той не насочи дулото към Спенс. Вместо това я хвана за ръката и не особено нежно я бутна към Вандал.
	— Приемете моите извинения, господин Спенс. Съпругата ми много лесно избухва.
	Пъхна пушката в калъфката, която висеше от седлото.
	Тя видя как очите на Спенс проницателно се присвиха. Благодарение на предачницата Кейн се бе превърнал във влиятелна личност в местната общност и тя можеше да види как се въртят колелцата в мозъка му, докато преценяваше дали няма да е в негова изгода да има Кейн за свой приятел.
	— Нищо особено не се е случило, господин Кейн. — Мъжът се наведе, за да изтръска прахта от панталона си. — Сигурен съм, че едва ли някой от нас, мъжете, може да разбере жените.
	— По-верни думи не са били изричани — отвърна Кейн, напълно нехаещ за убийствения поглед, който му отправи Кит.
	Спенс вдигна бомбето си и кимна към Магнъс.
	— Много ли държите на това момче, майоре?
	— Защо питате?
	Той заговорнически му се ухили.
	— Ако ми кажете, че го цените, предполагам, че няма да сте доволен да го видите да виси на въжето. А тъй като и двамата сме делови мъже, съм готов напълно да забравя случилото се тук.
	Коленете на Кит се разтрепериха от облекчение. Погледите на Кейн и Магнъс се срещнаха.
	Останаха сключени за няколко секунди, преди Кейн да се извърне и да свие рамене.
	— Това, което прави Магнъс, си е негова работа и по никакъв начин не ме засяга.
	Кит гневно изсъска, когато той я вдигна и качи на Вандал, метна се на седлото и препусна с коня нагоре по алеята.
	Софрония остана да се взира след тях, а в гърлото й се надигна горчилка. Предполагаше се, че майорът е приятел на Магнъс, но не се държеше като такъв. Белите винаги се обединяваха срещу черните. Така е било открай време и винаги щеше да бъде.
	Завладя я отчаяние. Стрелна поглед към Магнъс, но изглежда, предателството на Кейн изобщо не го притесняваше. Той стоеше с леко разкрачени крака, опрял едната си ръка на хълбока, а в очите му сияеше странна светлина.
	Любовта, която отказваше да признае, избухна в гърдите й, разкъса всички невидими окови на миналото и помете отломките като огромна пречистваща вълна. Как бе могла толкова дълго да отрича своите чувства? Магнъс беше истински мъж — силен, добър и самоотвержен. Състрадателен и горд. А сега със своите действия тя бе застрашила живота му.
	Можеше да направи само едно нещо. Обърна гръб на любимия си и се насили да пристъпи към Джеймс Спенс.
	— Господин Спенс, единствено аз съм виновна за случилото се днес. — Не можеше да се застави да докосне ръката му. — Аз флиртувах с Магнъс и го накарах да повярва, че означава нещо за мен. Моля да забравите всичко това. Ще тръгна с вас, но трябва да ми обещаете, че няма да позволите да му се случи нещо лошо. Той е добър човек и вината е само моя.
	— Няма смисъл, Софрония — разнесе се гласът на Магнъс зад нея, нежен и галещ като църковна песен. — Аз няма да ти позволя да тръгнеш с него. — Застана до нея. — Господин Спенс, Софрония ще бъде моя съпруга. Ако се опитате да я отведете, ще ви попреча. Днес, утре, след година. Няма значение. Ще ви попреча.
	Пръстите на Софрония се вледениха.
	Спенс облиза устни и нервно погледна към посоката, в която бе изчезнал Кейн. Магнъс беше по-широкоплещест, по-висок и много по-мускулест и Спенс щеше да изгуби в една физическа схватка. Но не беше нужно да се бие с юмруци, за да победи.
	С нарастващ ужас Софрония наблюдаваше палитрата от емоции върху лицето му. На нито един чернокож нямаше да му се размине, ако посмееше да удари бял мъж в Южна Каролина. Ако Спенс не успееше да убеди шерифа да предприеме нещо, щеше да се обърне към „Ку-Клукс-Клан“, онези чудовища, които преди две години бяха започнали да тероризират щата. Картини на бой с камшици и линчове се явяваха в съзнанието й, когато той с уверена походка приближи към кабриолета и се качи на капрата.
	Взе юздите и се извърна към Магнъс.
	— Правиш голяма грешка, момче. — След това изгледа Софрония с неприкрита враждебност. — Утре ще се върна за теб.
	— Само минута, господин Спенс. — Магнъс се наведе, за да вземе двете половини на бастуна. Закрачи към кабриолета с увереност, необичайна за чернокож. — Смятам се за справедлив човек, затова мисля, че е редно да ви предупредя на какъв риск ще се подложите, ако решите да ме преследвате. Или решите да изпратите тук приятелчетата си с белите чаршафи. Няма да бъде добра идея, господин Спенс. Всъщност ще бъде наистина много лоша идея.
	— Какво означава това? — презрително процеди Спенс.
	— Означава, че притежавам талант, господин Спенс, за който трябва да знаете. Освен това имам още трима или четирима приятели, които притежават същия талант. Е, те са чернокожи като мен, така че може да решите, че талантът им не заслужава вниманието ви. Обаче ще сгрешите, господин Спенс. Много ще сгрешите.
	— За какво говориш?
	— Говоря за динамита, господин Спенс. Гадно нещо, но много полезно. Научих се да го използвам, когато се наложи да взривим няколко скали, за да построим предачницата. Повечето хора не знаят много неща за динамита, защото е ново изобретение, но вие ми приличате на човек, който е в крак с новите изобретения, затова се обзалагам, че знаете много по въпроса. Например хващам се на бас, че знаете какви големи беди може да причини динамитът, ако някой случайно го взриви на такова погрешно място като фосфатна мина.
	Спенс смаяно се втренчи в Магнъс.
	— Да не би да ме заплашваш?
	— По-скоро се опитвам да ви изясня някои неща, господин Спенс. Имам добри приятели. Наистина добри приятели. Ако нещо се случи с мен, те ще бъдат много нещастни. Ще бъдат толкова нещастни, че може да взривят достатъчно количество динамит на погрешно място. А ние не бихме искали това да се случи, нали, господин Спенс?
	— Върви по дяволите! — изсъска Спенс.
	Магнъс сложи крак върху стъпалото на кабриолета и остави счупените половини върху коляното си.
	— Всеки мъж има право на щастие, господин Спенс, а Софрония е моя. Смятам да живея дълъг и щастлив живот, за да можем двамата да се радваме един на друг, и съм готов да направя всичко по силите си, за да го постигна. От сега нататък всеки път, когато ви срещна в града, ще свалям шапка за поздрав и ще ви приветствам с любезни думи. Докато чувате тези любезни думи, ще знаете, че аз съм щастлив човек, който желае добро на вас и вашата фосфатна мина.
	Приковал поглед право в очите на Спенс, той му подаде двете счупени половини на бастуна.
	Треперещ от гняв, Спенс ги грабна и дръпна юздите.
	Софрония не можеше да повярва на очите си. Това, на което току-що бе станала свидетел, противоречеше на всичко, в което бе вярвала, но то се бе случило. Току-що бе видяла Магнъс да се опълчва срещу бял мъж и да побеждава. Той се бе борил за нея. Беше я опазил… дори от самата нея.
	Тя се хвърли през ивицата изсъхнала зимна трева, която ги разделяше, и се свлече в обятията му, безспирно мълвейки името му, докато то не зазвуча ведно с ударите на сърцето й.
	— Ти си голямо изпитание за мен, жено — тихо рече той, обхващайки раменете й с длани.
	Тя вдигна поглед и срещна очите му, непоколебими и искрени, излъчващи доброта и сила в едно. Магнъс вдигна ръка и прокара показалец по устните й, сякаш беше слепец, очертаващ своята територия. После сведе глава и я целуна.
	Софрония срамежливо откликна, като че ли беше младо неопитно момиче. Той я бе накарал отново да се почувства чиста и невинна.
	Магнъс я привлече по-близо, целувката му стана по-настойчива, но вместо да изпита страх, тя се наслаждаваше на страстта му. Този мъж, този добър човек беше неин завинаги. Той беше много по-важен от къщата в Чарлстън, от копринените рокли, от всички богатства на света.
	Когато двамата най-сетне се откъснаха един от друг, Софрония съзря сълзи в очите му. Този силен, корав мъж, който хладнокръвно заплашваше да взриви фосфатна мина, сега беше нежен и кротък като агънце.
	— Ти си истинско бедствие, жено, причини ми много тревоги — промърмори той с дрезгав глас. — След като се оженим, няма да търпя повече глупости.
	— Нима ще се оженим, Магнъс? — дръзко попита палавницата, сетне обхвана главата му с дългите си тънки пръсти и отново го придърпа за дълга и страстна целувка.
	— О, да, съкровище мое — отвърна той, когато най-после смогна да си поеме дъх. — Със сигурност ще се оженим.


>>	19

	— Наричала съм те с какви ли не имена, Барън Кейн, но никога не съм те смятала за страхливец! — Кит изхвърча от конюшнята, следвайки Кейн по петите. — Магнъс ще умре и смъртта му ще тежи на съвестта ти. Трябваше да кимнеш с глава, само да кимнеш и Спенс щеше да забрави, че Магнъс го е ударил. А сега ми дай веднага тази пушка! Щом не ти стига смелост да защитиш най-добрия си приятел, аз сама ще го сторя!
	Кейн се извърна, притиснал пушката към гърдите си.
	— Само посмей да се върнеш пак там и ще те заключа и ще изхвърля ключа.
	— Ненавиждам те, знаеш ли?
	— Как няма да знам, като не спираш да ми го повтаряш. Някога хрумвало ли ти е първо да ме попиташ какво се случи, вместо да ме засипваш с обвинения?
	— Очевидно е какво се случи.
	— Така ли?
	Внезапно Кит бе обзета от съмнения. Кейн не беше страхливец и никога не правеше нещо без причина. Гневът й взе да стихва, но не и тревогата й.
	— Добре, да предположим, че ми кажеш какво си имал наум, когато заряза Магнъс с онзи мъж, който иска да го види линчуван.
	— Ти така ме вбеси, че ще те оставя сама да отгатнеш.
	Той отново закрачи към къщата, но възмутената Кит прегради пътя му.
	— О, не, няма да се измъкнеш толкова лесно.
	Кейн премести пушката на рамото си.
	— Магнъс не желаеше намесата ти, както не би приел и моята. Има някои неща, които един мъж е длъжен да направи сам.
	— Все едно че му подписа смъртната присъда.
	— Да кажем само, че аз имам повече вяра в него, отколкото ти.
	— Тук е Южна Каролина, не е Ню Йорк.
	— Да не би да ми казваш, че най-после признаваш несъвършенствата на своя роден щат?
	— Говорим за „Клана“ — сряза го тя. — Последния път, когато беше в Чарлстън, ти се опита да накараш федералните власти да предприемат действия срещу тях. А сега се държиш така, сякаш „Кланът“ не съществува.
	— Магнъс е зрял и силен човек. Той няма нужда някой друг да води неговите битки. Ако знаеше наполовина от това, което си мислиш, че знаеш, щеше да го разбереш.
	От гледна точка на Магнъс, Кейн беше прав, но Кит не понасяше подобни изблици на мъжка гордост. Те водеха единствено до смърт. Докато Кейн се отдалечаваше, тя се замисли за войната, която някога бе изглеждала толкова славна и справедлива.
	Фуча и бесня още почти час, докато не се появи Самуел с широка усмивка и кратка бележка от Софрония.
C>
	Скъпа Кит,
	Престани да се тревожиш. Спенс си тръгна, Магнъс е добре и ние ще се оженим.
@	С обич,
@	Софрония
C$
	Кит се взираше в листа, изпълнена със смесица от радост и недоумение. Кейн е бил прав. Но само защото беше прав за това, не означаваше, че беше прав за всичко останало.
	Твърде много неща се бяха случили и всичките й чувства за Софрония, „Възкръснала слава“ и Кейн бушуваха в гърдите й. Тръгна към конюшнята, за да оседлае Изкушение, но си спомни, че Кейн й бе забранил да го язди. Едно тъничко гласче й прошепна, че за това е виновно собственото й безразсъдство, но тя не желаеше да го слуша. Трябваше незабавно да уреди този въпрос с него.
	Върна се в къщата и завари Луси да бели картофи в кухнята.
	— Къде е господин Кейн?
	— Преди няколко минути го чух да се качва горе.
	Кит се изстреля в коридора и хукна нагоре по стълбището. Отвори със замах вратата на спалнята.
	Кейн стоеше до масата и вземаше някакви документи, които бе оставил там предишната вечер. Извърна се към нея с присмехулно изражение. Видя, че вироглавата му съпруга трепери от гняв, и въпросително повдигна вежди.
	— Е?
	Знаеше какво я пита. Щеше ли да наруши неписаното правило помежду им? Правилото гласеше, че тази спалня беше единственото място в къщата, където не се караха, единственото място, запазено за нещо друго, толкова важно и за двамата, както въздуха, който дишаха.
	Не можеше да наруши правилото. Само тук безпокойството й изчезваше. Само тук се чувстваше… не точно щастлива… но някак си добре.
	— Ела тук — заповяда той.
	Тя пристъпи към него, но негодуванието й заради Изкушение не бе забравено. Страхът й, че той все още може да прокара път до предачницата, не бе забравен. Властното му държание и упорството му не бяха забравени. Но младата жена ги заключи дълбоко в душата си, оставяйки ги да клокочат, докато се отдаваше на страстта, която с всеки изминал ден ставаше все по-малко удовлетворяваща, но все по-необходима.

	* * *

	На сутринта дори радостта за Софрония и Магнъс не възпря Кейн и Кит да се зъбят един на друг. Това се бе превърнало в привичка. Колкото по-страстна бе нощта, толкова по-зле се отнасяха помежду си на следващия ден.
	_Не очаквай, че дневната светлина ще ме промени… Ще ти отдам тялото си, но недей, не смей да се надяваш на повече._
	Докато през следващата седмица наблюдаваше как Магнъс и Софрония се носят в блажен унес, заети с приготовленията за сватбата, Кит се улови, че мечтае и тях двамата с Кейн да ги споходи такъв щастлив край. Ала единственият щастлив край, който можеше да си представи, беше Кейн да замине и да я остави сама във „Възкръснала слава“. А това никак не й се струваше правилно.
	В неделя следобед Софрония и Магнъс се врекоха във вечна любов в старата църква. Кит и Кейн бяха свидетели на брачния обет. След прегръдки, сълзи и разрязването на сватбената торта, приготвена от госпожица Доли, те най-после останаха сами в къщата на Магнъс в овощната градина.
	— Няма да те насилвам — рече Магнъс, докато мирната тъма на декемврийската нощ се спускаше зад прозорците. — Цялото време на света е пред нас.
	Софрония му се усмихна, опивайки се от гледката на прекрасната му кафява кожа.
	— И без това изгубихме прекалено много време. — Пръстите й се плъзнаха към горното копче на красивата копринена рокля, която Кит й бе подарила. — Люби ме, Магнъс. Просто ме люби.
	И той го стори. Нежно, с цялото си сърце и душа. Ласките и грижовността му прогониха демоните на миналото. Софрония никога не се бе чувствала толкова закриляна и обичана. Никога нямаше да забрави това, което й бяха сторили, но някогашните кошмари повече нямаше да терзаят душата й. Тя най-накрая разбра какво означава да бъде свободна.

	* * *

	С настъпването на януари страстта между Кейн и Кит доби някакъв дивашки и необуздан привкус, който изплаши и двамата. Кит остави синина върху рамото му. След свирепите му ласки гърдите й бяха като изранени и той се проклинаше след това.
	Само веднъж си казаха истината.
	— Не можем да продължаваме така — рече той.
	— Знам — призна тя, извърна глава и се престори, че заспива.
	Предателският глас на женствеността й настояваше да се откаже от тази погубваща битка и да отвори сърцето си, преди то да се пръсне от накипелите чувства, които не можеше да назове. Ала Кейн беше човек, който се отърваваше от книгите и конете си, преди да се привърже към тях. А злите призраци от нейното минало бяха прекалено могъщи.
	„Възкръснала слава“ беше всичко, което имаше — всичко, което някога щеше да има — единствената част от живота й, която бе стабилна. Хората изчезваха, но „Възкръснала слава“ беше вечна и тя нямаше да позволи на бурните си неназовани чувства към Барън Кейн да застрашат това. Кейн със студените сиви очи и предачницата, Кейн с необузданата амбиция, която щеше да погълне земите й и да ги изплюе като безбройните памучни семена, докато не остане нищо освен ненужната кутийка.

	* * *

	— Казах ти, че не искам да ходя!
	Кит тресна четката за коса върху тоалетката и гневно се втренчи в Кейн в огледалото.
	Той захвърли ризата си.
	— А аз искам.
	Всички спорове спират пред вратата на спалнята. Но не и този. А и какво значение имаше? Любенето им бе превърнало тази спалня в друг вид бойно поле.
	— Ти мразиш светски приеми — напомни му тя.
	— Не и този. Искам за няколко дни да се откъсна от предачницата.
	Предачницата, отбеляза тя наум, не „Възкръснала слава“.
	— А и Вероника ми липсва — додаде съпругът й.
	Стомахът на Кит се сви от ревност и обида. Ако трябваше да бъде честна, щеше да признае, че и на нея Вероника й липсва, но не желаеше Кейн да жадува за нейната компания.
	Вероника бе напуснала Ръдърфорд преди шест седмици, малко след Деня на благодарността. Беше се настанила в голямо имение с триетажна къща в Чарлстън, която, както Кит бе чула, вече бе превърнала в средище на модата и културата. Художници, актьори и политици се тълпяха в салона й. Сред тях бяха неизвестен скулптор от Охайо и прочут актьор от Ню Йорк. А сега Вероника искаше да отпразнува новия си дом със зимен бал.
	В писмото си до Кит бе написала, че е поканила всички обитатели на Чарлстън, които я забавляват, както и неколцина стари познати от Ръдърфорд. И със свойствения си извратен маниер бе включила в поканата Брандън Парсел и новата му годеница Елеонора Беърд, чийто баща след войната бе станал президент на Банката на плантаторите и гражданите.
	Обикновено Кит обичаше подобни събития, но точно в момента нямаше желание за веселба. Щастието на Софрония само засилваше нейното собствено нещастие и колкото и да я привличаше и очароваше Вероника, в нейно присъствие Кит се чувстваше непохватна и глупава.
	— Иди сам — рече тя, макар самата мисъл да й бе ненавистна.
	— Отиваме заедно. — Гласът на Кейн прозвуча уморено. — Нямаш право на избор по въпроса.
	Сякаш някога бе имала. Негодуванието й се засили и тази нощ двамата не се любиха. Нито следващата. Нито по-следващата. Кит си каза, че така беше по-добре. От няколко седмици не се чувстваше добре. Рано или късно, щеше да се наложи да отиде на лекар.
	Въпреки това тя изчака до сутринта, преди да потеглят за приема на Вероника.

	* * *

	Когато пристигнаха в Чарлстън, Кит беше бледа и изтощена. Кейн я заряза, за да се погрижел за някакви дела, а тя бе отведена в стаята, която двамата щяха да споделят през следващите няколко нощи. Спалнята беше светла и просторна, с тесен балкон, гледащ към вътрешен двор, застлан с тухли и привлекателен дори през зимата със зеления тревен бордюр и сладкото ухание на маслинови дръвчета.
	Вероника бе изпратила една прислужница, за да разопакова багажа и да й приготви ваната. След това Кит дълго лежа в леглото със затворени очи. Чувстваше се толкова изтощена от емоции, че дори нямаше сили да плаче. Събуди се няколко часа по-късно и като в някакво вцепенение надяна памучния си халат. Докато завързваше колана, се приближи до прозореца и дръпна завесите.
	Навън вече се бе стъмнило. Скоро трябваше да се облече. Как щеше да издържи тази вечер? Младата жена притисна буза до студеното стъкло на прозореца.
	Щеше да има бебе. Струваше й се невъзможно, но при все това в нея растеше малка частичка живот. Бебето на Барън. Дете, което щеше да я свърже с него до края на живота й. Дете, което тя отчаяно желаеше, въпреки че всичко щеше много да се усложни.
	Застави се да седне пред тоалетката. Докато търсеше четката за коса, зърна синьото порцеланово бурканче редом с останалите й тоалетни принадлежности. Луси го бе опаковала. Каква ирония!
	В бурканчето бе изсипала сиво-белия прах, който й бе дала шаманката, за да я предпази от забременяване. Тя бе пила само веднъж от него. Отначало заради дългите седмици, когато двамата с Кейн спяха отделно, а след възобновяването на жарките им нощни срещи, тя изпитваше неохота да използва праха. Съдържанието на бурканчето й се струваше някак си зловещо, приличаше на ситно стрити човешки кости. Веднъж бе дочула няколко жени да се оплакват, че им е било трудно да заченат, и оправдаваше своята небрежност с това, че рискът от забременяване не е чак толкова голям, колкото се бе опасявала. После Софрония откри бурканчето и й каза, че прахът не ставал за нищо. Шаманката не понасяла белите жени и от години им продавала безполезни билки уж против зачеване. Кит прокара пръст по капака на бурканчето, питайки се дали беше вярно.
	Вратата се отвори толкова рязко, че тя се стресна и събори бурканчето.
	— Не може ли поне веднъж да влезеш в стаята, без да се опитваш да откачиш вратата от пантите?
	— Винаги съм нетърпелив да видя преданата си съпруга. — Кейн захвърли кожените си ръкавици на един стол, сетне забеляза разпиляния прах върху тоалетката. — Какво е това?
	— Нищо!
	Кит грабна една кърпа и се опита да го избърше.
	Той застана зад нея и затисна ръката й със своята. С другата си ръка вдигна събореното бурканче и любопитно огледа остатъка от съдържанието му.
	— Какво е това?
	Тя се опита да измъкне ръката си изпод неговата, но той здраво затискаше нейната. Остави бурканчето и изпитателно се втренчи в нея, което й подсказа, че няма да я освободи, докато не му каже истината. Кит понечи да излъже, че е лекарство против главоболие, но беше прекалено уморена, за да се преструва, а и какъв беше смисълът?
	— Това е нещо, което ми даде шаманката. Луси погрешка го е сложила в багажа. — А после, защото вече нямаше значение додаде: — Аз… не исках да имам дете.
	За миг в очите му се мярна горчивина, после той пусна ръката й и се извърна.
	— Разбирам. Може би трябваше да поговорим за това.
	— Нашият брак не е такъв, че да имаме деца, нали? — попита тя, неспособна да прикрие тъгата в гласа си.
	— Не. Предполагам, че не е. — С гръб към нея, Кейн свали перленосивия сюртук и се зае да развързва вратовръзката. Когато най-после се обърна, очите му бяха чужди и далечни като Полярната звезда. — Радвам се, че си толкова благоразумна. Двама души, които толкова се презират един друг като нас двамата, едва ли ще бъдат добри родители. Не мога да си представя нещо по-лошо от това да създадем едно дете в тази ужасна бъркотия, която наричаме брак, а ти?
	Кит имаше чувството, че сърцето й се пръска на милиони парченца.
	— Не — едва чуто отвърна. — И аз не мога.

	* * *

	— Доколкото разбрах, вие сте собственик на онази нова предачница, недалече от Ръдърфорд, господин Кейн.
	— Точно така.
	Кейн стоеше в единия край на фоайето до Джон Хюс, набит млад северняк, който го бе заговорил тъкмо когато се канеше да се качи горе, за да разбере защо Кит все още се бави.
	— Чух, че развивате добър бизнес тук. Желая ви успех, макар че начинанието е доста рисковано, особено… — Той замълча и тихо подсвирна, когато изведнъж погледът му се насочи над рамото на Кейн, към стълбището. — Леле! Бихте ли погледнали? Ето това е жена, която бих искал да отведа у дома.
	Не беше нужно Кейн да се обръща, за да разбере за кого става дума. Можеше да я усети с порите на кожата си. Все пак извърна глава.
	Тя беше облечена със сребристобялата си рокля с кристални мъниста. Но роклята бе преправена, откакто за последен път я бе видял, както напоследък Кит правеше с голяма част от тоалетите си. Беше изрязала корсажа ниско под гърдите и на мястото на атлаза бе пришила парче прозрачна сребриста органза. Ефирната материя обгръщаше заоблените й гърди и стигаше до шията, където я бе прихванала с блестяща панделка в изящен набор.
	Органзата прозираше, но под нея Кит не носеше нищо. Единствено цилиндричните кристални мъниста, които бе махнала от полата и умело пришила като гроздове върху прозрачния плат, бдяха като стражи над скромността й. Кристални висулки и топла, чувствена плът.
	Роклята беше скандално прекрасна и Кейн я възненавидя от пръв поглед. Един по един мъжете около него се извръщаха към нея, а очите им жадно изпиваха тази прелест, на която би трябвало да се наслаждава единствено той. Тя беше като ледена девица, обвита в пламъци.
	В един миг Кейн забрави ревността и просто се потопи в тази възхитителна феерия. Тя беше дивно красива, неговата роза от горската дъбрава, дива и неукротена, както в първия ден, когато я бе срещнал, все още готова да прободе мъжката плът с бодлите си, докато го съблазнява с омайното си вълшебство.
	От погледа му не убягнаха руменината по високите скули и странните блестящи огньове, лумнали във виолетовите глъбини на очите й. Изведнъж го побиха тръпки на безпокойство. Тази вечер в нея бе стаена някаква трескава лудост. Пулсираше в тялото й като барабанен тътен, напираше да изригне навън, свободна и недосегаема. Той направи крачка към нея, после още една.
	Очите й се впиха в неговите, после тя преднамерено отклони своите. Без да промълви нито дума, се плъзна през фоайето към друг съсед от Ръдърфорд, който също бе поканен на бала.
	— Брандън! Боже, колко си красив тази вечер! А това трябва да е сладката ти годеница Елеонора. Надявам се, ще ми позволите от време на време да ви открадвам Брандън. Ние сме толкова стари приятели… всъщност сме като брат и сестра, разбирате, нали? Не бих могла завинаги да се разделя с него, дори заради толкова привлекателна млада дама.
	Елеонора се опита да се усмихне, но устните й не можаха да прикрият неодобрението й или знанието й, че изглежда безлична до екзотичната красота на Кит. Самият Брандън се бе вторачил в Кит и нейната скандална рокля, сякаш беше единствената жена на света.
	— Парсел. Госпожице Беърд. Бихте ли ни извинили — намеси се набързо приближилият се Кейн.
	Пръстите му се впиха в обвитата с органза ръка, но преди да успее да я помъкне през фоайето към стълбището и да я принуди да се преоблече, Вероника плавно приближи към тях в лъскава черна вечерна рокля. Веждите й леко се повдигнаха, докато преценяваше малката драма, разиграваща се пред нея.
	— Барън, Катрин, точно вас двамата търсех. Както обикновено закъснявам, дори за собствения си прием. Всеки момент ще сервират вечерята. Барън, бъди така добър да ме придружиш до трапезарията. Катрин, позволи ми да ти представя Серджио. Очарователен мъж и най-добрият баритон, който Ню Йорк е чувал през последните десетина години. Ще ти кавалерства по време на вечерята.
	От безсилие Кейн скръцна със зъби. Сега вече нямаше начин да отведе Кит. Проследи с поглед как прекалено красивият италианец нетърпеливо пристъпва към Кит и целува ръката й. После със сърцераздирателно изражение я обърна и притисна устни към дланта й в интимна целувка.
	Кейн се спусна напред, но Вероника беше още по-чевръста.
	— Скъпи мой Барън — изгука тя тихо, забивайки пръсти в ръката му, — държиш се като най-отегчителния съпруг. Придружи ме до трапезарията, преди да си направил нещо, което само ще те накара да изглеждаш глупаво.
	Вероника беше права. При все това му беше необходима цялата воля, за да обърне гръб на съпругата си и на италианеца.

	* * *

	Вечерята продължи близо три часа и през това време в помещението поне десет пъти отекна звънкият смях на Кит, докато разделяше вниманието си между Серджио и другите мъже, които седяха близо до нея. Всички най-безсрамно я ласкаеха и обсипваха с комплименти. Серджио, изглежда, я учеше на италиански. Когато тя разля капка вино, той топна показалеца си в нея, сетне докосна устните си. Единствено желязната хватка на Вероника попречи на Кейн да скочи през масата.
	Междувременно Кит водеше своята битка. Тя нарочно бе помолила Луси да опакова сребристата рокля с кристалите, след като Кейн й бе заявил, че не я харесва. Но всъщност нямаше намерение да я облича. Ала когато дойде време да облече по-подходящата нефритенозелена кадифена рокля, думите на Кейн изникнаха в съзнанието й, отново пронизвайки като с нож сърцето й.
	_Не мога да си представя нещо по-лошо от това да създадем едно дете в тази ужасна бъркотия, която наричаме брак…_
	Чуваше смеха на Кейн от другия край на масата и виждаше вниманието, с което той слушаше Вероника. Накрая дамите оставиха джентълмените с пурите и коняка. След това щеше да дойде време за танците.
	Брандън заряза Елеонора при баща й и покани Кит за първия танц. Кит се взираше в красивото му безволево лице. Брандън, който говореше за чест и достойнство, беше готов да се продаде на този, който плащаше най-високата цена. Първо на нея за плантацията, а после на Елеонора Беърд за банката. Кейн никога не би се продал за нищо, дори и за любимата си предачница. Бракът му с нея беше възмездие и нищо друго.
	Докато двамата с Брандън се носеха по дансинга, видя Елеонора, застанала отстрани с нещастно изражение и съжали за по-раншното си кокетничене. Беше изпила достатъчно шампанско, за да реши да отмъсти за всички нещастни жени.
	— Липсваше ми — прошепна тя, когато музиката засвири.
	— Ти също ми липсваше, Кит. О, господи, толкова си красива! Мисълта, че си с Кейн, направо ме убива.
	Тя се притисна към него и дяволито прошепна:
	— Скъпи мой Брандън, хайде тази вечер да избягаме! Да зарежем всичко, „Възкръснала слава“ и банката. Ще бъдем само ние двамата. Няма да имаме пари или дом, но ще имаме нашата любов.
	Едва се сдържа да не избухне в смях, когато го усети как се сковава.
	— Наистина, Кит, аз… не мисля, че би било… би било разумно.
	— Но защо не? Да не би да се тревожиш за съпруга ми? Той, естествено, ще ни преследва, но аз съм сигурна, че ти можеш да се справиш с него.
	Брандън се препъна.
	— Нека да не… искам да кажа, мисля, че навярно… да не прибързваме…
	Не й се щеше толкова лесно да сложи край на мъките му, ала не можа да възпре печалния си смях.
	— Ти ми се подиграваш — нацупено рече той.
	— Заслужаваш го, Брандън. Ти си сгоден мъж и трябваше да поканиш Елеонора за първия танц.
	Достойният Парсел изглеждаше сконфузен и малко жалък, докато се опитваше да възвърне достолепието си.
	— Изобщо не те разбирам.
	— Защото ти всъщност не ме харесваш особено и със сигурност не ме одобряваш. За теб би било много по-лесно, ако признаеш, че всичко, което изпитваш към мен, е най-обикновена неджентълменска похот.
	— Кит! — Такава неподправена откровеност бе повече, отколкото той можеше да понесе. — Моля да ми простиш, ако съм те оскърбил — процеди, приковал очи в обсипания с кристални мъниста корсаж на роклята й.
	С огромно усилие откъсна погледа си и изпълнен с огорчение и обида, отиде да търси годеницата си.
	След безславното оттегляне на Брандън, Серджио побърза да се присламчи към Кит. Когато пое ръката му, тя стрелна поглед към другия край на залата, където само допреди минута стояха съпругът й и Вероника. Сега само Вероника беше там.
	Безразличието на Кейн тласна Кит да премине границите на това, което самата тя смяташе за приемливо поведение. Сменяше партньорите си един след друг, танцуваше с бунтовници и янки, кокетничеше без задръжки с всички, позволявайки на неколцина да я притискат прекалено много към себе си. Не я бе грижа какво си мислеха за нея. Нека си говорят! Изпи безброй чаши шампанско, не пропусна нито един танц, смехът й звънко кънтеше. Единствено Вероника долови отчаянието зад това трескаво веселие.
	Няколко от жените тайно завиждаха на Кит за дръзкото поведение, но повечето бяха възмутени. Търсеха притеснено с погледи опасния господин Кейн, но той никъде не се виждаше. Някой прошепна, че играе покер в библиотеката и губи много пари.
	Гостите обсъждаха брака на Кейн. Двойката нито веднъж не бе танцувала заедно. Преди имаше слухове, че бракът бил по принуда, но съдейки по тънката талия на Катрин Кейн, клюкарите явно бяха сгрешили.
	Играта на покер приключи малко преди два след полунощ. Кейн бе изгубил няколкостотин долара, но мрачното му настроение нямаше нищо общо с парите. Стоеше до вратата на балната зала и наблюдаваше как съпругата му се носи по дансинга в прегръдките на италианеца. Няколко кичура от косата й се бяха изплъзнали от фуркетите и се спускаха в безпорядък по раменете й. Страните й все така руменееха, а розовата помада на устните й се бе размазала, сякаш някой я бе целувал. Прочутият баритон, изглежда, не можеше да откъсне поглед от нея.
	В единия ъгъл върху челюстта на Кейн заигра мускул. Той се промуши покрай двойката пред него и тъкмо се канеше да влезе в залата, когато Джон Хюс го хвана за ръката.
	— Господин Кейн, Уил Боне твърди, че нито един войник от армията на Съюза не може да се мери по точна стрелба с който и да било бунтовник. Вие какво мислите? Случвало ли ви се е да не уцелите бунтовник, когото сте набелязали?
	Това беше опасен разговор. Кейн откъсна поглед от съпругата си и се обърна към Хюс. Въпреки че от Апоматокс бяха изминали почти четири години, северняците и южняците рядко общуваха в обществото, а когато това се наложеше, разговорите за войната съзнателно се избягваха.
	Кейн погледна към групата от седем-осем мъже, състояща се от бивши войници на Съюза, както и от неколцина ветерани от Конфедерацията. Очевидно всички бяха пийнали малко повече, отколкото трябваше, и дори от мястото си той можеше да чуе, че разговорът им от любезен спор бе преминал в открита враждебна свада.
	Барън хвърли последен поглед към Кит и италианеца и заедно с Хюс се запъти към мъжете.
	— Войната свърши, приятели. Какво ще кажете да пийнем по чашка от отличното уиски на госпожа Гамбъл?
	Но разногласията бяха стигнали твърде далеч. Уил Боне, бивш собственик на оризова плантация, който бе служил в един полк с Брандън Парсел, тикна показалец в един от мъжете, който работеше за Бюрото за бежанци, освободени роби и изоставени земи*.
	[* Създадено от Конгреса на САЩ в края на Гражданската война като агенция за справяне с огромната хуманитарна криза, предизвикана от войната. — Б.пр.]
	— Нито един войник в света не се е сражавал толкова храбро, както воините на Конфедерацията, и вие го знаете!
	Гневните гласове започнаха да привличат вниманието и на другите гости. Спорът ставаше все по-шумен и хората спряха да танцуват, за да разберат за какво беше тази врява.
	Уил Боне зърна Брандън Парсел, който стоеше редом с годеницата си и нейните родители.
	— Брандън, кажи им! Виждал ли си някой да стреля по-добре от нашите момчета в сиво? Ела тук. Обясни на тези янки как стояха нещата!
	Парсел неохотно пристъпи напред. Кейн се намръщи, когато видя, че Кит също се отправя към тях, вместо да остане в дъното на залата при другите жени. Но какво друго можеше да очаква?
	Гласът на Уил Боне вече бе достигнал до музикантите, които постепенно зарязваха инструментите си, за да се насладят на спора.
	— Ние бяхме по-малобройни — обяви Боне, — но вие, янките, не можахте да ни победите в нито едно сражение през цялата война.
	Един от северняците излезе напред.
	— Изглежда, имате къса памет, Боне. Вие със сигурност не ни победихте при Гетисбърг.
	— Ние не бяхме победени! — възкликна възрастен мъж, застанал до Уил Боне. — Просто вие имахте късмет. За бога, дори нашите дванайсетгодишни момчета могат да стрелят по-добре от всичките ви офицери, взети заедно!
	— По дяволите, дори нашите жени могат да стрелят по-добре от техните офицери!
	В отговор на тази забележка в залата се разнесе гръмък смях, а мъжът бе сърдечно потупан по гърба за своята духовитост. От всички присъстващи южняци само Брандън не се присъедини към веселбата.
	Той погледна първо Кит, а после Кейн. Техният брак му се струваше ужасна несправедливост и се бе забил като треска в кожата му. Отначало бе почувствал облекчение, че няма да се ожени за жена, която не се държи както подобава на една истинска дама, дори това да означаваше да изгуби „Възкръснала слава“. Но седмиците и месеците отминаваха и той с мъка в сърцето наблюдаваше как полята на „Възкръснала слава“ побеляват от узрелия памук, а натоварените фургони се отправят към предачницата на Кейн. Дори след като се сгоди за Елеонора, която щеше да му поднесе на тепсия Банката на плантаторите и гражданите, той не можа да заличи спомена за онези дръзки виолетови очи. А тази вечер тя дори бе имала наглостта да му се подиграе.
	Целият му живот се бе провалил. Той беше Парсел и въпреки това нямаше нищо. Докато те имаха всичко — един недостоен янки и една жена, която не си знаеше мястото.
	Сякаш тласкан от неведома сила, Брандън излезе напред.
	— Мисля, че по отношение на нашите южнячки имате пълно право. Трябва да ви кажа, че веднъж със собствените си очи видях как госпожа Кейн уцели шишарка от близо седемдесет метра, макар че по онова време тя беше на не повече от десет или единайсет години. Говори се, че и до ден-днешен е най-добрият стрелец в областта.
	Думите на Парсел бяха посрещнати с няколко одобрителни възклицания и Кит отново се оказа обект на възхитени мъжки погледи. Но Парсел не бе приключил. Не беше лесно за един джентълмен да си го върне на една дама и да остане джентълмен, но той възнамеряваше да направи точно това. И в същото време щеше да отмъсти и на съпруга й. Би било немислимо Кейн да приеме това, което Брандън смяташе да предложи, но ако този янки откажеше, всички щяха да го сметнат за страхливец.
	Брандън замислено подръпна ревера си.
	— Чувал съм, че майорът е отличен стрелец. Предполагам, че всички доста сме се наслушали за героя от Мисионари Ридж. Но ако обичах хазарта, без колебание щях да заложа парите си на госпожа Кейн. Бих помолил Уил да отскочи до тях, да донесе револверите си, да подреди един ред бутилки върху градинската ограда на госпожа Гамбъл и да видим дали един офицер янки може да бъде достоен съперник на една южнячка в стрелбата, пък било то и собствената му жена. Разбира се, аз съм сигурен, че майор Кейн не би разрешил на съпругата си да участва в едно състезание по стрелба, особено когато знае, че има голяма вероятност да загуби.
	От редиците на южняците се разнесоха дружни дюдюкания и подигравателен смях. Парсел бе поставил на мястото му надутия янки! Макар че никой от тях не вярваше сериозно, че една жена, дори и южнячка, би могла да победи един мъж в стрелба, все пак искаха да се насладят на интересното състезание. А и тъй като тя беше жена, Югът нямаше да бъде опозорен, когато съпругът й янки я победи.
	Жените, които се бяха скупчили наблизо, бяха дълбоко потресени от предложението на Брандън. Какво си мислеше той? Нито една дама не би допуснала да се изложи на публично място по този начин, не и в Чарлстън. Ако госпожа Кейн приемеше това предложение, щеше да бъде отхвърлена от обществото. Те впериха кръвнишки погледи в съпрузите си, които поощряваха скандалното състезание, и се заклеха да им забранят алкохола до края на вечерта.
	Северняците подкокоросваха Кейн да приеме предизвикателството.
	— Хайде, майоре. Не ни посрамвайте!
	— Сега не можете да биете отбой!
	Кит почувства изгарящия поглед на Кейн.
	— Не мога да позволя на съпругата си да участва в публично състезание по стрелба.
	Изрече го толкова студено, сякаш му беше все едно. Със същия успех би могъл да говори за кобилата си. Кит беше просто друг вид собственост.
	А Кейн се разделяше със собствеността си, преди да се привърже към нея.
	Обхвана я някаква лудост и тя си запроправя път през тълпата. При всяка крачка кристалните мъниста върху роклята изригваха като фойерверк от огнени искри.
	— Беше ми отправено предизвикателство, Барън. Тук е Южна Каролина, а не Ню Йорк. Дори моят съпруг не може да се намесва, когато става въпрос за чест. Донесете револверите си, господин Боне. Джентълмени, ще се състезавам със съпруга си — заяви Кит, хвърляйки ръкавицата на Кейн. — Ако той откаже, ще се изправя срещу всеки янки, който желае да премери сили с мен.
	Смаяните възклицания на жените бяха заглушени от възторжените крясъци на мъжете. Само Брандън не се присъедини към всеобщото ликуване. Той имаше намерение да засрами семейство Кейн, но не и да съсипе репутацията на Кит. В крайна сметка беше джентълмен.
	— Кит… майор Кейн… аз… аз… малко прибързах. Със сигурност вие не можете…
	— Спести си приказките, Парсел! — изръмжа Кейн, обхванат от не по-малко безразсъдство от това на съпругата си.
	Беше се уморил да бъде миротворец, да губи битки, които тя изглеждаше решена да разпалва. Беше уморен от недоверието й, смеха й, дори от загрижеността в очите й, която зърваше прекалено често, когато се прибираше изтощен от предачницата. Но най-много беше уморен от себе си, задето толкова много се интересуваше от нея.
	— Подредете бутилките — заповяда той грубо. — И донесете в градината колкото може повече лампи.
	Мъжете хукнаха със смях да изпълнят нареждането му. Северняци и южняци внезапно се сдружиха, докато обсъждаха залозите за изхода на състезанието. Жените възбудено зашепнаха помежду си, развълнувани, че са свидетелки на такъв скандал. Но тъй като не желаеха да се доближават до Кит, постепенно се отдалечиха, оставяйки двамата съпрузи насаме.
	— Получи състезанието — с каменно изражение рече той, — както всичко друго, което си пожелавала досега.
	И кога бе получавала всичко, което бе желала?
	— Да не би да се страхуваш, че ще те победя? — едва намери сили да попита тя.
	Кейн сви рамене.
	— Предполагам, че е напълно възможно. Аз съм добър стрелец, но ти си по-добра. Знам го още от нощта, в която се опита да ме убиеш, когато беше на осемнайсет.
	— Знаел си как ще реагирам, когато ми забрани да стрелям, нали?
	— Може би. Или може би просто съм предположил, че погълнатото от теб шампанско увеличава шансовете ми за победа.
	— На твое място не бих разчитала прекалено много на шампанското — отвърна тя с фалшива увереност.
	Макар че никога нямаше да го признае, Кит съзнаваше, че наистина бе пила прекалено много.
	Вероника изникна до тях, без следа от обичайната си насмешлива усмивка.
	— Защо правиш това? Ако бяхме във Виена, щеше да бъде различно, но тук е Чарлстън. Кит, знаеш, че обществото ще те отлъчи.
	— Не ми пука.
	Вероника се извъртя към Кейн.
	— Ами ти? Как можеш да бъдеш част от това?
	Но думите й останаха нечути. Уил Боне се бе появил с дървена кутия с револвери и Кит и Кейн бяха повлечени от тълпата през задната врата към градината.


>>	20

	Въпреки безлунната нощ, градината бе окъпана в светлина, сякаш беше посред бял ден. Факлите в железните скоби бяха запалени, а от къщата бяха изнесени керосинови лампи. Върху тухлената ограда бяха подредени десетина бутилки от шампанско. Вероника забеляза, че само половината от тях са празни и побърза да нареди на прислугата да замени пълните. На карта може и да беше заложена честта, но тя нямаше да позволи да се похабява хубавото шампанско.
	Южняците простенаха, когато видяха двойката револвери, които Боне бе донесъл. Те бяха версия на „Колт“, използвани в армията на Конфедерацията, прости и сигурни, с дръжки от орехово дърво и месингов корпус, а не с по-скъпия от стомана, с каквито бяха въоръжени северняците. Но това бяха тежки, военни оръжия, предназначени за мъже.
	Обаче Кит, свикнала с тежестта на оръжието, не обърна внимание и взе най-близкия до нея револвер от кутията. Постави в празните камери на барабана шестте патрона, които Уил бе донесъл, като всеки път издърпваше петлето надолу, за да ги притисне добре на мястото им. След това нагласи шестте медни капсули в другия край на барабана. Пръстите й бяха по-малки от тези на Кейн и тя първа бе готова.
	Мъжете отмериха двайсет и пет крачки от мишените и очертаха линията. Всеки от съперниците имаше право на шест изстрела. Първо дамите.
	Кит пристъпи до линията, очертана върху чакъла. При нормални обстоятелства нямаше да се затрудни да уцели празните бутилки от шампанско, но главата й бе замяна от твърде многото изпити чаши.
	Извърна се странично към мишената и вдигна ръка. Докато се прицелваше, се застави да забрави за всичко, освен за стрелбата. Дръпна спусъка и първата бутилка се пръсна.
	Разнесоха се изненадани мъжки възклицания.
	Прицели се в следващата бутилка, но успехът я бе направил небрежна и тя не отчете изпития алкохол. Стреля прекалено бързо и пропусна втората мишена.
	Кейн наблюдаваше отстрани, докато следващите четири бутилки се пръскаха една след друга. Гневът му се замени с възхищение. Пет от шест, при това не беше трезва. По дяволите, тя беше невероятна жена! Имаше нещо първично и прекрасно в нея; светлината на горящите факли очертаваше стройния й силует с протегната ръка, а смъртоносният револвер представляваше смайващ контраст с нежната й женственост. Само ако беше по-послушна и сговорчива. Само ако беше…
	Кит свали револвера и се извърна към него, тъмните й вежди тържествуващо се повдигнаха. Изглеждаше толкова доволна от себе си, че той не успя да сподави усмивката си.
	— Много добре, госпожо Кейн, макар да ми се струва, че пропуснахте една.
	— Напълно вярно, господин Кейн — усмихна се тя в отговор. — Постарайте се да не пропуснете повече от една.
	Той наклони глава и се извърна към мишените.
	Мъжете бяха потънали в неловко мълчание, осъзнавайки това, което Кейн знаеше от самото начало. Имаха пред себе си двама достойни противници.
	Кейн вдигна револвера. Почувства познатата тежест на оръжието, почти същата като на колта, който му бе верен другар през войната. Уцели първата бутилка, после втората. Изстрел след изстрел. Когато най-сетне отпусна ръката си, шестте бутилки лежаха пръснати на земята.
	Кит не можа да се сдържи и широко се усмихна. Той беше великолепен стрелец, с точно око и сигурна ръка.
	Гърлото й се стегна от чувство на гордост, докато се взираше в съпруга си, строен и красив в официалното вечерно облекло, а медните отблясъци на факлите танцуваха във вълнистата му светлокестенява коса. Забрави за бременността си, за гнева, забрави за всичко, залята от чувствата към този труден и разкошен мъж.
	Той се извърна към нея, скланяйки глава.
	— Отлична стрелба, скъпи — нежно промълви тя.
	Видя изненадата върху лицето му, но вече бе твърде късно да си върне думите. Гальовните слова бяха запазени само за спалнята, част от малкия речник на любовни думи, станали израз на тяхната страст, думи, които никога не изричаха на друго място и в друго време, ала тя все пак ги бе произнесла. Сега се чувстваше разголена и беззащитна. За да прикрие емоциите си, младата жена вирна брадичка и се извърна към зрителите.
	— Тъй като моят съпруг е джентълмен, аз съм сигурна, че ще ми даде втори шанс. Някой ще донесе ли тесте карти и ще изтегли ли асо пика?
	— Кит… — В гласа на Кейн прозвуча рязка, предупредителна нотка.
	Тя се извърна към него, прикривайки моментната си слабост зад бойка усмивка.
	— Ще се съревноваваш ли с мен? Да или не?
	Сякаш бяха сами на този свят, а не сред десетки зрители. Присъстващите не го разбираха, но Кейн и Кит знаеха, че целта на двубоя вече не е същата. Войната, която толкова дълго бе бушувала помежду им, бе намерила ново бойно поле.
	— Да, ще се съревновавам.
	Възцари се пълна тишина, докато прикрепяха картата към оградата.
	— По три изстрела за всеки? — попита Кит, докато презареждаше оръжието си.
	Той мрачно кимна.
	Тя вдигна ръка и се прицели в малката черна пика точно в средата на картата. Усети, че ръката й трепери, и свали револвера, докато се успокои. После го вдигна отново, прицели се в малката мишена и стреля.
	Уцели горния десен ъгъл на картата. Изстрелът беше отличен и мъжете възбудено зашепнаха, както и жените, събрали се да наблюдават. Някои от тях тайно се изпълниха с гордост, виждайки как една представителка на техния пол е толкова блестяща в този типично мъжки спорт.
	Кит вдигна ударника и нагласи ръката си. Този път стреля прекалено ниско и уцели тухлената стена точно зад картата. Но изстрелът беше добър и тълпата одобрително зашумя.
	Главата й се маеше, но тя се застави да се съсредоточи в малката черна фигурка в средата на картата. Десетки пъти бе изпълнявала този номер. Трябваше само да се концентрира. Бавно натисна спусъка.
	Изстрелът беше почти идеален и куршумът прониза върха на пиката. Този път в приглушените поздравления на южняците се долавяше нотка на безпокойство. Нито един от тях не бе виждал жена да стреля така. Някак си не им се струваше редно. Жените трябваше да бъдат пазени и закриляни. Но тази жена можеше да се защити.
	Кейн вдигна револвера си. Тълпата отново притихна, единствено шумоленето на морския бриз сред листата на маслиновите дръвчета нарушаваше нощния покой в градината.
	Револверът гръмна. Куршумът удари в тухлената стена вляво от картата.
	Кейн отново се прицели и стреля. Този път улучи горния край на картата.
	Кит затаи дъх, молейки се третият му изстрел да пропусне, надявайки се да бъде точен, съжалявайки, макар и твърде късно, че бе пожелала този двубой.
	Кейн стреля. Над оградата се вдигна облаче дим и малката пика в средата на картата изчезна. Последният изстрел я бе пробил.
	Тълпата подивя. Дори южняците забравиха временно враждебността си, изпълнени с облекчение, че природният закон за мъжкото превъзходство не бе нарушен. Заобиколиха Кейн, за да го поздравят.
	— Прекрасна стрелба, господин Кейн!
	— Чест е да ви гледа човек!
	— Е, разбира се, все пак съперникът беше само жена.
	Мъжките похвали дразнеха слуха му. Докато го потупваха по гърба, той гледаше над главите им към Кит, която стоеше сама отстрани, а револверът се гушеше в гънките на полата й. Един от северняците тикна пура в ръката му.
	— Тази ваша жена наистина е много добра, но след всичко, което видяхме, продължавам да вярвам, че стрелбата е мъжка работа.
	— Тук сте абсолютно прав — обади се друг. — Никога не съм се съмнявал, че един мъж винаги може да победи една жена.
	Кейн изпитваше единствено презрение към тези хора, които с лека ръка зачеркнаха уменията на Кит. Бутна обратно пурата и гневно ги изгледа.
	— Глупаци! Ако тя не беше пила шампанско, нямаше да имам никакъв шанс пред нея. И кълна се в Бога, нито който и да било от вас!
	Завъртя се на пети и напусна градината, оставяйки мъжете да зяпат с увиснали ченета подире му.
	Кит бе слисана от защитата му. Пъхна револвера в ръката на Вероника, вдигна полите на роклята си и хукна след него.
	Той вече бе в спалнята, когато нахлу вътре. Краткото й щастие се стопи, когато го видя да хвърля дрехите си в една чанта, която лежеше отворена върху леглото.
	— Какво правиш? — задъхано попита младата жена.
	Той не си даде труд да я погледне.
	— Връщам се във „Възкръснала слава“.
	— Но защо?
	— Вдругиден ще изпратя каретата да те вземе — каза той, без да отговаря на въпроса й. — Дотогава ще съм заминал.
	— Какво искаш да кажеш? Къде отиваш?
	Кейн не я погледна и хвърли една риза в чантата.
	— Напускам те — бавно изрече.
	Кит издаде приглушен звук на протест.
	— Тръгвам си сега, докато все още не ме е срам да се погледна в огледалото. Но не се тревожи. Първо ще се видя с адвокат и ще прехвърля собствеността върху „Възкръснала слава“ на твое име. Повече никога няма да се страхуваш, че ще ти отнемат скъпоценната плантация.
	Сърцето на Кит блъскаше в гърдите й като крилата на пленена птица.
	— Не ти вярвам. Не можеш да си тръгнеш просто така. Ами предачницата?
	— Засега Чайлдс ще я ръководи. Може би ще я продам. Вече имам предложение. — Грабна комплект четки от скрина и ги хвърли при останалия багаж. — Повече нямам сили да се боря с теб, Кит. Теренът вече е чист и няма с кого да си съперничиш.
	— Но аз не искам да заминаваш!
	Думите неволно изскочиха от устните й. Те бяха истина и тя не желаеше да ги връща обратно.
	Кейн най-после я погледна, устните му се извиха в познатата насмешлива усмивка.
	— Това ме изненадва. Ти правиш всичко по силите си, за да се отървеш от мен по един или друг начин, откакто беше на осемнайсет.
	— Онова беше различно. „Възкръснала слава“…
	Съпругът й удари с длан по колоната на леглото с такава сила, че дървото се разтресе.
	— Повече не желая да слушам за „Възкръснала слава“! Никога повече не желая да чувам това име! По дяволите, Кит, това е само една памукова плантация. Не е светилище!
	— Ти не разбираш! Никога не си разбирал. „Възкръснала слава“ е всичко, което някога съм имала!
	— Да, вече си ми го казвала — рече той тихо. — Може би трябва да се опиташ да разбереш защо е така.
	— Какво искаш да кажеш?
	Кит пристъпи към него и сграбчи за подпора колоната на леглото, защото коленете й омекнаха.
	— Искам да кажа, че ти не даваш нищо. Също като майка ми. Ти само вземаш от мъжа, докато не изсмучеш всичко докрай, оставяйки само празната черупка. Е, проклет да съм, ако свърша като баща си. Затова си тръгвам.
	— Но аз изобщо не приличам на Роузмари! Ти просто не можеш да се примириш с факта, че не ти позволявам да господстваш над мен.
	— Никога не съм желал да господствам над теб — отвърна Кейн тихо. — Никога не съм искал да те притежавам, без значение колко пъти съм го казвал. Ако исках послушна съпруга, над която да властвам, можех отдавна да се оженя. Никога не съм искал да те тъпча под ботуша си, Кит, но дяволите да ме вземат, ако се оставя да бъда стъпкан от чехъла ти!
	Той затвори чантата и се зае да пристяга кожените ремъци.
	— Когато се оженихме, след онази първа нощ помислих, че някак си нещата между нас могат да потръгнат. Но после много бързо всичко се влоши и аз реших, че съм бил глупак. Но когато дойде при мен в онази черна нощница, толкова изплашена и същевременно толкова изпълнена с решителност, забравих, че се държа като глупак, и ти позволих отново да ми влезеш под кожата.
	Остави чантата и се изправи. За миг я изгледа втренчено, сетне пристъпи към нея. Очите му бяха пълни с болка, която я прониза, сякаш беше нейна. Болка, която беше нейна.
	Докосна бузата й.
	— Когато се любехме — дрезгаво промълви, — като че ли се сливахме в едно. Ти никога не се сдържаше. Отдаваше ми своята лудост, своята нежност, своята сладост. Но зад тези мигове на страст и пълно отдаване нямаше нищо стабилно… нито доверие, нито разбиране, затова после се нахвърляхме с бяс един на друг.
	Потърка нежно с палец сухите й устни и прошепна едва чуто:
	— Понякога, когато бях в теб, исках да използвам тялото си, за да те накажа. И се мразех заради това. — Отпусна ръката си. — Напоследък се събуждам, окъпан в студена пот, изплашен, че някой ден действително ще те нараня. Тази вечер, когато те видях в тази рокля и те наблюдавах как кокетничеше с другите мъже, най-накрая осъзнах, че трябва да замина. Ние не можем да се разберем. Започнахме зле. Никога не сме имали шанс.
	Кит се вкопчи в ръката му и го погледна с плувналите си в сълзи очи.
	— Не си отивай. Още не е късно. Ако и двамата опитаме…
	Кейн поклати глава.
	— В мен не остана нищо. Всичко е наранено, Кит. Много зле наранено.
	Наведе се, притисна устни към челото й, сетне взе чантата си и излезе от стаята.

	* * *

	Верен на думата си, Кейн бе заминал, когато тя се прибра във „Възкръснала слава“. През следващия месец младата жена бродеше като сомнамбул из къщата. Изгуби представа за времето, забравяше да яде, заключваше се в голямата спалня, която някога бе споделяла с него. Появи се млад адвокат с купчина бумаги и приятни, скромни маниери. Той й връчи документи, според които тя ставаше собственик на „Възкръснала слава“ и можеше изцяло да се разпорежда с попечителския си фонд. Имаше всичко, което някога бе искала, и никога не се бе чувствала по-нещастна.
	_Той се отървава от книгите и конете си, преди да се привърже към тях…_
	Адвокатът й обясни, че парите, които Кейн бе взел от нейния попечителски фонд за ремонта на предачницата, са напълно възстановени. Тя изслуша всичко, което й каза, но й беше все едно.
	Магнъс идваше при нея, за да получи разпорежданията й, но тя го отпращаше. Софрония я гълчеше, задето не се храни, но Кит не й обръщаше внимание. Дори не забелязваше постоянното суетене на госпожица Доли.
	Един мрачен февруарски следобед, докато седеше в спалнята, преструвайки се, че чете, се появи Луси и обяви, че госпожа Вероника Гамбъл я чака в салона.
	— Кажи й, че не се чувствам добре.
	Но не беше толкова лесно да се отпрати Вероника. Тя се шмугна покрай прислужницата, качи се по стълбището и влезе в спалнята, след като почука. Погледна разрошената коса на Кит и бледото й и изпито лице.
	— Колко би се понравило на лорд Байрон всичко това — унищожително заяви тя. — Девицата вехне като умираща роза, от ден на ден ставайки все по-немощна. Отказва да се храни и се крие от всички. Какво, за бога, си мислиш, че правиш?
	— Искам да бъда сама.
	Вероника свали елегантната си зелена кадифена пелерина и я метна върху леглото.
	— Ако не те е грижа за теб самата, поне помисли за детето, което носиш.
	Кит рязко вдигна глава.
	— Откъде знаеш за това?
	— Миналата седмица срещнах Софрония. Тя ми каза и аз реших да дойда и лично да се уверя.
	— Софрония не знае. Никой не знае.
	— Нали не си мислиш, че нещо толкова важно би могло да остане незабелязано от Софрония?
	— Тя не би трябвало да казва нищо.
	— Не си казала на Барън за детето, нали?
	— Ако бъдеш така любезна да слезеш в салона, ще позвъня да донесат чай — изрече Кит с цялото хладнокръвие, на което бе способна.
	Но Вероника нямаше намерение да губи време в светски любезности.
	— Разбира се, че не си му казала. Прекалено си горда, за да го сториш.
	И последните сили я напуснаха и Кит се отпусна на стола.
	— Не беше гордост. Просто не се сетих за това. Не е ли странно? Толкова бях потресена от факта, че ме напуска, че забравих да му кажа.
	Вероника се приближи до прозореца, дръпна завесата и се втренчи навън.
	— Мисля, че женската зрелост ти се удава трудно. Вероятно с всички ни е така. Момчетата по-лесно възмъжават, защото правилата за това при тях са по-ясни. Те проявяват храброст на бойното поле или показват, че вече са зрели мъже с физически труд или печелене на пари. При жените е по-сложно. Ние нямаме твърди правила за съзряване. Дали ставаме жени, когато мъжът отнеме девствеността ни? Ако е така, защо го наричаме загуба на девственост? Дали думата „загуба“ означава, че преди това ни е било по-добре? Ненавиждам идеята, че ние ставаме жени чрез физически акт, зависещ от мъжа. Не, аз мисля, че ние ставаме жени, когато осъзнаем кое е важното в нашия живот, когато се научим да даваме и да вземаме с любещо сърце.
	Всяка дума, изречена от Вероника, проникваше дълбоко в сърцето и душата на Кит.
	— Скъпа моя — рече Вероника тихо, отиде до леглото и взе пелерината си, — наистина е крайно време да направиш последната крачка към женската зрелост. Някои неща в живота са временни, а други са вечни. Никога няма да намериш удовлетворение и покой, докато не решиш кои какви са за теб.
	И Вероника си тръгна така бързо, както се бе появила, оставяйки Кит на мислите й. Тя чу трополенето на колелата на каретата по чакъла, после грабна жакета на костюма за езда и го навлече върху изпомачканата вълнена рокля. Измъкна се от къщата и се отправи към старата църква на робите.
	Вътре царяха полумрак и студ. Младата жена седна на една от грубите дървени пейки и се замисли върху думите на Вероника.
	Една мишка дращеше в ъгъла. В прозореца се удряше оголен клон. Тя си припомни болката, изписана върху лицето на Кейн, преди да си тръгне, и в този миг вратата към сърцето й, която държеше толкова здраво затворена, се разтвори.
	Колкото и да се опитваше да го отрича, колкото и яростно да се бореше с чувствата си, тя се бе влюбила в него. Любовта й е била предначертана от звездите много преди онази юлска нощ, когато той я бе свалил от оградата, сграбчвайки я за дъното на панталона. Целият й живот, от деня на раждането й, е бил предопределен за него, както неговият — за нея. Той беше нейната половинка.
	Кит се бе влюбила в него сред разгара на битките и споровете им, въпреки нейното твърдоглавие и неговата арогантност, в онези изумителни мигове, когато двамата гледаха на света с едни и същи очи. Беше се влюбила в него в онези потайни среднощни часове, когато той проникваше в нея, изпълваше я докрай, създавайки този безценен нов живот в утробата й.
	Колко горчиво съжаляваше, че не може да върне времето назад! Колко различно би било всичко, ако всеки път когато той се смекчаваше към нея, тя бе разтваряла обятията си, за да посрещне нежността му със своята! Сега той си бе отишъл, а тя никога не му бе признала любовта си. Но и той не й бе признал своята. Може би защото чувствата му не са били толкова дълбоки, колкото нейните.
	Жадуваше да отиде при него, да започнат всичко отначало и този път щеше да му отдаде докрай сърцето и душата си. Ала не можеше да го стори. Тя беше виновна за болката, стаена в очите му. А и Кейн никога не бе твърдял, че иска съпруга, още по-малко такава като нея.
	По страните й рукнаха сълзи. Обгърна се с ръце и прие истината. Кейн бе щастлив, че се е отървал от нея.
	Но имаше и друга истина, която трябваше да приеме. Време беше да се съвземе и да продължи живота си. Прекалено дълго бе тънала в самосъжаление. Можеше до изнемога да плаче нощем в спалнята си, но през деня очите й трябваше да бъдат сухи, а главата — ясна. Чакаха я много работа и хора, които зависеха от нея. Имаше и бебе, което се нуждаеше от нея.

	* * *

	Бебето се роди през юли, почти четири години след онзи горещ следобед, когато Кит бе пристигнала в Ню Йорк, за да убие Барън Кейн. Детето беше момиче, със светла коса като на баща си и изумителни виолетови очи, обрамчени от мънички черни мигли. Кит я нарече Елизабет, но й викаше Бет.
	Раждането беше дълго, но без усложнения. Софрония не се отдели от нея нито за миг, докато госпожица Доли се щураше из къщата, пречкаше се на всички и успя да накъса на малки парченца три носни кърпички. Първите посетители бяха Ролинс и Мери Когдел, които изглеждаха искрено облекчени да видят, че от брака й с Кейн най-после се бе родило бебе, макар че за това му бяха нужни дванайсет месеца.
	Кит прекара остатъка от лятото, възстановявайки силите си, и с всеки изминал ден се влюбваше все по-силно в новородената си дъщеричка. Бет беше сладко и кротко бебе, което се чувстваше най-щастливо в прегръдките на майка си. През нощта, когато се будеше, за да бъде накърмена, Кит я вземаше при себе си в леглото, където двете спокойно дремеха до разсъмване — Бет, притиснала устнички до напращялата със сладко мляко гърда на майка си, а Кит, преизпълнена с любов към това безценно създание, което беше истински божи дар, когато най-много се нуждаеше от него.
	Вероника редовно й пишеше писма и от време на време идваше от Чарлстън да я посети. Между двете жени се завърза искрено приятелство. Вероника все още най-безцеремонно заявяваше, че иска да се люби с Кейн, но Кит вече разбираше, че всичките й приказки бяха не особено деликатни опити да събуди ревността й и да поддържа живи чувствата към съпруга й.
	Сега, след като тайните от миналото бяха излезли наяве, Кит и Софрония бяха по-близки от всякога. Двете все още се препираха по навик, но сега Софрония говореше открито за всичко, а Кит намираше утеха и покой в сестринската й обич и подкрепа. Понякога сърцето на Кит се свиваше от болезнен копнеж, когато виждаше как лицето на Софрония се озарява от искрена и всеотдайна любов, щом зърнеше Магнъс. Неговата сила и доброта най-после окончателно бяха пропъдили призраците от миналото на Софрония.
	Магнъс разбираше необходимостта на Кит да говори за Кейн и вечер, докато седяха на двора, той й разказваше всичко, което знаеше за миналото на съпруга й: детството му, годините на скитничество, храбростта му по време на войната. Тя жадно поглъщаше всяка дума.
	Началото на септември я завари с възобновена енергия и по-дълбоко разбиране за самата нея. Веднъж Вероника й бе казала, че трябва да реши кои неща в живота за нея са временни и кои са важни. Докато препускаше из полетата на „Възкръснала слава“, младата жена най-после разбра какво бе искала да й каже Вероника. Време беше да намери съпруга си.

	* * *

	За съжаление, това се оказа по-лесно на теория, отколкото на практика. Адвокатът, който се грижеше за делата на Кейн, знаеше, че известно време е бил в Натчез*, но оттогава не го бе чувал. Кит бе узнала, че парите от продажбата на памуковата предачница стоят непокътнати в банка в Чарлстън. Поради някаква причина той бе заминал без пукната пара.
	[* Малък град в окръг Адамс, в Югозападно Мисисипи, важно пристанище с крепост по време на Гражданската война. — Б.пр.]
	Направи проучвания из целия щат Мисисипи. Хората го помнеха, но изглежда, нито един не знаеше къде бе заминал.
	В средата на октомври Вероника пристигна от Чарлстън, за да я види. Завари Кит в отчаяние.
	— Търсих го навсякъде, но никой не знае къде е той.
	— Той е в Тексас, Кит. В малко градче, наречено Сан Карлос.
	— През цялото това време си знаела къде е той и не си ми казала? Как можа да ми го причиниш! — възмути се Кит.
	Вероника не обърна внимание на избухването й и отпи от чая си.
	— Наистина, скъпа моя, ти никога не си ме питала — заяви спокойно.
	— Не мислех, че е нужно!
	— Причината да си толкова ядосана е, че е писал на мен, а не на теб.
	Кит едва се сдържа да не й отвърти една звучна плесница, но както обикновено, Вероника беше права.
	— И не се съмнявам, че си го засипала със съблазнителни послания!
	Вероника се усмихна.
	— За съжаление, не. Това беше неговият начин да поддържа връзка с теб. Той знае, че ако нещо лошо се случи, аз веднага ще го уведомя.
	На Кит й призля.
	— Значи той знае за Бет, но въпреки това не се върна.
	Вероника въздъхна.
	— Не, Кит, той нищо не знае за нея и аз не съм сигурна, че постъпих правилно, като не му казах. Но реших, че не аз съм тази, която трябва да му съобщи новината. Не бих могла да понеса, ако някой от вас двамата бъде наранен повече, отколкото вече е бил.
	Кит мигом забрави за гнева си.
	— Моля те, Вероника. Кажи ми всичко, което знаеш.
	— През първите няколко месеца е пътувал на речните параходи и е живял от това, което е изкарвал на масите за покер. След това се преместил в Тексас, където е работил като охрана на пътнически и пощенски дилижанси. Отвратителна работа според мен. За известно време е бил пастир на говеда. А в момента е управител на игралния дом в Сан Карлос.
	Сърцето й болезнено се свиваше, докато слушаше приятелката си. Кейн отново се бе върнал към старите навици. Носеше се по течението на живота, самотен и без цел.


>>	21

	Кит пристигна в Тексас през втората седмица на ноември. Пътуването беше дълго и още по-трудно, защото не беше сама.
	Ширналите се незаселени земи на Тексас я изумиха. Беше толкова различна от Южна Каролина равната източнотексаска прерия и хълмистата пустош във вътрешността на щата, където чворести дървета растяха от назъбени скали, а по стръмните склонове като облаци, понесени от вятъра, се търкаляха изсъхнали храсти и трева. Разказаха й, че по време на дъждовете каньоните се препълвали с вода, която понякога отнасяла цели стада добитък, а през лятото слънцето така напичало земята, че тя се втвърдявала и напуквала. И въпреки това нещо в тази необятна земя я привличаше. Навярно предизвикателството, което отправяше към тези, които бяха дошли да я покорят.
	Колкото повече приближаваше до Сан Карлос, толкова по-несигурна се чувстваше. Сега на плещите й тежеше огромна отговорност, а тя бе изоставила всичко познато и родно, за да търси един мъж, който никога не й бе казал, че я обича.
	Докато се изкачваше по дървените стъпала, водещи към игралния дом „Жълта роза“, стомахът й се бе стегнал в болезнен възел. Последните няколко дни почти не бе хапвала, а тази сутрин дори апетитната миризма, носеща се от трапезарията на един от близките хотели — „Ранчерос“, не бе в състояние да я изкуши. Бе отделила дълго време на тоалета си, пробва различни прически, смени няколко рокли и дори не забрави да провери за незакопчани копчета или кукички.
	Най-накрая реши да облече гълъбовосивата рокля с украсената с розов кант пола. Беше същата дреха, която носеше, когато се завърна във „Възкръснала слава“. Дори добави подходяща шапка и скри лицето си зад воалетка. Илюзията, че започваше всичко отначало, някак си й действаше успокоително. Но роклята й стоеше по различен начин, обхващаше по-плътно гърдите й, напомняйки й, че нищо не бе същото.
	Облечената й в ръкавица ръка трепереше леко, когато посегна към летящите врати, водещи към игралния дом. За миг се поколеба, после решително ги бутна и влезе вътре.
	Беше чула, че „Жълта роза“ бил най-добрият и най-скъп игрален дом в Сан Карлос. Стените бяха облепени с червени тапети със златисти нишки, а от тавана висеше кристален полилей. Богато резбованият махагонов плот на бара се простираше по цялата дължина на салона, а зад него висеше портретът на излегнала се гола жена с къдрици в тицианов цвят, стиснала жълта роза между зъбите. Беше нарисувана на фона на картата на Тексас, така че главата й лежеше близо до Тексаркана, а краката й се извиваха покрай Рио Гранде. Докато съзерцаваше портрета, Кит почувства прилив на смелост. Жената й напомняше на Вероника.
	Още нямаше обяд и край масите седяха само неколцина мъже. Един по един те замълчаха и се обърнаха, за да я огледат. Макар че не можеха ясно да различат лицето й, роклята и маниерите й подсказваха, че тя не беше от жените, които посещават подобни места, дори и толкова елегантни като „Жълта роза“.
	Барманът нервно се прокашля.
	— С какво мога да ви помогна, мем?
	— Бих искала да се видя с Барън Кейн.
	Мъжът погледна нерешително към извитото стълбище в дъното на салона, сетне сведе поглед към чашата, която лъскаше.
	— Тук няма човек с такова име.
	Кит мина покрай него и се насочи към стълбището. Барманът тутакси се изстреля иззад барплота.
	— Хей! Не можете да отивате там!
	— Само гледайте! — отвърна тя, без да забавя крачка. — А ако не искате да нахлуя в грешна стая, може би не е зле да ми кажете къде мога да намеря господин Кейн.
	Барманът беше широкоплещест мъжага с ръце като свински бутове. Беше свикнал да се оправя с пияни каубои и разни гангстери, опитващи се да си спечелят репутацията на непобедими храбреци, но се почувства напълно безпомощен пред една жена, която очевидно беше истинска дама.
	— Последната врата вляво — промърмори, позорно предавайки се. — Със сигурност ще си платя за това.
	— Благодаря ви.
	Кит се заизкачва по стълбището с достолепието на кралица, с изпънати рамене и високо вдигната глава. Надяваше се, че никой от наблюдаващите я мъже няма да забележи колко бе изплашена.

	* * *

	Жената се казваше Ърнестин Агнес Джоунс, но за посетителите на „Жълта роза“ беше просто Ред Ривър Руби. Подобно на повечето хора, дошли на запад, Руби бе погребала миналото си заедно с името и никога повече не се бе обърнала назад.
	Въпреки пудрата, кремовете и ярко начервените устни, Руби изглеждаше по-възрастна от своите двайсет и осем години. Бе живяла трудно и това си личеше. Независимо от това все още беше привлекателна жена с гъста кестенява коса и меки като възглавница гърди. Доскоро животът й никак не беше лек, но всичко се бе променило с навременната смърт на последния й любовник. Сега беше собственичка на „Жълта роза“ и най-ухажваната жена в Сан Карлос, желана от всички мъже, с изключение на един — мъжа, за когото тя мечтаеше.
	Руби сви капризно устни, докато гледаше мъжа в другия край на спалнята. Той пъхаше ленената си риза в черния памучен панталон, обгръщащ бедрата му толкова плътно, че решителността й се завърна с нова сила.
	— Но ти обеща да ме изведеш на разходка с новия ми кабриолет. Защо да не е днес?
	— Имам много работа, Руби — сряза я той.
	Тя леко се приведе напред, така че деколтето на червения й, украсен с волани и набори пеньоар съблазнително се разтвори, но той, изглежда, не забеляза.
	— Човек би си помислил, че тук ти си шефът, а не аз. Какво е толкова важно, че да не може да почака?
	Той не отговори и Руби реши да не го притиска. Веднъж вече го бе направила и повече нямаше да допусне тази грешка. Вместо това заобиколи леглото и се приближи към него. Жалко, че не можеше да наруши неписаното правило на Запада и да го попита за миналото му.
	Подозираше, че има обявена награда за главата му. Това би обяснило усещането за опасност, което витаеше около него, както и твърдо стиснатата му челюст. Той беше еднакво добър с юмруците и с револвера, а пустотата в студените му очи я караше да потръпва, щом ги погледнеше. Обаче можеше да чете и явно беше образован, а това не пасваше с образа на престъпник, бягащ от закона.
	Едно нещо бе сигурно — не беше женкар. Изглежда, не забелязваше, че в Сан Карлос няма жена, която не би вдигнала полите си за него, ако й се удадеше възможност. Руби се опитваше да се напъха в леглото му, откакто го бе наела да й помага в управлението на „Жълта роза“. Досега не бе успяла, но той беше най-красивият мъж, когото бе срещала, и още нямаше намерение да се отказва.
	Застана пред него и сложи едната си ръка върху токата на колана му, а другата върху гърдите му. Не обърна внимание на чукането по вратата и плъзна пръсти под ризата му.
	— Бих могла наистина да бъда много мила с теб, ако ми позволиш.
	Не забеляза, че вратата се отвори, докато той не вдигна глава и не погледна зад нея. Собственичката на „Жълта роза“ нетърпеливо се извърна, за да види кой ги бе прекъснал.
	Вълна на болка заля Кит. В първия миг не успя да обхване цялата сцена, зърна само отделни фрагменти — крещящ и безвкусен червен пеньоар, отрупан с волани, големи бели гърди, ярко начервена уста, възмутително разтворена. А после не видя нищо друго освен съпруга си.
	Изглеждаше състарен сякаш с години. Чертите му се бяха изострили, лицето му бе добило суров вид, а дълбоки бръчки се виждаха в ъгълчетата на очите му и около устата. Косата му бе по-дълга и падаше до яката. Приличаше на беглец от закона. Така ли бе изглеждал по време на войната? Подозрителен и вечно нащрек, като прекалено опъната струна, която всеки миг ще се скъса?
	Когато я видя, лицето му болезнено се сгърчи за миг, сетне доби каменно изражение.
	Жената се нахвърли върху нея.
	— За коя, по дяволите, се мислиш, че нахлуваш така? Ако си дошла да търсиш работа, можеш да замъкнеш задника си долу и да чакаш, докато те повикат!
	Кит с радост посрещна гнева, който мигом я обхвана. С едната ръка отметна воалетката, а с другата силно затръшна вратата.
	— Ти си тази, която трябва да се замъкне долу. Аз имам лична работа с господин Кейн.
	Очите на Руби се присвиха.
	— Познавам такива като теб! Знатна кокона, дошла на запад, която си мисли, че целият свят й е длъжен. Е, това е моят дом и никаква префърцунена дама няма да ми нарежда какво да правя! Можеш да си вириш носа във Вирджиния или Кентъки, или там, откъдето си се довлякла, но не и в „Жълта роза“!
	— Изчезвай от тук! — процеди Кит с нисък глас.
	Руби пристегна колана на пеньоара си и застрашително пристъпи към натрапницата.
	— Ще ти направя услуга, сестро, и ей сега ще те науча, че нещата в Тексас са по-различни.
	— Най-добрият съвет, който мога да ти дам, Руби, е да не се захващаш с нея — тихо се обади Кейн от другия край на стаята.
	Руби презрително изсумтя, направи още една крачка напред и се намери срещу дулото на револвер с къса цев.
	— Изчезвай от тук! — повтори спокойно Кит. — И затвори вратата зад себе си.
	Руби се облещи сащисано срещу револвера, сетне се извърна към Кейн.
	Той сви рамене.
	— Върви.
	Собственичката на „Жълта роза“ хвърли последен преценяващ поглед към дамата с револвера, после забързано излезе от стаята и затръшна вратата зад гърба си.
	Сега, когато най-после останаха сами, Кит не можеше да си припомни нито дума от речта, която толкова старателно бе подготвила. Осъзна, че все още държи револвера, но сега дулото бе насочено към Кейн. Побърза да пъхне оръжието в дамската си чантичка.
	— Не беше зареден.
	— Благодаря на Бога за малките милости.
	Стотици пъти си бе представяла тяхната среща, но никога не си бе и помисляла, че ще се изправи срещу този непознат със студени очи, току-що измъкнал се от обятията на друга жена.
	— Какво правиш тук? — попита той накрая.
	— Търся те.
	— Разбирам. Е, намери ме. Какво искаш?
	Ако поне бе помръднал, може би тя щеше да намери подходящите думи, но Кейн стоеше неподвижно и я гледаше така, сякаш самото й присъствие му досаждаше.
	Внезапно всичко й се струпа наведнъж: изтощителното пътуване, ужасната несигурност, а сега и това — да го завари с друга жена. Бръкна в чантичката и извади дебел плик.
	— Исках да ти донеса това.
	Сложи плика на масата до вратата, после се обърна и изхвръкна от стаята.
	Коридорът и стълбището й се сториха безкрайни. На половината път се спъна и едва успя да запази равновесие, за да не падне. Мъжете в бара проточиха вратове, за да я огледат по-добре. Руби стоеше в подножието на стълбата, все още в червения си пеньоар. Без да спира, Кит я подмина и се отправи към летящите врати на салона.
	Почти бе стигнала до тях, когато чу крачките му зад себе си. Две ръце я сграбчиха за раменете и я обърнаха. Младата жена усети как краката й се отделят от пода и Кейн я вдигна на ръце. Притисна я към гърдите си и я понесе обратно през салона.
	Вземаше по две стъпала наведнъж. Когато стигна до стаята си, отвори вратата с ритник, сетне я затвори по същия начин.
	Отначало сякаш не знаеше какво да прави с нея; после я пусна върху леглото. За миг се втренчи в нея с неразгадаемо изражение. След това прекоси стаята и взе плика, който му бе оставила.
	Кит тихо лежеше и го гледаше как чете.
	Той набързо прегледа страниците, сетне започна отначало, като този път четеше много по-внимателно. Накрая вдигна поглед към нея и поклати глава.
	— Не мога да повярвам, че си направила това. Защо, Кит?
	— Наложи се.
	Той остро я изгледа.
	— Принудиха ли те?
	— Никой не би могъл да ме принуди да направя това.
	— Тогава защо?
	Тя се надигна и приседна на ръба на леглото.
	— Това беше единственият начин, който ми хрумна.
	— Какво искаш да кажеш? Единственият начин да направиш какво?
	Когато тя не му отговори, Кейн захвърли документите и се приближи към нея.
	— Кит! Защо продаде „Възкръснала слава“?
	Кит се втренчи в ръцете си, чувствайки се прекалено вцепенена, за да отговори.
	Той зарови пръсти в косата си.
	— Не мога да повярвам, че си продала плантацията — промърмори по-скоро на себе си, отколкото на нея. — „Възкръснала слава“ означава всичко за теб. При това по десет долара на акър! Това е само незначителна част от стойността на плантацията!
	— Исках да се отърва от нея колкото може по-бързо, а и намерих точния купувач. Внесох парите на твоята сметка в банката в Чарлстън.
	Кейн се слиса.
	— На моята сметка?
	— Тя беше твоята плантация. Твоите пари изправиха отново на крака „Възкръснала слава“.
	Съпругът й нищо не отговори. Мълчанието помежду им продължи толкова дълго, че Кит едва се сдържаше да не закрещи.
	— Ще харесаш човека, който я купи — наруши най-после непоносимата тишина.
	— Защо, Кит? Кажи ми защо.
	Така ли й се струваше, или в гласа му прозвучаха по-топли нотки? Замисли се за Руби, притисната до гърдите му. Колко други жени бе имал, след като я бе напуснал? Дотук с мечтите й. Щеше да изглежда като пълна глупачка, когато му обясни, но гордостта й вече нямаше значение. Между тях повече нямаше да има лъжи, изречени или неизречени, само истината.
	Вдигна глава, опитвайки се да преглътне буцата, заседнала на гърлото й. Кейн стоеше в сянка и тя бе доволна, че докато говори, няма да вижда лицето му.
	— Когато ме напусна — поде бавно, — мислех, че животът ми е свършил. В мен бушуваше толкова силен гняв, първо към теб, а след това и към мен самата. Чак след като си тръгна, осъзнах колко много те обичам. Обичах те от дълго време, но не исках да го призная, затова криех любовта си зад други чувства. Исках веднага да дойда при теб, но не беше… не беше разумно. Освен това прекалено често съм действала импулсивно и сега трябваше да се уверя, че постъпвам правилно. А и исках да съм сигурна, че когато те намеря, когато ти призная любовта си, ти ще ми повярваш.
	— Затова реши да продадеш „Възкръснала слава“? — изрече той с пресипнал глас.
	Очите на Кит се наляха със сълзи.
	— Това щеше да бъде доказателство за моята любов. Щях да го размахам като знаме под носа ти. Виж какво направих заради теб! Но когато най-накрая я продадох, открих, че „Възкръснала слава“ е само парче земя. Не беше човек, когото можеш да прегърнеш, с когото можеш да говориш и да изживееш живота си. — Гласът й пресекна и тя се изправи на крака, за да прикрие слабостта си. — После направих нещо много глупаво. Когато градиш планове наум, те винаги изглеждат по-добри, отколкото в действителност.
	— Какво си направила?
	— Прехвърлих попечителския си фонд на Софрония.
	От сенките се разнесе приглушено, смаяно възклицание, но тя не го чу. Думите й изскачаха на бързи и накъсани изблици.
	— Исках да се отърва от всичко, за да се почувстваш отговорен за мен. Нещо като застраховка, в случай че ми кажеш, че не ме искаш. Тогава щях да ти заявя, че независимо дали ме искаш, или не, ще трябва да ме прибереш, защото няма къде да отида. Но аз не съм толкова безпомощна. Никога няма да остана при теб, ако ме приемеш единствено от чувство за дълг. Това би било по-лошо, отколкото да сме разделени.
	— Толкова ли беше ужасно да сме разделени?
	Кит вдигна глава, безпогрешно доловила нежност в гласа му.
	Кейн излезе от сенките. Белезите от изминалите години бяха изчезнали като с магическа пръчка от лицето му. Сивите очи, които винаги бе мислила за студени, сега грееха от любов.
	— Да — прошепна младата жена.
	В следващия миг той бе редом с нея, сграбчи я и я притисна към гърдите си.
	— Моя сладка, сладка Кит! — изстена и зарови лице в косата й. — Мили боже, колко ми липсваше! Колко те желаех! Откакто те напуснах, мечтаех единствено да бъда с теб!
	Тя отново беше в прегръдките му. Опита се да поеме дълбоко дъх, но успя само да изхлипа, когато вдъхна познатото му ухание. Да почувства отново тялото му до своето след толкова много месеци на раздяла, беше повече, отколкото можеше да понесе. Той беше другата част от нея, половинката, която толкова отдавна й липсваше. А тя беше неговата половинка.
	— Искам да те целувам, да те любя, никога не съм желал нещо по-силно! — пророни той.
	— Тогава защо не го направиш?
	Кейн се взря в повдигнатото й лице, а върху неговото се изписа безкрайна изненада.
	— Ще ми позволиш да те любя, след като преди малко ме завари с друга жена?
	Прониза я остра и мъчителна болка, ала тя я пребори.
	— Предполагам, че вината отчасти е и моя. Но по-добре никога повече да не се случва.
	— Няма. — Усмивката му беше невероятно нежна. — Ти обичаш така, както правиш всичко останало, нали? Безусловно. Отнело ти е много по-малко време, отколкото на мен, за да разбереш кое е правилното. — Кейн леко я отдалечи от себе си. — Сега ще те пусна. Няма да ми е лесно, но има някои неща, които трябва да ти кажа, а не мога да мисля разумно, докато те държа в обятията си.
	Мъчително бавно я освободи и отстъпи достатъчно надалече, за да не я докосва.
	— Дълго преди да си тръгна, знаех, че те обичам, но не бях толкова умен като теб. Поставях ограничения и условия. Нямах смелостта да дойда при теб и да ти кажа ясно и открито какво изпитвам, така както ти току-що направи. Вместо това избягах. Както съм правил през целия си живот, когато усетех, че се привързвам към някого или към нещо. Е, вече се уморих да бягам, Кит. Нямам начин да ти го докажа. Не разполагам със знаме, което да размахам пред носа ти. Но те обичам и смятах да се върна и да се боря за теб. Вече го бях решил. Всъщност тъкмо се готвех да кажа на Руби, че напускам, когато ти нахлу през вратата.
	Въпреки искреното признание в любов, което чуваше, Кит не можа да се сдържи да не потръпне при споменаването на името на собственичката на игралния дом.
	— Не се опитвай да ме изпепелиш с поглед, Кит. Трябва да ти кажа за Руби.
	Но Кит не желаеше да слуша. Поклати глава и се опита да пропъди мисълта, че докато са били разделени, той й бе изневерил.
	— Искам да ме изслушаш — настоя съпругът й. — Повече никакви тайни, макар че никак не ми е лесно да ти кажа това. — Пое дълбоко дъх. — Аз… аз не бях най-големият любовник на света, откакто те напуснах. Аз не бях… всъщност изобщо не бях никакъв любовник. Дълго време избягвах жените, за да не мисля много за това. После започнах работа в „Жълта роза“ и Руби беше много напориста и решена да ме има, но това, което видя днес, беше само от нейна страна. Никога не съм я докосвал.
	Кит почувства как я обземат радост и въодушевление.
	Кейн пъхна ръка в джоба си и леко се отдръпна от нея, част от предишното му напрежение се завърна.
	— Предполагам, че в твоите очи Руби не е нещо особено, но за един мъж е малко по-различно. Дълго време не съм бил с жена, а тя от самото начало не се свени да показва намеренията си. Постоянно идва в стаята ми, облечена предизвикателно, както я видя днес, и се опитва да ме съблазни. Но аз нито за миг не съм _почувствал_ нищо към нея!
	Кейн замълча и я погледна, като че ли очакваше нещо. Кит нищо не разбираше. Съпругът й говореше по-скоро като човек, който признава изневярата си, отколкото верността си. Какво друго имаше?
	Объркването й се засили, защото Кейн заговори още по-рязко:
	— Не разбираш ли, Кит? Тя ми се предлагаше по всякакви изкусителни начини, но аз не я пожелах!
	Този път Кит разбра и щастието избухна в нея, сякаш целият свят се възроди отново.
	— Ти си се тревожел за своята мъжественост? О, скъпи мой! — Избухна в смях и се хвърли в прегръдките му. Придърпа главата му надолу и впи устни в неговите. Едновременно говореше, смееше се и го целуваше. — О, мой скъпи, мили мой… глупавият ми любим. Колко те обичам!
	От гърдите му се изтръгна дрезгав, задавен вик и той я притисна в обятията си. Устните му оживяха от страст. Целувката им бе дълбока и сладка, пълна с любов, най-после изречена и с болка най-накрая споделена.
	Но двамата бяха разделени прекалено дълго и телата им не можеха да се задоволят само с целувки. Кейн, който само допреди минути се съмняваше в мъжествеността си, сега умираше от желание. Кит го почувства, закопня да се слее с него, но в последния миг, преди окончателно да изгуби разсъдъка си, си припомни, че не му бе казала всичко.
	С последни усилия на волята си се отдръпна и задъхано изрече:
	— Аз не дойдох сама.
	Очите му бяха замъглени от страст и Кейн не разбра веднага за какво говори.
	— Не си сама?
	— Не. Аз… аз доведох и госпожица Доли с мен.
	— Госпожица Доли! — прихна Кейн с гръмък смях, идещ сякаш от глъбините на душата му. — Довела си госпожица Доли в Тексас?
	— Наложи се. Тя не ми позволи да тръгна без нея. А ти самият каза, че тя вече е част от семейството. Освен това аз се нуждая от нея.
	— О, ти сладка моя… Господи, колко те обичам!
	Той отново понечи да я притисне към гърдите си, но тя бързо се отдръпна.
	— Искам да дойдеш в хотела.
	— Сега?
	— Да. Трябва да ти покажа нещо.
	— Веднага ли трябва да го видя?
	— О, да. Определено веднага.

	* * *

	Докато вървяха по неравния дървен тротоар, Кейн й показваше забележителностите на Сан Карлос. Кит го бе хванала под ръка, а той бе покрил нейната с длан и здраво я притискаше, но разсеяните й отговори подсказваха, че мислите й са някъде другаде. Доволен, че тя е до него, Кейн най-после се умълча.
	Госпожица Доли ги очакваше в стаята, която Кит бе наела. Тя се изкиска като ученичка, когато Кейн я вдигна и я завъртя във въздуха. След като отново стъпи на пода, достопочтената дама хвърли тревожен поглед към Кит и забързано излезе, за да купи от бакалията някои неща за скъпите момчета в сиво.
	Когато вратата се затвори зад нея, Кит се извърна към Кейн. Изглеждаше бледа и нервна.
	— Какво не е наред? — попита съпругът й.
	— Аз… имам нещо като подарък за теб.
	— Подарък? Но аз нямам нищо за теб.
	— Това не е — колебливо рече тя — съвсем вярно.
	Озадачен, Кейн гледаше как Кит се скри зад вратата, водеща към съседната стая. Когато се върна, държеше в ръце малко вързопче.
	Пристъпи бавно към него, а очите й го гледаха толкова умолително, че сърцето му едва не се пръсна. В този миг вързопчето се размърда.
	— Имаш дъщеря — тихо рече тя. — Казва се Елизабет, но аз й викам Бет. Бет Кейн.
	Той сведе поглед към малкото сърцевидно личице с фини и идеално оформени черти. Момиченцето имаше пухкава светлоруса коса, тъмни извити вежди и малко носле. Нещо го прободе в гърдите. Нима той бе помогнал да се създаде такова съвършенство? Изведнъж розовите устнички се разтвориха в прозявка, полупрозрачните клепачи се повдигнаха и той завинаги отдаде сърцето си на втори чифт тъмновиолетови очи.
	Кит тутакси долови тази безкрайна любов и цялото й същество се изпълни с безгранична радост. Нищо не би могло да бъде по-прекрасно от този вълшебен миг. Отметна одеялцето, за да може съпругът й по-добре да види дъщеря си. После му я подаде.
	Кейн нерешително я погледна.
	— Хайде — усмихна му се нежно младата майка, — вземи я.
	Той внимателно притисна бебето към гърдите си, малкото телце почти се изгуби в големите му ръце. Бет се размърда и извърна главичка, за да види странния непознат, който я държеше.
	— Здравей, красавице — нежно промълви баща й.

	* * *

	Кейн и Кит прекараха остатъка от следобеда в игра с дъщеря си. Кит я съблече, за да може щастливият татко да преброи пръстчетата на ръчичките и крачетата й. Бет усърдно показа всичките си умения: усмихваше се на смешните звуци, които й отправяха, сграбчваше големите пръсти, които й подаваха, и щастливо гукаше, когато баща й й духаше по коремчето.
	Госпожица Доли надникна в стаята и когато видя, че всичко е наред, отиде да си подремне. Животът е удивителен, мислеше тя, докато се унасяше в сън, но в същото време толкова интересен. Сега трябваше да се грижи за сладката малка Елизабет. Това беше голяма отговорност. В крайна сметка едва ли можеше да разчита на Катрин Луиз, че ще научи детето на всичко, което трябваше да знае една истинска дама. Толкова много работа я очакваше. При самата мисъл й се зави свят. Без съмнение, случилото се в сградата на съда в Апоматокс беше огромна трагедия, но навярно всичко е било за добро. Сега тя беше прекалено заета, за да се посвети на военните дела…

	* * *

	В съседната стая Бет неспокойно зашава и започна да хленчи. Когато нацупи устнички и нададе възмутен вик към майка си, Кейн се разтревожи.
	— Какво й е?
	— Гладна е. Забравих да я нахраня.
	Кит вдигна Бет от леглото, където си играеха, и я отнесе до един стол близо до прозореца. Когато седна, Бет извърна главичка и зашари с ръчичка по гълъбовосивия плат, покриващ гърдите на майка й. Когато не откри това, което търсеше, нададе още по-сърдит вик.
	Кит смутено се взираше в смръщеното личице. Внезапно изпита срам да извърши този толкова интимен акт пред съпруга си.
	Кейн се бе изтегнал върху леглото и ги наблюдаваше. Видя негодуванието на Бет и долови стеснението на съпругата си. Бавно стана и се приближи към тях. Протегна ръка и помилва Кит по бузата. После пръстите му се спуснаха към богатия набор от сива дантела отпред на гърдите й. Нежно разтвори диплите, откривайки ред розови перлени копченца. Разкопча ги и отметна плата.
	С едно леко дръпване развърза синята панделка на долната й риза. Зърна сълзите на нежност, търкулнали се по страните на Кит, и ги попи с целувки. Накрая разтвори долната риза, за да може дъщеря му да суче.
	Бет лакомо захапа набъбналото зърно. Кейн се засмя и я целуна по пълничката гушка. Сетне извърна глава и докосна с устни сладката, напращяла от мляко гърда, която я хранеше. Когато пръстите на Кит се заровиха в косата му, той разбра, че най-после е намерил своя дом, и никаква сила на света не можеше да му го отнеме.

	* * *

	Ала все още имаше обещания, които трябваше да бъдат подпечатани насаме помежду им. Същата вечер, след като сложиха Бет в леглото и оставиха госпожица Доли да я наглежда, те се метнаха на конете и препуснаха към каньона, на север от града.
	Докато яздеха, разговаряха за месеците на тяхната раздяла, отначало споделяха за случилото се, а после за чувствата си. Говореха тихо, понякога с недоизречени фрази, често довършвайки мислите един на друг. Кейн горчиво се разкайваше, задето я бе изоставил, още повече след като вече знаеше, че през цялото това време любимата му е била бременна. Кит го помоли за прошка, задето бе допуснала „Възкръснала слава“ да застане между тях и да ги раздели. Вместо тежко изпитание, споделянето на вината се превърна в пречистващо изкупление. Както и взаимната прошка.
	Отначало нерешително, но след това с все по-нарастващ ентусиазъм Кейн й разказа за участъка земя, който бе видял на изток, близо до Далас.
	— Какво ще кажеш, ако построя нова предачница? Реколтата от памук в Тексас е много богата, по-добра, отколкото във всички щати на юг. А Далас изглежда чудесно място за отглеждане на деца. — Сведе поглед към нея. — Или може би предпочиташ да се върнем в Южна Каролина и там да построим друга предачница? За мен няма значение.
	— Тексас ми харесва — усмихна се Кит. — Чувствам, че е подходящото място за нас. Нова земя и нов живот.
	Известно време яздиха в мълчаливо разбирателство. Накрая Кейн наруши тишината:
	— Ти не ми каза що за човек е купил „Възкръснала слава“. Десет долара за акър. Още не мога да повярвам, че си я продала толкова евтино!
	— Той е специален човек. — Кит дяволито го изгледа. — Може би си го спомняш. Магнъс Оуен.
	Кейн отметна глава и се засмя.
	— Магнъс е собственик на „Възкръснала слава“, а Софрония на попечителския ти фонд!
	— Стори ми се справедливо.
	— Много справедливо.

	* * *

	Дълбоките прохладни сенки се спускаха над тях, когато навлязоха в малкия изоставен каньон. Кейн завърза конете за една черна върба, измъкна навитото на руло одеяло, прикрепено зад седлото, и улови ръката на Кит. Поведе я към брега на лениво ромоляща рекичка, криволичеща по дъното на каньона. Луната вече бе изгряла, голямо сияещо кълбо, което скоро щеше да ги окъпе в сребриста светлина.
	Той сведе поглед към нея. Тя бе облякла една от фланелените му ризи и чифт светлобежови бричове, а върху главата й бе нахлупена мъжка филцова шапка с плоска периферия.
	— Не изглеждаш много по-различно, отколкото в нощта, когато те свалих от оградата си. Само дето сега никой не би те взел за момче.
	Очите му се плъзнаха надолу към гърдите й, ясно очертани дори под широката риза. За негово огромно удоволствие, страните й пламнаха. Кейн разстла одеялото и свали първо нейната, а после и своята шапка. Захвърли ги върху покрития с мъх бряг на реката.
	Докосна малките сребърни обици на ушите й, после погали косата й, стегната на голям кок на тила.
	— Искам да разпусна косата ти.
	Устните й се извиха в нежна усмивка на съгласие.
	Той свали фуркетите един по един и внимателно ги сложи в шапката си. Когато най-накрая косата й обгърна като лъскав черен облак раменете и гърдите й, Кейн прокара пръсти през копринените кичури и ги поднесе към устните си.
	— Мили боже, колко ми липсваше!
	Кит обви ръце около него и се взря в очите му.
	— Нашият брак няма да бъде вълшебна приказка, нали, скъпи мой?
	Съпругът й нежно се усмихна.
	— Не виждам как би могло. И двамата сме избухливи и твърдоглави. Често ще се караме.
	— Това много ли те тормози?
	— Не бих желал нищо друго!
	Младата жена притисна буза в гърдите му.
	— Принцесите от приказките винаги са ми се стрували скучни.
	— Моята дива роза от горската дъбрава! На нас никога няма да ни бъде скучно!
	— Как ме нарече?
	— Забрави. — Той заглуши с устни въпроса й. — Няма никакво значение.
	Отначало нежна, целувката много скоро разпали жар помежду им. Кейн обхвана лицето й в шепи.
	— Ще се съблечеш ли за мен, сладост моя? — каза и тихо простена. — Толкова отдавна мечтая за това.
	Кит мигом се досети как да го направи, за да му достави най-голяма наслада. Усмихна му се закачливо и свали първо ботушите и чорапите, после смъкна бричовете. Той изпъшка, когато краищата на дългата фланелена риза благоприлично покриха бедрата й. Тя сръчно изу дългите бели долни гащи и ги пусна на земята.
	— Отдолу нямам нищо. Изглежда, съм забравила да облека долна риза. Нарочно.
	Той едва се сдържаше да не й се нахвърли и тутакси да я обладае.
	— Вие сте истинска безсрамница, госпожо Кейн.
	Ръката й се плъзна върху горното копче на ризата.
	— Представа нямате колко, господин Кейн.
	Никога досега копчета не бяха разкопчавани толкова бавно. Като че ли не желаеха да се подчинят на безкрайно ленивите движения на пръстите й. Дори когато ризата най-после беше разкопчана, тежкият плат не се разтвори.
	— Ще броя до десет — прегракнало отрони той.
	— Брой колкото си щеш, янки. Няма да има полза.
	С лукава усмивка Кит започна да сваля ризата, сантиметър по сантиметър, докато не остана гола пред него.
	— Оказа се, че съм забравил колко си прекрасна — едва успя да промълви той. — Ела при мен, любима!
	Тя пристъпи забързано по хладната земя към него. Чак когато го приближи, се изплаши дали все още ще може да му достави удоволствие. Ами ако раждането на бебето я бе променило?
	Съпругът й улови ръката й и я привлече към себе си. Нежно обхвана пълните й гърди.
	— Тялото ти е различно.
	Кит кимна.
	— Малко съм изплашена.
	— Така ли, любима? — Кейн повдигна брадичката й и леко захапа устните й със своите. — По-скоро бих умрял, отколкото да ти причиня болка.
	Устните му бяха толкова меки.
	— Не е това. Аз се боя… боя се, че вече няма да ти доставям удоволствие.
	— А може би аз няма да мога да ти доставя удоволствие — задъхано рече той.
	— Глупчо — промърмори тя.
	— Глупаче — прошепна той.
	Те се усмихнаха и се целуваха, докато неговите дрехи не се превърнаха в прекалено мъчителна преграда помежду им. Трескаво се заеха с тях, докато вече нищо не ги разделяше, целувките им се задълбочиха и двамата паднаха върху одеялото.
	Пухесто облаче скри луната, хвърляйки призрачни сенки върху древните стени на каньона, но любовниците нищо не забелязаха. Облаци, луни и каньони, бебето със сърцевидното личице и възрастната дама, която ухаеше на мента — всичко това престана да съществува. Светът се сви само до един мъж и една жена, най-накрая слети в едно.
