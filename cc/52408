D>
	На графинята — с благодарност
D$


>	Пролог

	Исках просто да приключа с това, но се заставих да действам бавно. Затворих капаците и на трите прозореца, отворих бутилка „Гави“, налях две чаши, запалих свещите. Обичайни, познати, успокояващи ритуали. Той остави чантата и бавно свали сакото си, закачи го на облегалката на един стол, като ме наблюдаваше. Вдигнах чашата си и мълчаливо отпих глътка. Очите му шареха по картините и аз удължих тишината между нас, докато той се потопи в нея.
	— Това не е ли…?
	— Агнес Мартин — довърших вместо него. — Да.
	— Много е хубава.
	— Благодаря. — Задържах леката, развеселена усмивка на устните си. Още една пауза. Звук на стъпки, пресичащи _кампото_ долу под нас, разчупи дълбоката тишина на нощна Венеция, двамата обърнахме глави към прозореца.
	— Отдавна ли живееш тук?
	— От известно време — отговорих аз.
	Самонадеяността му, демонстрирана по-рано в бара, беше изчезнала; той изглеждаше непохватен и болезнено млад. Очевидно аз трябваше да направя първия ход. Стоях, стиснала чашата си, свила лакът пред тялото си. Бяхме на две крачки един от друг. Пристъпих към него, втренчила очи в неговите. Можеше ли да види посланието в тях?
	_Бягай_, гласеше то, _бягай сега и не поглеждай назад._
	Пристъпих втори път и се протегнах да погаля наболата му брада. Бавно, все още задържайки погледа му, се наведох към устата му, притиснах устните си към неговите, преди езикът му да намери моя. Вкусът му не беше толкова лош, колкото очаквах. Прекъснах целувката и се отдръпнах, с едно движение смъкнах презглава роклята си и я пуснах на пода, сутиенът ми я последва. Отметнах косата от раменете си, бавно прокарах длани по зърната си и отпуснах ръце отстрани.
	— Елизабет — промърмори той.
	Ваната се намираше в подножието на леглото. Когато протегнах ръка и го поведох покрай нея към чаршафите ми от „Фрет“, усетих да ме залива задушаваща вълна от умора и липсата на онова, някога толкова познато чувство. В мен не беше останал гняв, нито каквато и да било тръпка на желание. Оставих го да продължава и когато свърши, седнах с кикот и грейнали очи. Не можех да го оставя да задреме. Пльоснах се по корем върху влажния чаршаф, пуснах на пода използвания презерватив и се протегнах към крана за топлата вода.
	— Иска ми се да се изкъпя. Баня и цигара с марихуана. Става ли?
	— Разбира се. Както кажеш.
	Сега, след като се бяхме изчукали, той беше забравил всякакви обноски.
	— Искаш ли да снимаш? — Преди това бях успяла да го разубедя да направи селфи, докато пиехме аперитива си. Той вече ровичкаше в захвърлените си дънки за шибания телефон; беше чудо, че не се опита да сподели в Инстаграм собствения си оргазъм. В първите няколко минути, докато се движеше в мен, бях забравила, че е пълен тъпак. Изведнъж всичко ми се стори много по-лесно. — Давай, снимай, любовнико. Но почакай секунда все пак. — Изтичах гола до дрешника и порових в чекмеджето за пакет цигарена хартия, като поспрях, за да включа _Wi-Fi_ скрамблера като предпазна мярка. Без повече актуализации в реално време за него. Добавих малко студена вода и бадемово масло във ваната и извадих няколко хавлии от тежкия античен скрин за бельо. Обгърна ни пара със сладкия аромат на маслото. — Скачай вътре — казах през рамо, докато изсипвах тютюна от една цигара. Шалът ми от „Ермес“, с черкезки мотиви в тюркоазно и тъмносиньо, бе завързан около дръжката на чантата ми. Минах зад него, когато той се отпусна във водата. — Само да я запаля — промърморих аз. — Ето.
	Сложих цигарата между устните му. В нея нямаше нищо, но той никога нямаше да го разбере. Докато вдишваше, увих шала около врата му и го придърпах плътно под ушите му. Той веднага се задави от дима и запляска с ръце в дълбоката вана. Опрях краката си срещу ръба и се излегнах назад на леглото, дърпайки по-силно. Краката му ритаха във водата, но нямаха опора върху мазния порцелан. Затворих очи и започнах да броя. Дясната му ръка, все още абсурдно стиснала мократа цигара, се протягаше да хване китката ми, но ъгълът беше неудобен и пръстите му само пърхаха срещу моите. _Двадесет и пет… двадесет и шест…_ Нищо друго, освен анаеробното кипене в мускулите ми, докато се борехме, нищо, освен дълбокия хриптящ дъх през ноздрите ми, докато тялото му се мяташе. _Двадесет и девет, това не значи нищо, тридесет, това не значи нищо._ Усетих, че отпада, но тогава той успя да промуши пръст, а после и юмрук между шала и адамовата си ябълка и ме дръпна силно напред, но отпускането го потопи и аз се наведох над ръба на ваната, сложих лявото си коляно върху гърдите му и го натиснах надолу с цялата си тежест. В окото ми и в горещата вода имаше кръв, но можех да видя мехурчетата, изскачащи на повърхността, докато той се мяташе. Пуснах шала и посегнах слепешката надолу към лицето и шията му. Той въртеше челюстта си, пожълтялата му захапка се опитваше да ме захапе. Мехурчетата спряха. Бавно поех отново дъх и лицето ми се отпусна от гримасата на ужаса. Не можех да видя лицето му през мътно розовата вода във ваната. Предпазливо отпуснах таза си напред, когато водата плисна като вълна и той се надигна към мен. Паднах върху него, разкрачена, докато той отчаяно се напрягаше да надигне главата си. Успях отново да го потопя с лакътя си, а след това поставих по един крак на всяко от раменете му. Останахме така дълго време, докато една капка кръв от лицето ми пльосна във ваната.
	Може би беше този ясен, тих звук. Може би беше мъглицата от бадемово масло във виещата се пара или изстиващата утайка по повърхността на водата. _Онзи студен следобед, онази безкрайна тишина, онова първо мъртво тяло в моите ръце._ Пукнатината в мен се превърна в разлом и ме погълна със сила, която ми отне дъха, докато пропадах. Времето внезапно се компресира, миналото се кондензира и се върна при мен. Бях я оставила толкова отдавна. _Тя никога не е била част от живота, казвах си, но я виждах сякаш за първи път._ Вцепенена, посегнах отново в дълбоката вода, но открих само плътта на един непознат. Това е било необходимо, въпреки че вече не можех да си спомня защо. Ръката му изплува нагоре и аз потупах пръстите му с моите, малка водна мелодия. Гледах вълничките може би няколко минути, а може би и един час. Когато отново дойдох на себе си, водата беше изстинала.
	Когато най-накрая го издърпах нагоре изпод мен, очите му бяха отворени. Така че последната му гледка на този свят трябва да е била моята зейнала вагина.
	Хлъзгавата му кожа беше порозовяла, подпухнала като пресен хляб, устните му имаха сивкав оттенък. Главата му висеше назад; в светлината на свещите по шията му нямаше следи. Хванах се за стените на ваната и излязох с треперещи крака. Веднага щом го пуснах, той отново потъна и трябваше да търся с опипване запушалката под плаващата му коса. Докато водата изтичаше, аз се увих в една от кърпите. Когато гърдите му се показаха, сложих ръка върху сърцето му. Нищо. Изправих се и се протегнах. Подът беше залят от водата, ръбът на ваната — омазан с кръв и парченца от тютюн. Нуждаех се от гореща вода, за да го почистя.
	Трябваше да го прегърна странично, за да го вдигна над ръба на ваната. Трупът му бе мек и отпуснат. Положих го да легне, покрих го с друга кърпа и седях с кръстосани крака на пода до него, докато изстина.
	Повдигнах кърпата достатъчно, за да открия отново лицето му, наведох се и прошепнах в ухото му:
	— Не съм Елизабет. Джудит съм.


>	Първа част
>	Отражение

>>	1.

	_Осем седмици по-рано…_
	Докато се обличах, си бях пуснала „Мис Отис съжалява“ от Коул Портър, версията на Ела Фицджералд. Караше ме да се усмихвам. Бях превърнала спалнята на апартамента си на кампо „Санта Маргерита“ в дрешник, облицован с гардероби „Молтени“ със стъклени врати, така че обувките, чантите и шаловете, роклите и саката ми винаги да са красиво изложени на показ. Това също ме караше да се усмихвам. Жилището се намираше на _piano nobile_* с гледка към площада с древния рибен пазар от бял камък. Бях премахнала една стена в гостната, за да се образува широко пространство, ваната беше разположена в подножието на леглото върху висок цокъл от зелен мрамор, пред един от трите сводести прозореца. Банята ми, облицована със старинни персийски плочки, се намираше след дрешника, на мястото на някогашно стълбище. Тя беше един от многото източници на радост в дома на Елизабет Тиърлинк. Архитектът мърмореше за носещи греди и разрешителни, но през деветте месеца, откакто пристигнах във Венеция, бях открила, че заплащането за греха прави възможни ужасно много неща. Бях закачила картините, придобити в Париж — тази на Фонтана, _Сузана и старейшините_, и скицата на Кокто — и още една модерна, малка, неозаглавена творба от Агнес Мартин в бели и облачно сиви линии, която бях купила от _Paddle_ — продаваща онлайн аукционна къща в Ню Йорк. Другите ми френски произведения на изкуството също бяха при мен, с изключение на обезглавения труп на някой си Рено Клере, който се намираше в сандък в склад за произведения на изкуството близо до Шато Венсен. Каквото и да си мислеше архитектът, понякога и аз се притеснявах от течове.
	[* Главният етаж на ренесансова сграда, дворец или вила (ит.). — Б.пр.]
	Ръчно надписаната покана за първата ми изложба бе пъхната в ъгъла на огледалото.
C>
	Елизабет Тиърлинк има удоволствието да Ви покани в галерия „Джентилески“…
C$
	Още веднъж хвърлих поглед на думите, докато вдигах косата си. Бях го направила. Вече бях Елизабет. Джудит Рашли бе само един призрак от миналото, просто име на неизползвания паспорт, който лежеше в чекмеджето на бюрото ми. Погалих с ръка прилежно наредените закачалки с рокли, наслаждавайки се на гладкостта на жарсето и меката тежест на качествената коприна. За откриването бях избрала прилепнала рокля от мастиленосин шантунг от „Фиг“, закопчаваща се на гърба с малки копченца от тюркоаз и злато, като чонсам*. Наситеният цвят на плата блестеше, диплейки се под пръстите ми. Придържах се към стандартния строг вид на галерист, но някъде дълбоко в мен бебе еднорог размяташе гривата си. Бавно се усмихнах на отражението си. Ливърпул беше останал някъде много надалече.
	[* Китайска женска дреха. — Б.пр.]


	За кратко време майка ми работеше като чистачка близо до Сефтън Парк, обезопасен викториански анклав с дървета и оранжерии близо до центъра на града, на три автобуса от нашия жилищен комплекс. Един ден, когато бях на десет, след като свърших училище, разбрах, че съм си забравила ключовете, така че отидох да я потърся.
	Къщите бяха огромни — грамади от червени тухли с еркери. Натиснах звънеца няколко пъти, но никой не се появи, така че аз притеснено отворих вратата, която не беше заключена. Коридорът миришеше на восъчна политура за мебели и леко на цветя, върху голите дъски на пода имаше ярък квадратен килим, а пространството между вратите и широката извивка на стълбището беше изпълнено от лавици с дебели, тежки на вид книги. Беше много тихо. Когато затворих безшумно вратата зад себе си, нямаше бучене на телевизори, накъсани крясъци на каращи се двойки или играещи деца, нямаше форсиране на двигатели или боричкащи се домашни любимци. Просто… тишина. Исках да се протегна и да докосна кориците на книгите, но не посмях. Отново извиках майка си и тя се появи в анцуга, който носеше, докато чистеше.
	— Джудит! Какво правиш тук? Наред ли е всичко?
	— Да, но си забравих ключовете.
	— Изкара ми акъла! Помислих, че си крадец.
	Тя потърка уморено лицето си.
	— Ще трябва да ме изчакаш да приключа.
	В дъното на стълбите имаше голям стол с висока лампа до него. Запалих лампата и стаята сякаш се сви около мен, заблестя спокойно и интимно. Свалих от гърба си училищната раница и я поставих внимателно под стола, после се обърнах към рафтовете. Мисля, че взех онази книга, защото ми хареса цветът на корицата й — крещящо, шокиращо розово със златист надпис „50 години Вог“, Париж. Беше книга за мода, с репродукции на жени с изключителни дрехи и бижута, с перфектно гримирани лица. Бавно обръщах страница след страница, очарована от богатите, нежни цветове. Имаше снимка на жена в яркосиня бална рокля, която тичаше на улицата, като че ли гонеше автобус. Бях запленена. Обръщах страница след страница и гледах ли, гледах. Нямах представа колко време беше минало, докато не осъзнах, че умирам от глад. Изправих се със схванати крака и поставих внимателно книгата върху седалката на стола, когато вратата рязко се отвори и ме стресна, карайки ме да се свия виновно.
	— Какво правиш тук? — рязък женски глас, с нотка на уплаха.
	— Извинете. Съжалявам. Аз съм Джудит. Забравих си ключовете за вкъщи. Чакам мама. — Посочих неопределено към вратата, която сякаш преди часове бе погълнала майка ми.
	— О! О, разбирам. Тя не е ли готова вече?
	Даде ми знак да я последвам надолу по коридора към задната част на къщата, която водеше към голяма, уютна кухня.
	— Ехо?
	Зад масата имаше диван, чиито ярки възглавници бяха нахвърляни на пода, за да има място за майка ми.
	— Ехо?
	Мисля, че видях бутилката от вино на пода преди нея, но примиреният тон на дамата ми подсказа, че това не се случваше за първи път. Майка ми сигурно го беше свила от хладилника.
	— Само полегнах за малко.
	Бях се вцепенила от срам. Дамата тръгна към дивана и помогна на майка ми да седне твърдо, но не грубо.
	— Говорили сме за това и преди, нали? Съжалявам, но мисля, че е по-добре да не идваш повече. Дъщеря ти е тук. — Долових съжалението в начина, по който го каза.
	— Съжалявам, аз бях просто… — Мама дърпаше анцуга, опитвайки се да се оправдае.
	— Добре. — Вече по-твърд тон. — Но по-добре да си вървиш. Моля те, вземи си чантата и ще ти платя. — Тя не беше кучка, там беше работата. Тя бе смутена от това, което прави, и овладяният, професионален глас се опитваше да го прикрие, да ни изтласка на улицата, където да се оправяме сами.
	Направих няколко крачки назад и застанах до вратата с училищната си чанта. Не исках да слушам повече. Когато дамата подаде на майка ми две банкноти от по двайсет лири, сигурно беше видяла очите ми, отправени към книгата.
	— Защо не я вземеш? Като подарък? — Тя ми я натика, без да ме погледне повече. Даде ми я просто така.
	— Шибана снобка, крава — мърмореше майка ми, теглейки ме към автобусната спирка.
	Когато най-после се върнахме, тя ми даде ключа и слезе по-рано, на спирката за кръчмата. Мислех с тревога за четиридесетте лири. Нямаше да ги видим отново. Направих си боб върху препечена филийка и извадих книгата. Цената от вътрешната страна на корицата беше шейсет лири. Шейсет лири за една книга, а дамата просто ми я беше подарила. Внимателно сложих книгата под леглото си и я разглеждах толкова често, че с времето научих наизуст имената на фотографите и модните дизайнери. Не че исках точно тези дрехи. Просто си мислех, че ако човек ги има, би се чувствал по-различно. Ако притежаваш такива неща, можеш да избираш какъв искаш да бъдеш, всеки ден. Можеш да контролираш същността си чрез външността си.


	Лъснах високите си обувки с калъфката им, преди да ги обуя. Може би единственото общо нещо, което Елизабет Тиърлинк имаше с Джудит Рашли, беше това, че не наемаше прислужница. Да се превърна в Елизабет ми беше струвало много повече от един скъп гардероб в края на краищата. Бронята предпазва наистина само ако е невидима и в това се състоеше истинската борба. Не само ученето и изпитите, но поддържането на убеждението, че мога да спечеля. Да се махна от мизерния жилищен комплекс, където бях пораснала. Да не позволя да бъда въвлечена в низостта на живота на майка ми. Да устоявам на подигравките, на коварните ежедневни нашепвания „пачавра“ и „кучка“, просъсквани след мен по училищните коридори само защото исках повече. Бях се научила да мразя момичетата в училище, а после да ги игнорирам, защото след няколко години нямаше да бъдат нищо друго, освен провиснали повлекани с детски колички на опашката за автобуса. Това беше лесната част. Трудното беше да премахна всяка следа от смаяния плебей, какъвто се почувствах, когато най-накрая бях приета в университета, защото хората можеха да го видят. Не просто тъжното хлапе, мечтаещо под юргана над скъпоценната си книга с модни илюстрации и малката си колекция от картички с изображения на произведения на изкуството, а нещастното, борещо се сърце в него. След като веднъж бях поела с влака на юг от Лайм Стрийт, никой и никога нямаше да види отново това момиче. Бавно, но сигурно заличих акцента си, промених маниерите си, научих езици, оформих и загладих защитата си така, както скулптор обработва мрамор.
	Това бе само началото от изискванията на Елизабет. За известно време, когато получих работа в престижна аукционна къща в Лондон, бях повярвала, че съм го постигнала, но нямах пари и връзки, което означаваше, че никога няма да се издигна повече от момиче за всичко в отдела. Тогава започнах работа вечер като компаньонка в клуба „Гщаад“, тъй като по-хубавите дрехи и прическа неминуемо оправяха нещата, нали? Освободих се от това трогателно заблуждение, когато открих, че шефът ми, Рупърт, участва в измама с фалшификати. Необходими му бяха по-малко от пет минути, за да ми покаже вратата. Един от клиентите на клуба, Джеймс, ми предложи уикенд на Френската ривиера и оттам нещата станаха малко… объркани за известно време. Въпреки че в крайна сметка беше изключително изгодно, тъй като намерих и продадох фалшификата, заради който ме уволниха, и използвах парите, за да се установя като търговец на картини в Париж. Признавам, че имаше няколко жертви. Джеймс не можа да се върне в Лондон, макар че това не беше изцяло мое дело. Нито търговецът, от когото откраднах фалшификата, Камерън Фицпатрик; нито моята стара училищна приятелка Лиан; нито Рено Клере, полицай под прикритие; или Жулиен, коварният собственик на секс клуб в Париж. Преместването ми във Венеция като Елизабет Тиърлинк беше необходимост по обективни причини. Не на последно място, исках да избегна вниманието на полицейския инспектор, колега на Рено, Ромеро да Силва. Трябваше доста шлифовка, за да прикрия всичко това. Но фасадата на Елизабет се оказа сполучлива, блясъкът й отразяваше само това, което хората искаха да видят. В крайна сметка беше вярна приказката, че важното е това, което е отвътре.


>>	2.

	— Мис Тиърлинк? Елизабет Тиърлинк?
	— Аз съм.
	— Казвам се Тейдж Стал. Моля да простите нахлуването ми без покана, но не устоях на очарованието на експонатите.
	— Много се радвам.
	— Отдавна ли притежавате галерията?
	— Немного отдавна — едва от пролетта.
	— Е, мястото е прекрасно.
	— Благодаря, желая ви приятно разглеждане.
	Клиентът се отдалечи в тълпата, макар че „Джентилески“ побираше едва около трийсет души. Помещението ми може и да беше дълго само петнайсет крачки, но всяка от тях ми принадлежеше. Галерията беше на партера на неизползваната военноморска сграда в самия край на острова, близо до спирка „Сан Базилио“ на _vaporetto_*: обикновена функционална архитектура от деветнайсети век, която контрастираше с великолепната гледка на изток от Джудека. Красотата на Венеция е банална тема — не може да се каже нищо, което вече да не е казано по-добре — но затова моята галерия ми харесваше още повече, жест към корените на този град, чието очарование беше основано върху кораби, пот и подправки.
	[* Воден автобус или такси (ит.). — Б.пр.]
	Първата ми италианска презентация беше експозиция на група сръбски художници, _Хаос Collective_, които работеха в запустяла сграда в Белград. Експонатите — бродирани колажи и платна, украсени с причудливи, случайно намерени обекти — бяха традиционни и умишлено аполитични, непретенциозни и приятни за окото, каквито бяха и цените. И се продаваха. Наистина се продаваха. Бях решила да започна със скромно откриване през август. Елизабет Тиърлинк бе успяла да се запознае с много от нужните й хора, когато керванът на Биеналето премина през Венеция през пролетта, но беше много далеч от доказването си. Сравнително тихите месеци около филмовия фестивал, когато градът принадлежи най-вече на туристите и на намаляващия брой обслужващи ги венецианци, бяха идеалното време за създаване на контакти и нова идентичност.
	Бях прекарала седмици в писане на поканите за откриването, подготвяне на кратко съобщение за пресата, избор на подходящата сива ленена хартия за каталога и преговори с фирма за боядисване на стените на галерията отново в бяло. (Купувачите на съвременно изкуство очакват бели стени така, както очакват произведенията да бъдат конфронтационни, двусмислени или провокационни.) Не беше много по-различно от „кипящия“ труд по време на работата ми в аукционната къща в Лондон, но разликата беше огромна. За начало имах истинско бюро, _Poltrona 773_, базирано на модел на Албини от 1953, което впечатляваше италианските посетители, ако не някой друг, и всъщност можех да си седя до него, без да бъда смъмряна за безделие. Все още нямах помощник — бях наела няколко студенти от университета да предлагат просеко и да вземат палтата, но те се обръщаха към мен като „синьора Тиърлинк“, а не с „Хъм“.
	Само за миг ми се прииска да мога да се върна назад, да повдигна завесата на всичко случило се и да покажа на по-младото си аз моето бъдеще. Тези гости и чаши бяха истински, както и написаните на ръка етикети, които студентите поставяха под експонатите, за да покажат, че са откупени. Застанала там — хладнокръвна, изискана, уверена, дори аз се почувствах истинска. Успехът ми, макар и сравнително скромен, не ме караше да се чувствам принизена. Караше ме да се чувствам възхитена.
	В другия край на залата скандинавецът Стал лениво разлистваше моя внимателно написан каталог. Видях, че направи знак на един от студентите и извади портфейла си. Той купуваше. Понечих да тръгна към него, но някой сложи ръка на рамото ми и аз се обърнах. Един по-възрастен мъж, сериозен, облечен благоприлично в сако от туид, въпреки жегата. Предположих, че е заблуден турист или може би професор от близкия университет „Ка Фоскари“, но акцентът му при първите внимателни думи на английски показваше, че е руснак, така че аз колебливо казах „Добър вечер“.
	— Говорите руски?
	— Малко, за съжаление. — Преминах на английски. — С какво мога да ви бъда полезна?
	— Вие ли сте Елизабет Тиърлинк?
	— Да.
	Той ми подаде визитка официално, с лек поклон. На нея пишеше името му — д-р Иван Казбич — и адрес на галерия в Белград, Сърбия. Значи трябва да е чувал за _Хаос_.
	— Дойдох, за да говоря с вас от името на моя работодател. Имате ли няколко минути?
	— О! Е, разбира се — отговорих заинтригувана.
	— Бих предпочел да говорим насаме.
	Погледнах часовника си. Седем и двайсет и пет.
	— Разбира се, ако нямате нищо против да почакате малко. Откриването скоро ще свърши.
	Той огледа стените. Стал очевидно беше купил последните три експоната, тъй като под всеки вече имаше табелка „Продадено“ в тъмночервено мастило.
	— Сигурно сте много доволна.
	— Така е, благодаря. Извинете ме за момент.
	Отидох да поговоря със Стал, който се помайваше, докато последните гости се събираха пред вратата, разменяха сбогувания и планове за вечеря. Той ме попита дали бих искала да се присъединя към него в „Харис бар“, което ми каза всичко, необходимо да знам за него в този момент. Ако Венеция е най-великият шедьовър, създаден от човешкия вид, защо някой би поискал да се храни в единственото място без изглед, където да гледа само безрадостните физиономии на клиентите? Прехапах езика си, обясних, че имам среща и го изпратих учтиво, но твърдо навън към кея, където небето едва започваше да прелива от сапфирено в пастелнозелено. Благодарих на помощниците, които бяха подредили каталозите и разчистили бутилките и чашите, платих им в брой и затворих вратата зад тях, преди да се присъединя към доктор Казбич.
	— Извинете, че ви накарах да чакате.
	— Няма нищо.
	Казбич обясни, че работи за един колекционер, който се интересува от оценка на неговите произведения, намиращи се във Франция. Дали извършвам такава дейност? От известно време не го бях правила, но по-рано в аукционната къща бях оценявала експонати, някои от които с изненадващи резултати. Колекцията била… значителна, продължи той. Знаех какво означаваше това. Попитах дали клиентът му не е обмислял да използват експертите от IFAR — Международната фондация за изследвания в изкуството. Нямало никакво съмнение относно историята на произхода, върна ми топката той с крива усмивка, показваща, че и двамата знаехме за какво става дума. Това било просто една частна оценка. Следователно не съвсем почтено, но и двамата знаехме това. Предложение, което порядъчно момиче не би трябвало да приема, поне не и докато не знае каква ще бъде цената. Намекване, че тайнственият работодател естествено щял да поеме разходите и таксата за консултацията от 20 000 евро, допълнително 100 000 при представяне на доклада. Можело да направя предварително посещение, за да видя творбите, а след това щях да разполагам с две седмици, за да завърша оценката.
	— Бих могла да проявя интерес — отговорих веднага.
	Не мислех, че този, който предлага такива пари, ще бъде впечатлен, ако губя време в колебания. Изобщо не беше моя работа какво би искал да направи клиентът с оценката. Доктор Казбич ми подаде плик с цвят на прясно масло и зачака търпеливо да го отворя. Вътре имаше чек на името на Елизабет Тиърлинк от една банка в Кипър за първата посочена сума и лист хартия само с едно име. Павел Йермолов.
	За момент се втренчих невярващо в името. Не се изумявах често. Но Павел Йермолов! Можех да видя картините на Павел Йермолов. Или по-скоро Павел Йермолов смяташе, че съм достатъчно добра, за да видя неговите картини. Мисля, че Казбич разбра, че с радост бих му върнала чека с разменени имена заради възможността, която ми даваше.
	Колекцията на Йермолов беше загадка, предмет на легенди и ненаситни слухове. Второ поколение олигарх, той имаше репутация на много сериозен купувач, но не се появяваше лично в изложбените зали, предпочитайки да купува чрез серия от взаимозаменяеми и анонимни посредници. Свързваха го с успешни оферти за Матис, за Пикасо и — донякъде неочаквано — за Джакопо Понтормо през последните пет години, докато Полък определено бе закупен от името на една от компаниите му. А освен това имаше и двете картини от Ботичели на Джеймисън.
	Наречени така на името на американски барон разбойник, който ги изнесъл по съмнителен начин от Италия през деветнайсети век, за местонахождението на картините на Ботичели се предаваха всякакви слухове и конспирации. Двоен медальон — картините _Благовещение_ и _Мадона с дете_ не са били виждани от публика в продължение на сто и петдесет години. Някои интернет експерти се съмняваха в тяхното съществуване, като твърдяха, че са били унищожени при пожар в имението на Джеймисън в северната част на щата Ню Йорк и презастраховани с измама, за да увеличат намаляващите активи на семейството, други докладваха, че са виждани в Катар или в Корея. Името на Йермолов се свързваше с тях при неясна продажба преди десетилетие в Цюрих, но никой не знаеше със сигурност дали той ги притежава.
	— Отговорът е да. Моля, кажете на господин…
	Той ме прекъсна театрално с пръст на устните си:
	— Моят работодател очаква пълна дискретност.
	— Разбира се, извинете.
	— Няма нищо, мис Тиърлинк. Имате визитката ми. Когато сте готова да пътувате, моля, свържете се с мен и аз ще организирам всичко.
	Той не носеше шапка, но когато вратата на галерията се затвори зад него, бях сигурна, че я повдигна за поздрав.


	Малко по-късно в апартамента си на кампо „Санта Маргерита“, докато се наслаждавах във ваната на чаша „Соаве“, стисках в ръка визитката като талисман. Обичах да лежа така в ранната вечер, да слушам как децата играят долу на площада, момичетата, които въртяха въже за скачане, момчетата с техните футболни топки и скейтбордове, докато продавачите на пазара опаковаха кутиите си с калмари и _molech_*, а кафенетата бяха пълни с туристи и бтуденти. Усещането беше… по съседски.
	[* Раци с меки черупки (ит.). — Б.пр.]
	Опитвах се да си представя творбите в колекцията на Йермолов. Картините бяха единственото нещо, което ми липсваше след работата ми в аукционната къща. Засега успявах да избягвам да се занимавам с неща, които в действителност презирах, но не можех да се преструвам пред себе си, че произведенията, които „Джентилески“ току-що продаде, са нещо повече от благовиден боклук. Липсваше ми не само онзи първоначален сблъсък с красотата, но и привилегията да прекарвам време с картините, почти еротичното очакване, провокирано от техните бавни откровения, начинът, по който човек може да потъне в картината, да я гледа отново и отново, и пак да бъде трогнат или развълнуван, или удивен. Първото ми посещение в Националната галерия като ученичка беше променило живота ми и оттогава единствено картините никога не ме разочароваха. И цигарите, да кажем.
	Мислейки за плановете си за есента, осъзнах, че предложението на Йермолов беше не само изключително ласкателно, но и отправено в идеалния момент. Печалбите от Балканската експозиция щяха да покрият разходите на галерията за известно време, но апартаментът ми и работата по него бяха погълнали малко над половината от наличните ми средства. Да бъдеш богат е толкова скъпо. Можех да намеря нещо под наем, когато пристигнах във Венеция преди девет месеца, но гладът за жилище — даже за дом, който най-сетне да е неоспоримо мой — беше по-силен от благоразумието. Жилището беше собственост на „Джентилески“, заплатено в брой, чрез банката на галерията в Панама. Надявах се евентуално да започна на вторичния пазар, като продавам добри картини от предишни собственици, но за момента ми липсваше паричен поток, за да се занимавам с нещо по-различно от „млади художници“ под границата от 100 бона. И все пак нова творба, която няма стойност извън статута си във валута, може да бъде изключително изгодна, ако модата е на нейна страна. Така че имах нужда от нещо изключително зрелищно за новия сезон, от откритие, което да мога да купя евтино и да продавам скъпо следващата пролет. Имаше едно датско момиче, което ме интересуваше; бях видяла онлайн нейна експозиция при завършването й на „Сейнт Мартин“ в Лондон и имаше една серия от прости графични платна — странно завладяващи златисти сфери на мрачен фон — които смятах, че ще стоят много добре на фона на емоционалната светлина на лагуната. Може би частно разглеждане по здрач, ако успеех да ги взема… После трябваше да се потрудя и над руския; струваше ми се практично да ползвам този език сега, когато толкова много руснаци купуваха изкуство на Запад, но по всичко личеше, че ще ми потрябва по-рано, отколкото си мислех. Не се заблуждавах, че двамата с Йермолов ще разговаряме свободно на руски (ако той изобщо благоволи да присъства), но звуците на езика бяха започнали да придобиват значение и мислех, че трябва да се постарая да се справя с основните любезни фрази.
	Бях намерила една пенсионирана оперна певица, Маша, която живееше в истинска мансарда зад „Ла Фениче“, където даваше уроци по руски. Учителката ми беше родена във Венеция, както казваше тя, дете на двойка руски оперни певци, избягали от Съветския съюз по време на турне в Италия веднага след Втората световна война, но тя все още говореше италиански със силен акцент, а мрачното й студио, след изкачване на шест етажа по тесни стълби, приличаше на декор за аматьорска драматична постановка на Чехов. Върху всяка повърхност, която не беше покрита от шалове с тежки ресни, бяха разположени икони. Имаше истински самовар, рафтове с руска поезия и лека миазма от варена сланина. Маша трябва да беше около осемдесетте и никога не беше стъпвала в Русия, но се представяше за чиста белогвардейка, описваше сцени от живота на родителите си в Петербург, които можеше да са подбрани само от романи, и със сумтене коригираше интонацията на говорителите по руските радиостанции, които включваше, за да ми помогне да се упражнявам. _Оф_, отсичаше тя с решително отвращение, въртейки очи под боядисания си черен кок, не _овв_. „Трагедия, трагедия“, сякаш всички злини на сталинизма бяха концентрирани в неправилното произношение на едно фамилно име. Като цяло тя бе една чудесна стара измамница. Може би затова я харесвах толкова много.


>>	3.

	Оказа се, че имах достатъчно време за допълнителни часове, тъй като организацията за оценяването на колекцията на Йермолов отне повече от месец. Времето за богатите е мащабна величина, както бях научила от моя приятел Стив, мениджъра на хедж фонд, на чиято яхта _Мандарин_ бях намерила убежище и стартова точка за моята галерия. Богатите са невъзприемчиви за посоките на безмълвните им подчинени; календарът се променя или разтяга само според собствените им нужди. Доктор Казбич ми беше дал номера на мадам Полхазан, асистентката на Йермолов, която през следващите седмици бодро планираше и после отменяше срещата ни. Изпитах облекчение, когато тя ми каза, че самолетът му е на мое разположение, но два пъти отивах до летището с водно такси само за да науча, че Йермолов е отменил полета. Той беше ту в Сао Пауло, ту в Ню Йорк, ту на спешна среща в Лондон, ту вече не беше достъпен.
	Използвах забавянията, за да оценя потенциала на колекцията, отбелязвайки последните регистрирани цени на творбите, които се предполагаше, че Йермолов притежава, сверявах ги с подобни продажби от _Артпрайс индекса_ и добавях произхода при движенията на картини, за които се знаеше, че са били продавани през последното десетилетие. Когато денят на пътуването най-после настъпи, имах чувството, че съм повече от подготвена. Проучванията ми показваха, че Йермолов притежава четири самолета, а дори и за стандартите на летище „Марко Поло“ неговият _Фалкон_ се открояваше. Не с хубавия си дискретен тъмносин цвят, а с четиримата униформени от обслужващия персонал, чакащи търпеливо на пистата, за да ме поздравят, сякаш бях на държавно посещение, двете стюардеси храбро придържаха кокетните си малки шапки срещу вятъра на пистата.
	Отказах водка, шампанско, хайвер с блини и студено пресован зелев сок, приех с леко смръщване само вода „Армани“, когато излетяхме. Докато не се врязахме в облаците, гледах великолепните розови планински скали на Доломитите, които прелитаха под мен, украсените с първия сняг върхове, после се облегнах назад, за да прегледам бележките си за шефа на усърдните стюардеси. Всички бяха чували за Йермолов, но аз знаех само общоизвестното, а то по същество беше нищо. Йермолов се вписваше в стандартния шаблон на олигарх от новата школа: ранно обучение в това, което някога е било КГБ, широки интереси в областта на минералите и промишленото земеделие, тесни връзки с правителството, официално жител на Русия, макар и с жилища във Франция, Лондон, Ангуила и Швейцария. Статия в _Аркитекчъръл Дайджест_ за скулпторката Таис Биин показваше полилей, създаден от нея за ски вилата на Йермолов. Отначало бях изненадана от факта, че той е и политик, областен управител в родния му Кавказ, но съпоставка с равните му по положение навеждаше на мисълта, че това не е необичаен начин за доказване на лоялност към добрата стара Майка Русия. _Форбс, Спиърс и Файнаншъл Таймс_ не изтъкваха нищо противоречиво, бях опитала да чета и стари броеве на _Российская газета_ и руския финансов вестник _Ведомости_, но въпреки усилията ми с Маша, моят руски все още беше елементарен и беше трудно да открия нещо непредсказуемо. Йермолов присъстваше на обичайните благотворителни балове и случайни сбирки на онанисти от мозъчни тръстове, появяваше се в Давос и Йерба Буена, неизбежно го снимаха с Елтън Джон и Боно, но в сравнение с предшествениците си от последното поколение постсъветски каубои той беше подчертано неекстравагантен. Богатството му беше официално почтено и определено безспорно. Колекцията може и да беше загадка, но тъй като Йермолов, изглежда, не присъстваше на никое от големите биеналета и не се снимаше фамилиарно в _Гаража_ в Москва, бях принудена да направя извода, че той може би действително харесва картините.
	Когато кацнахме в Ница, стюардесите със суетене ме изпратиха до чакащия _майбах_, тъмносин като самолета. Вратата ми отвори стандартен екземпляр Шрек-в-костюм с издути вратни мускули и кобур. Оцених фамилиарността му, бихме могли и да сме стари приятели, но се зачудих дали бодигард, както и шофьор не беше малко прекалено. Мускулите седнаха на предната седалка, а колата се понесе по магистралата към Тулон, като се отклони от нея веднага след Сен Тропе. Спряхме пред двойна порта и шофьорът въведе секюрити кода, после продължи по път, обграден от двете страни с изпъстрени в златисто чинари в ранната есен. Спускахме се и се изкачвахме; пред мен неясно трептеше и проблясваше Средиземно море. Появи се още една порта, но този път шофьорът зави надолу от пътя по бетонна рампа, където гаражна врата вече се вдигаше, за да ни пропусне. Продължихме да се спускаме във внезапния синкав здрач, после друга врата се плъзна нагоре и колата спря в тясна, ниска бетонна клетка. Шофьорът отвори вратата и ме насочи към кръгла стъклена будка в една ниша в стената.
	— Тук вътре, моля, госпожо. Един момент.
	Извитата врата на кабинката се затвори, светлинен сигнал бръмна и звънна от тавана — някакъв рентгенов скенер? Бях освободена и шофьорът тържествено подложи багажа ми на същата процедура, преди да го отнесе до асансьора в отсрещната стена. Тримата пътувахме нагоре в мълчание, докато вратите се разтвориха пред гледка, която ме накара да се изкискам радостно.
	Стояхме на върха на полегат наклон, чакълена алея водеше към вилата на Йермолов, обградена от борове и тополи с морето като техен фон. Бледорозовата къща беше от деветнайсети век, претенциозна и претрупана като сватбена торта, къща за куртизанка на _Colette_*, за уговорени срещи с аромат на жасмин и легла под наем, къща, която някога биха залагали на карти в казиното на Монте Карло. След леко зловещите процедури за сигурност там долу нейната абсурдна хубост навяваше деликатния, изискан аромат на изчезналия мечтан свят от _fin de siecle_**. Докато вървяхме към двойните врати от светъл варовик, украсени с огромна месингова глава на лъв, кранове, скрити под чакъла, започнаха да поливат поляните и от двете страни, така че минахме през фонтан от дъги. Почти очаквах да чуя валс. Понякога вулгарността може да бъде толкова възхитителна.
	[* Колет е артистичният псевдоним на френската писателка Сидони-Габриел Колет (1873 — 1954), авторка на новелата „Джиджи“, номинирана за Нобелова награда. — Б.пр.]
	[** Краят на XIX век. — Б.пр.]
	Подобаващо масивен иконом отведе мис Тиърлинк в стаята й на първия етаж. Още едни двойни врати водеха към малко осмоъгълно преддверие, облицовано с ламперия от розово дърво, с балкон от едната страна и спалня — от другата. Но почти не забелязах обстановката, тъй като ме заля тежък аромат на лилии и едва успях да промърморя благодарност, преди да се отпусна на леглото, което би могло да се намира в друга стая, много отдавна, стая, в която чаках до едно подуто тяло, внезапно уязвимо в смъртта. Сега отново изчаквах кръвта ми да спре да шуми и да се блъска в ушите ми.
	Може и да съм лекомислена в това отношение, но не отделям много време на миналото. Мога да разбера случайност и реакция. И все пак същата тази силна смрад бе просмукала стаята в „Отел дю Кап“, където бях намерила трупа на Джеймс; толкова отдавна не бях мислила за онова място, и все пак огромният букет от лилии с цвят на пергамент за момент ме накара да повярвам, че никога не съм го напускала. Наистина ли все още бях там, завинаги ровейки с треперещи ръце в портфейла на мъртвец?
	Забелязах познат плътен кремав плик до вазата на нощното шкафче. Отворих го със зъби и с една ръка, докато с другата започнах методично да откъртвам цветовете от стъблата им, разкъсвайки веригата към онзи момент с всяко изпукване. Тичинките изпускаха облаци оранжев прашец, който оцвети маншетите ми, докато четях:
C>
	Мис Тиърлинк,
	Надявам се, не пътуването Ви е било приятно и че се чувствате удобно. Моля, не се колебайте да поискате нещо, ако Ви потрябва. Колекцията ще Ви бъде показана, когато сте готова, а след това очаквам с нетърпение компанията Ви за вечеря. Благодаря за посещението Ви.
	Искрено Ваш:
@	П. Йермолов
C$
	Очите ми пробягаха няколко пъти по страницата, преди последната лилия да падне на пода. Това ме пробуди. Хубавата ми копринена блуза от „Клои“ бе непоправимо съсипана. Мамка му, Джудит, казах си на глас, оправи се с това. Но после се спрях. По килима беше пълна бъркотия, но това бе моят нов свят. Някой щеше да се погрижи за това. Вече не бях момичето, което се бореше за контрол в онази задушна стая. Бях богата, бях независима, бях свободна и бях тук. При моите собствени условия като професионалист. Не бях ли живото доказателство, че ако просто вярваш в себе си и следваш мечтата си, можеш да бъдеш всичко, което пожелаеш? Бе по-добре да не се връщам назад. Най-важното за мен бе силата на настоящето. Нямаше полза от историята, Пруст и чаят от липов цвят на леля му можеха да си го начукат. Намерих банята и пуснах студена вода върху китките си, взех си душ и се преоблякох, почистих лицето си и опънах косата си назад. Бях стигнала дотук и щеше да е нужно много повече от спомена за един аромат, за да ме извади от релси. Беше време да се захващам за работа.
	Когато прислужникът ме поведе през градините на вилата към строга модерна сграда, подобна на куб, където Йермолов държеше своите произведения на изкуството, вече се чувствах съвсем на себе си. Бях избрала черна рокля шемизета от „Макс Мара“ с грубо сабо от „Марни“ — ужасно, но според мен подходящо артистично срещу семплата коприна. Носех рулетка за измерване и записи на размери в куфарчето си заедно с фенерче и увеличителна лупа — изненадващо много фалшификати са били пропускани, защото експертите са пренебрегвали основните неща. Имах и „Полароид“ от старата школа, тъй като не си представях, че ще ми бъде позволено да използвам телефона си, за да направя снимки. Предадоха ме в ръцете на намръщена французойка в костюм с пола, подобен на тези, носени от самолетния екипаж на Йермолов. Това беше мадам Полхазан, асистентката, с която бях контактувала. Тонът й беше експедитивен и учтив, но дългият поглед, с който оцени краката ми и куфарчето ми, ясно показа, че й беше крайно неприятно да ме приеме. Дали бях прекалено млада, или просто не показвах достатъчно страхопочитание? Тонираните стъклени врати се отвориха, след като тя премина през сложна процедура на разпознаване по ириса и секюрити кодове, след което слязохме в сумрачно лоби с миризма на озон и лак.
	— _Alors_, мадмоазел. Това е споразумение за неразкриване на информация. Трябва да подпишете тук и тук, и тук, моля.
	Документът беше три страници, на английски, толкова подробен, че трябваше да се откажа не само от правото да обсъждам или предавам в каквато и да е форма съдържанието на колекцията, но на практика да обещая да го изтрия от паметта си. Все пак аз надрасках подписа на Елизабет. Тогава мадам ме сканира цялата със светещо устройство, което приличаше на луксозен вибратор, разрови с подозрение документите ми и триумфално измъкна полароида.
	— Това не е позволено.
	— Ще ми трябва за оценката.
	— Нима не вярвате на очите си? — подсмихна се презрително тя.
	Можех да кажа, че нямах вяра на очите на Йермолов, но това не би помогнало, така че учтиво й предложих да се обади за разрешение и имах удоволствието да видя възмущението й, когато то беше дадено. Още една пауза, докато тя въвеждаше дълъг код за последната ключалка, и бяхме вътре.
	Подът беше от малахит, а звукът от моите масивни токчета върху гладката повърхност не можеше да ми достави по-голямо удоволствие дори ако беше от натрошен смарагд. Ако пристъпът на безпокойство, предизвикано от аромата на лилиите в спалнята, ме беше обезоръжил, сега си припомних по колко мили изминавах из безкрайните коридори на аукционната къща, месеците с досадни задачи, кръстосването на паважа из Лондон, застланата с килим пътека, която водеше към първия път, когато наистина _видях_ картина в Националната галерия, и която ме бе довела тук — независим, дори уважаван професионалист. Рядко се случва да осъзнаеш, че имаш точно това, което искаш, и за няколко секунди се почувствах в безтегловност, издигнала се в спиралата на времето, присъстваща без усилие на собственото си постижение. _Не е зле, Джудит. Никак не е зле._ Отворих очи и видях, че мадам ме гледа въпросително. Не бих й доставила удоволствието да забележи, че съм впечатлена, но въпреки че бях виждала доста необикновени пространства, никога не бях виждала нещо подобно.
	Залата беше дълга и висока, осветена меко, сякаш от свещи. Два дивана _Бройер_ в бял велур стояха гръб до гръб в центъра, около тях бяха групирани няколко стола от блестящ бук, в стил _риджънси_, с облегалки като арфи, дълбоко кресло в стил _Луи XIV_, тапицирано в сива коприна — място за разговори, очакващо главните действащи лица. Преди да направя и една стъпка, разпознах Полък и Матис — _Къща в Таити_, предизвикала сензация в Ню Йорк преди пет години, когато анонимен купувач, очевидно влязъл от улицата, беше предложил почти четирийсет милиона долара за нея, три картини на Пикасо, една на Рембранд, две на Брьогел, една на Сезан, една на Тициан — мамка му, на Тициан — наистина, кой можеше да притежава Тициан? _Портрет на млад мъж с червена шапка на Понтормо._ Това беше невъобразимо. Трябваше да потисна желанието си да тичам между картините, да положа ръцете си върху сияещата им повърхност, да попия вибрациите им. Лявата стена беше осеяна с руски художници, вихрен дракон на Врубел, една картина на Григориев, една на Репин, преминаване към Пусен, после серия от пейзажи на Климт.
	— А тук са рисунките. — Мадам насочи дистанционното към панел под Климт. С нежно бръмчене капакът на люка се отвори и се появи стоманен контейнер, подобен на гигантска старомодна стойка за компактдискове. Тя натисна дистанционното и като виенско колело се завъртяха рисунки с въглен и офорти, всяка една — значителна творба сама по себе си.
	Въодушевлението ми се превърна в горчилка. Очаквах стряскаща отговорност, дори се вълнувах от това предизвикателство, но това беше невъзможно. Просто беше прекалено много, а прекалено многото беше твърде добро. Имах нужда от екип от помощници, от стълби, от ръкавици, от бог знае какво оборудване. Едва се осмелявах да докосна тези неща, камо ли да се опитам да ги оценя. Каква игра играеше Йермолов? Защо човек, който притежава такава колекция, изобщо би си помислил да използва една отделна, неизвестна галеристка за оценяването на творби, чиято красота внезапно изглеждаше като подигравка?
	Мадам бе седнала благопристойно на един от диваните, на начервените й устни играеше напрегната, очаквателна усмивчица. _Не показвай страх._
	— Разбрах, че има и някои ренесансови творби? — Това беше най-доброто пренебрежение, което успях да измисля.
	— Естествено. Насам.
	Последвах я по протежение на галерията, увесила глава сега, когато тя не можеше да ме види. Стената в дъното беше празна, което по някакъв начин само подчертаваше съкровищата, водещи до нея. Мадам опря длан срещу друг скрит панел, една малка вратичка се отвори и сякаш пристъпихме в килия на средновековен монах. Вътре не си направих труда да скрия смайването си. Малкото помещение беше копие на известното _studio_* на херцога на Урбино, изцяло облицовано в изящна дърворезба, изображенията _trompe l’oeil_** се редуваха с тези на класическите философи, почитани през Ренесанса. Погледът ми скачаше по тези завихрени, проблясващи форми. А после, толкова близо, че можех да ги докосна с едно протягане на ръка, пред удивените ми очи сякаш заплуваха два рамкирани медальона, две сияещи емайлирани лица, две трогателно оформени брадички под питащи сиви очи, две руси глави, забулени в изящен тюл. _Благовещение_ и _Мадона с дете_. Те бяха тук. Картините, за които бях учила, но никога не бях виждала, които едва ли някой жив бе виждал някога. Ботичели на Джеймисън. Сега започнах да виждам смисъла от документацията за Йермолов.
	[* Студио, кабинет (ит.). — Б.пр.]
	[** Стил, при който художникът създава илюзия за пространство и рисува привидно триизмерно изображение на стената в контекста на околната архитектура (фр.). — Б.пр.]
	— Това ли са двете картини от Ботичели на Джеймисън? Истинските? — Не можех да скрия трепета в гласа си.
	— Точно така — отговори мадам. Тя се поотпусна малко; може би не трябваше да прекалявам с позата на преситеност. Само глупак не би се изумил. Едва успявах да се задържа на краката си. Третата картина пред нас беше покрита с тежка завеса от зелено кадифе.
	Предпазливо я отдръпнах настрана.
	— О!
	Бях нарекла галерията си на името на Артемизия Джентилески, художничката, в която се бях влюбила като тийнейджър. Артемизия беше вървяла по своя път, рисувайки, въпреки предразсъдъците и бедността, въпреки че бе станала жертва на изнасилване, бе избрала дързостта, бе отказала да се подчини на един свят, който я бе осквернил и отхвърлил. През 1598 г., когато Артемизия Джентилески била още малко момиче, нейният баща и учител Орацио прекарвал много диви нощи в компанията на своя приятел, художник от Северна Италия на име Микеланджело Караваджо. Хубави времена за лошите момчета в Рим. Караваджо и приятелите му вилнеели като разгулни рокзвезди, търсели побои, преследвали курви, перчели се с мечовете си из кръчмите в подземния свят на Рим, опиянени от вино и оловно белило. През тази година Караваджо, кръстен на въоръжения архангел, нарисувал една картина с безпощадна виртуозност, с потресаващо езическо великолепие. Тя трябвало да бъде подарък от неговия покровител, кардинал Дел Монте, за Фердинандо де Медичи от Флоренция — автопортрет като Горгона Медуза. Картината представлява изпъкнал щит от тополово дърво, интерпретация на бронзовото оръжие, използвано от Персей, за да отрази вцепеняващия свиреп поглед на Горгоната, докато я убивал. Директен поглед в очите на магьосницата би превърнал героя на Овидий в камък. Караваджо дал на чудовището собственото си лице, последното агонизиращо пробуждане на Медуза, когато спящата й глава бива отрязана от тялото с меча на Персей. Но Караваджо някак си интуитивно знаел, че пространството се изкривява така гъвкаво, както космите от норка на четката, че то не може да стои неподвижно и че времето се ускорява или се забавя в зависимост от позицията си в рамките на гравитацията. На щита на Медуза вдлъбнатите сенки на главата, увенчана с гърчещи се змии, са в противоречие с изпъкналата повърхност. Тук е мястото, където двете равнини се пресичат, където за миг времето замира. При срещата на очите ни с тези на Медуза Караваджо кара Вселената да застине, за да улови момента на смъртта, изкрещява своето предизвикателство срещу законите на изкуството. Ние сме в безопасност; можем да отвърнем очи и отново да погледнем тази творба, която излиза извън рамките на художественото изображение, за да се превърне чрез превъзходно арогантна демонстрация на виртуозност в обекта, който е нарисуван. Това е неизвестният ломбардец в дрипавата си, износена премяна, доказал, че може да се прави на Бог върху парче дърво. Вземете това и спрете времето, казва художникът на покровителя си.
	— О!
	Дори и копието беше смайващо. Ако не бях виждала истинската творба в „Уфици“, бих повярвала, че гледам оригинален Караваджо. _Може ли Йермолов…? Не, сигурно…_
	— Това е копие, разбира се — добави услужливо мадам, преди да продължа да падам в заешката дупка. — Господин Йермолов искаше трета картина в стаята.
	— Тя е прекрасна въпреки това.
	— Засега.
	Покрих картината, после отново повдигнах завесата, лицето на Медуза грабна сърцето ми. Обърнах се бавно и погледнах назад в галерията. Малката стая беше като ядрото на пламък. Отвъд нея цветовете на картините танцуваха и блестяха.
	— Благодаря ви — казах аз искрено. — Благодаря, че ми показахте това.
	Беше трудно да се откъсна от тези картини, но бях по-любопитна от всякога да се срещна с Йермолов. Каква ли _воля_ е била необходима, за да придобие такава колекция? Да притежава Ботичели на Джеймисън и да ги държи скрити? Освен това защо всъщност ме беше поканил тук? Когато се срещнах с доктор Казбич, и двамата знаехме, че една частна оценка не е автентична. Това се случва в света на изкуството през цялото време — дори институции като аукционната къща подготвят съмнителни оценки, често за застраховки или за данъци, но доколкото Йермолов знаеше, аз нямах такъв опит. Предположих, че Казбич е стигнал до моята галерия чрез връзката от Белград — неговата дейност беше там, както и тази на _Хаос Collective_. Може би Йермолов спешно е настоявал за някого и аз просто имах късмет. Надеждата да видя Ботичели — да не говорим за парите — беше достатъчни, за да ме убеди, дори и да не бях избрана с най-почтени основания. И все пак, след като видях качеството на колекцията му, това не ми се струваше правдоподобно. Някак си вярвах, че човек като Йермолов, който очевидно _обичаше_ изкуството, би отишъл при най-добрите в бизнеса, както заслужаваха картините му.
	Икономът ми каза, че господин Йермолов ще ме очаква за питие на терасата в осем, но аз набързо се преоблякох и бях долу в осем без четвърт, надявайки се може би да го хвана да продава ядрена подводница. В действителност домакинът ми не правеше нищо по-вълнуващо от това да чете _Иконъмист_. Йермолов беше висок, с тесни рамене, но изглеждаше силен, с руса коса и безцветни северни очи. Беше облечен по онзи безличен начин, който могат да си позволят само много богатите хора: обикновена риза и морскосини панталони, евтин дигитален часовник. Йермолов се изправи да ме поздрави със странно изражение — питащо, леко развеселено, сякаш вече се познавахме. Докато придържаше стола ми и ми предложи чаша шампанско, аз забелязах, че в движенията му има нещо улегнало и контролирано, изящно спокойствие, което би могло да е очарователно, ако не бяха ръцете му. Издължени и деликатни, те се преплитаха около столчето на чашата му, подръпваха шевовете на ленената салфетка, местеха малките съдове с маслини и корнишони в спираловидни движения. В съчетание с военния отклик на русата му, късо подстригана коса, ръцете ме разстройваха; те предизвикваха представи за задушни стаи за разпити, пожълтели папки, издърпвани от очукани шкафове, моливи, готови да заличат нечий живот в Сибир между глътки хладко, горчиво кафе. Тяхната неспокойна енергия опровергаваше неговата физическа уравновесеност, имаше нещо алчно в непрестанното сграбчване.
	— Добре дошли, мис Тиърлинк. Много се радвам, че успяхте да отделите време от оживената дейност в света на изкуството. — Той се усмихна на собствения си опит да бъде забавен. Изпълних най-добрата си версия на звънлив смях.
	— За мен е удоволствие да бъда тук.
	Йермолов, изглежда, ме преценяваше тихо, докато пиехме аперитива, бъбрейки за моето пътуване и за гледката. По-късно се преместихме за вечерята в лятна беседка с изглед към водата. Прислугата идваше и си отиваше със севиче от лаврак, последвано от лангуста, печена в многолистно тесто, а вълните се плискаха учтиво срещу брега сто метра по-долу. По пътя към терасата блещукаха свещи, над дясното рамо на Йермолов можех да проследя светлините им до брега, надолу по стълбището, издълбано в отвесното чело на скалата. Йермолов пушеше, което беше приятно, полагаше усилия да води учтив разговор, а виното _Chassagne-Montrachet_ беше отлично, но аз се чувствах някак неловко. Не можех да свържа това чувство с факта, че това е човекът, който е придобил тази _Wunderkammer_* на красотата, дишаща в бледата си кутия малко по-надолу по хълма.
	[* Сбирка от любопитни и редки експонати. — Б.пр.]
	По време на първите блюда се придържах към бизнес етикета — обсъдихме най-подходящите сезони за посещения във Венеция и на Карибите, обновяването на френския му дом, който той притежаваше от пет години, новата архитектура на Москва, за която бях чела статия, преди да долетя тук. Групи от бдителни граждани вече патрулирали в центъра на града нощем, надявайки се да заловят подпалвачите, които унищожаваха стари сгради, за да разчистят пътя за нови строежи. После говорихме за Лермонтов, а тъй като беше от Кавказ, той обичаше Лермонтов, и ми изрецитира дълъг пасаж от _Демон_ по онзи обезоръжаващ начин, типичен за руснаците, и аз дори започнах да го харесвам. Ръцете му се въртяха и играеха, докато ни сервираха пудинг под формата на малки виолетови купички крем брюле, които никой от двама ни не докосна, и после аз седях мълчаливо в очакване на въпросите му.
	— Е, предполагам, че сте прекарали известно време в Ню Йорк, преди да се преместите във Венеция. Или беше в Париж?
	Вцепених се. Елизабет Тиърлинк никога не беше стъпвала в Париж.
	— Всъщност аз съм от Швейцария.
	— Извинете ме. Грешката е моя.
	Изведнъж осъзнах, че бяхме съвсем усамотени, далеч от къщата, далеч от всичко. Не бях казала на никого къде съм, защото — ами добре, нямаше на кого да кажа. _Няма основания за безпокойство, той е зает човек. Ти си част от персонала._ Защо да не може да направи грешка? Вдигнах чашата с вино.
	— Смятате ли, че имахте достатъчно време, за да започнете да оценявате колекцията ми?
	— За мен беше привилегия да я видя, да.
	— И мислите ли, че можете да я оцените?
	Оставих чашата си.
	— Господин Йермолов, ще бъда откровена. Изключително съм поласкана, че ме поканихте да дойда тук и съм много благодарна за гостоприемството ви, но наистина не бих разчитала на себе си да оценя колекция като вашата. Мисля, че би било по-добре, ако възложите това на някоя от главните аукционни къщи в Лондон или Ню Йорк.
	Той не изрази недоволство, но потрепващите ръце се вкопчиха една в друга и замряха.
	— Смятате себе си за… неквалифицирана? Но защо? Вашата галерия изглежда успешна.
	Когато понечих да му отговоря, погледът ми изведнъж беше привлечен от движение по пътеката надолу край скалата. В светлината на свещите проблесна руса коса, просветна голо рамо на жена. Йермолов не обърна глава, но рязко заговори на руски с края на устата си и не можех да не подскоча, когато един бодигард се появи като призрак зад една от колоните на беседката и се спусна по стълбите. Нямах представа, че е бил там и не знаех дали това ме уплаши или успокои.
	— Прощавайте. Понякога тук ни безпокоят нарушители.
	— Мястото е неустоимо.
	Не му повярвах. Мястото беше охранявано по-строго от Даунинг Стрийт 10. Какъв нарушител би могъл да се приближи толкова?
	— Искахте да кажете?
	— Разбира се. Вие сте много любезен, но едва ли бих определила галерията си като особено успешна — засега. — Замълчах, играех си с лъжичката, говорех празни приказки. — Накратко, аз едва… преди около една година… поех „Джентилески“. И се занимаваме най-вече със съвременни произведения.
	— Разбрах, че също така сте компетентна и по Старите майстори. — Той ме гледаше питащо.
	_Какво искаше да каже? Нищо. Не ставай параноична._
	— Имам образованието, но в никакъв случай не съм авторитет. Обемът и стойността на притежаваните от вас творби са изключителни, както знаете. Не бих се чувствала уверена да им поставя точната пазарна стойност.
	— Но бихте ли си обмислили предложението ми въпреки това?
	Бях го обмислила. Сега, когато знаех какво има там, можех да прегледам докладите за продажби през последните няколко години, да се консултирам с _Артпрайс индекса_, да сравня прогнозните показатели за подобни произведения — работата, която някога бях вършила през цялото време в аукционната къща. Трудно, но не и невъзможно.
	— Ако се безпокоите за атрибуциите, удостоверяването на произхода е безупречно. Искам само оценка.
	— Аз бих…
	Наблизо се чуха гласове, говорещи на руски, женски и този на бодигарда. Чух я да съска: „Искам да говоря с него“, и после по-дълбокият глас на мъжа с успокоителен тон каза нещо, което аз не разбрах и след това думата „невъзможно“.
	— Извинете ме, мис Тиърлинк.
	Йермолов стана, без да бърза, и изчезна в лилавата нощ. Той не повиши глас, но го чух да говори ясно:
	— Отървете се от нея. Ще се оправя с това сутринта.
	Той не подозираше, че знам малко руски, но пък и не беше попитал. Чудех се дали жената осъзнава колко опасна би могла да е разходката й, и то не заради наклона на скалата. Фактът, че все още не бях видяла някой Калашников, не означаваше, че няма такива, а след като разгледах галерията, можех да разбера защо би имало нужда от тях. Нещо в леденото спокойствие на гласа на Йермолов предполагаше, че не би се поколебал лично да го използва.
	— Извинете ме още веднъж. — Ръцете му вдигнаха салфетката, подържаха я, върнаха я на масата.
	Осъзнах, че това, което правеше Йермолов страшен, беше абсолютната му липса на страх. Не беше нужно да е заплашителен. Спокойствието му не беше прикритие за безпощадност, а просто потвърждение за това. Подразних се колко секси го направи това изведнъж.
	— Докъде бяхме стигнали? — попита той.
	Бях сигурна, че ако имах време, можех да свърша добра работа. И все пак нещо в качеството на картините ме караше да се въздържам. Те заслужаваха най-доброто, а колкото и да не ми се искаше да го призная, най-доброто не бях аз, все още — не.
	— Господин Йермолов, може ли да попитам защо избрахте точно мен?
	— Доктор Казбич ви препоръча. Той купува за мен. — Той беше станал нетърпелив при най-малкия намек, че му губя времето.
	— Господин Йермолов, можете да бъдете сигурен в моята дискретност. За мен беше чест да видя вашите творби. — Но аз просто не съм убедена, че съм правилният човек за тази работа. За това трябва екип от експерти, сътрудници… — Аз замлъкнах.
	Само с няколко думи го бях отегчила. Както очаквах, той направи още няколко безцелни забележки, а след това се извини, че трябва да проведе някакви разговори. Не му бях от полза, затова и вече не бях интересна.
	На следващата сутрин Йермолов дори не си направи труда да се сбогува. Изобщо не си представях, че ще го видя отново, нито пък имах идея колко много бих искала това да се случи.


>>	4.

	Подобно на повечето глупави неща, които съм правила, Ибиса си беше лично мое решение. Не бях обърнала кой знае какво внимание на Тейдж Стал при откриването през август, но той беше продължил да се обажда и да ми праща съобщения. Оказа се, че е датчанин и се занимава с кораби. После щеше да организира парти в къщата на частния си остров край северния бряг на Ибиса; попитах го просто ей така дали ще ми изпрати самолет и той каза, разбира се, така че беше въпрос на стил да приема.
	След пътуването ми, за да се срещна с Йермолов, честно казано, не усещах Ла Серенисима* да е много спокойна. Не съжалявах за решението си — наистина, избора ми да не направя оценка на колекцията чувствах като проява на лоялност към истинското си аз, което и да беше то. Бях съхранила вярата си в картините, отказвайки да се включа в каквото и да беше планирал Йермолов. Но начинът, по който го бях направила, ме измъчваше. Не се бях чувствала толкова неловко и в такова смущаващо положение от дните ми в аукционната къща. Едно светско парти беше точно това, от което се нуждаеше Елизабет Тиърлинк, за да възстанови оперението си. Освен това жилището ми ме дразнеше. Обикновено само присъствието ми там, сред красивите ми вещи, ме успокояваше, но аз като че ли поставях разни неща на погрешни места — чаши затрупваха обикновено безупречната ми кухня, очевидно бях купила блокче шоколад погрешка. Намерих го в шкафа до подправките. Деветдесет и осем процента какао, с бадемови люспи. Странно. Мразех бадеми, дори повече, отколкото мразех тъмен шоколад.
	[* Венеция — светлейшата, пресветлата (ит.). — Б.пр.]
	Пристигнах в Ибиса в ранния следобед. Бърз тъмен ван ме откара от пистата до централната зала; съдейки по състоянието на тълпата на летището, не бях уцелила подходящия момент. Групи бездомни спящи гуляйджии се стряскаха край вакуумно опакованите си куфари на колелца, група момичета, по чиито лица гримът се бе размазал и приличаше на синини, се караха немощно пред гишето на „Изиджет“, двама неумолими чистачи с мрежички на косата и тюркоазни гащеризони бутаха широки бърсалки през разширяваща се локва от повръщано в кайсиев цвят. Давид Гета се взираше надолу от всички страни като злобен диктатор с „Рей-Бан“. Намерих шофьора на Стал и той ме натовари в отворен черен джип, който захриптя и забоботи през изгорели газове и цвъртящи цикади, покрай отклонението за бялата цитадела над пристанището, покрай пицарии и йога студия и повтарящи се табели, обещаващи _DJ Nirvana_, докато магистралата се стесни и започнахме да се изкачваме през меки зелени хълмове с ниски бели плантации по перифериите. Идвах за първи път на известния остров и не можех да не видя, че някога е бил прекрасен.
	Започнах да разбирам по-добре за какво става дума на Ибиса, когато спряхме пред табелата за плажа _Agua Blanca_* на прашен паркинг, пълен с джипове и мотопеди. Шофьорът понесе чантата ми надолу по стръмната пътека, водеща до млечнобял залив, където голи деца играеха в дългите плитчини между високи колони от червеникав камък. Събух се и усетих онази приятна свобода, която винаги идва с пясъка между пръстите на краката. По-нататък по брега група голи жонгльори, със сплетени на расти коси, въртяха палки, а плажуващите, омазани в съхнеща бяла глина, се печаха над сърф линията. Промъкнах се между тях до кея, където шофьорът развърза сива гумена лодка, и потеглихме с леки подскоци през течението към по-малкия остров с две скали — зелена и бяла — разперени като крила на пеперуда, разсичащи хоризонта.
	[* Бяла вода (исп.). — Б.пр.]
	Съвършено новата вила на Стал може и да беше декорирана като тики бар, но гледката към пролива и плажа _Agua Blanca_ със сигурност беше най-доброто, което може да се купи с пари, вероятно затова и Стал го беше купил. Всяка от стаите на вилата, наредени по склона като кубчета от стомана и калциево стъкло, изглеждаше отворена към морето. Когато слязох на брега, не се виждаха други гости, освен една измършавяла жена в края на огромната извита тераса, облечена в кафтан от _Норма Камали_ и ровеща отегчено в нещо, което приличаше на омлет с белтъци. Една прислужница ме отведе в стаята ми и започна да разопакова багажа ми вместо мен, докато аз изрових непохватно през работещите й ръце едни бикини и къси панталонки. На терасата кафтанът беше зарязал яйцата си и аз си взех една кайсия от остатъците върху таблата й, впивайки зъби в сочния плод, докато гледах светлия бряг, отдалечен на километър. Дървена стълба с резбовани полинезийски глави с гримаси се спускаше към безлюдния басейн — огромен овален басейн от бледосив мрамор. Водата изглеждаше възхитително гладка, но преди да имам възможността да я изпробвам, се появи Стал, свеж от тенис корта, и нещо в загорялото му високо тяло, в твърдостта на торса и очите с цвят на лапис лазули ми напомниха за един щастлив скандинавски следобед преди две лета. Спокойният живот във Венеция ми беше дошъл в повече, така че сключихме сделката в голямото му балийско легло с голям ентусиазъм, но не чак толкова големи умения от негова страна, до времето, когато всички останали вече бяха приключили своята ранна следобедна закуска. След това светът изглеждаше по-спокоен. Общо взето, бях готова за весел уикенд.
	Купонджиите идваха на себе си с розе и цигари марихуана около басейна, когато двамата с домакина ми се появихме и Стал ме запозна с обичайната комбинация от посивели мъже и гладни жени, с каквито се бях срещнала при първото си пътуване из Средиземноморието. Отказах както тревата, така и виното, но се включих с желание в разговорите кой къде е бил и къде ще отиде след това, докато една ръка на рамото ми не ме прекъсна в дискусията относно предимствата на Пантелерия пред Патмос.
	— Здравей, скъпа. Аз съм Алвин.
	Не ме притесни вездесъщото „скъпа“, а по-скоро фактът, че за разлика от другите мъже, Алвин бе близо до моята възраст, може би дори и по-млад, и че зад приятелския му американски акцент се криеше нещо коварно, което сякаш погали с ледено перо кожата ми.
	— Елизабет Тиърлинк. Здрасти — не мисля, че сме се срещали?
	— Не и лично.
	— Колко интригуващо.
	— Ние сме приятели във Фейсбук.
	— А, вярно.
	Джудит Рашли не съществуваше онлайн, но Елизабет Тиърлинк, успешната галеристка, прилежно поддържаше връзка със социалните медии. Отказът да го направя би се набивал на очи прекалено, така че на всеки няколко дни прекарвах с неохота половин час в приемане на предложения за приятелство и публикуване на предимно безобидни неща, без лични снимки, и винаги свързани с „Джентилески“. Не бях твърде бдителна при приемането на приятели — отказите щяха да бъдат по-очевидни. Алвин беше върлинест и червенокос, с отблъскващо влажна уста. Не го разпознах, но все пак можех да разбера защо не би използвал лична снимка за своя профил. Той имаше леко занемарения вид на заможен наркоман.
	— Имаш някакво помещение във Венеция, нали?
	— Така е. — Усмихнах се предпазливо.
	— Току-що завърших една година в „Кортоулд“*. Баща ми работи с Тейдж.
	[* Колеж по изкуство и консервация към Лондонския университет. — Б.пр.]
	— Късметлия. Имам предвид завършването на „Кортоулд“. Но съм сигурна, че баща ти е очарователен.
	Когато ми се усмихна в отговор, видях, че зъбите му бяха криви и плътно покрити със зъбен камък около венците.
	— Да, страхотно е, но аз не си падам много по тези музейни неща, разбираш ли? — Имах ужасното чувство, че той е на път да ми разкаже за приложението, по което работи, затова се извиних, че отивам да си долея студен чай, но някак си сянката на тази вълча усмивка остана с мен през целия горещ следобед.
	Вечерта яхтата за парти на Тейдж — „Razan“ с 47-метров бронзов корпус — ни върна на големия остров, където трябваше да се присъединим към друг купон в една вила. След смазващата влажна жега на Венеция въздухът на Ибиса се усещаше чист и въпреки че свиренето на цикадите се заглушаваше от думкането на парчетата на Гарикс*, докато джиповете се катереха по хълмовете, музиката не можеше да погълне бриза, носещ аромат на борова смола и на орловите нокти по белите стени на къщата. Жените в обувки с платформи доволно се облягаха на мъжките ръце, докато пресичахме застлан с чакъл двор, пълен с още джипове, огромно открито бентли и червено ферари.
	[* Датски диджей и музикант. — Б.пр.]
	Подразних се, че част от мен оставаше изненадана и развълнувана, че се намира в такава обстановка или поне без поднос в ръцете ми. Но старите навици умират трудно; ако не ти е дадено по рождение, бъди подготвена. Точно както правех по-рано в колежа, бях потърсила важните факти за Ибиса, така че когато познах в преустроената ферма стила на Блекстад — норвежки архитект, когото копираха в най-скъпите строежи на острова, можах да направя комплимент на домакина ни за неговия вкус, когато Тейдж ме представи.
	— Това е Елизабет. Тя ми продаде произведенията на _Хаос_, които са в Копенхаген.
	— Вие сте галеристка?
	— Много скромна — усмихнах се аз. — По-скоро начинаеща.
	— Тя има фантастично око! — Тейдж ентусиазирано стисна ръката ми.
	Нашият домакин също беше датчанин, тромав и оплешивяващ, с пръстен с печат и американска съпруга най-малко двайсет години по-млада от него.
	— Вие, приятели, сте просто очарователни заедно! — изписка тя към Тейдж, който не изглеждаше недоволен от недоразумението. — Как се запознахте?
	— О, неотдавна във Венеция — допълних аз.
	— Обичам Венеция — о, боже мой, колко романтично. Ние винаги отсядаме в „Даниели“ — знаете ли „Даниели“? Толкова обичам Италия. Миналата година ходихме в Сардиния — къде отседнахме в Сардиния, Свейн?
	— На яхтата на Тейдж.
	— О, разбира се, така беше. Не, аз си мислех за Тоскана — къде отсядаме в Тоскана?
	Изглеждаше, че може да се оплетем в разговора, докато стигнем до австрийската граница, така че аз внимателно я отведох настрана и се възхитих от цветята, сплетените венци от портокалови цветчета, увити около черните смокини, опънати над средата на дългата маса.
	— Това е толкова сполучливо — изчуруликах аз. — Сигурно сте изтощена.
	Бях открила, че като правило колкото по-богат е съпругът, толкова по-изтощена е жената. Фразата беше сигурен трик.
	— О, боже, знаете ли, подготвях тази вечеря, ами цяла седмица. Казах на Свейн, казах му, че няма да правя абсолютно нищо след това, разбирате ли? Нищо. Беше лудница.
	Погледнах покрай нея към масата, разположена перпендикулярно на басейна, който сякаш се спускаше от скалите между две огромни скулптури от плавей, боядисани в бяло. Четирима сервитьори в тъмни сака поставяха ледени лодки със суши; друг запалваше бронзови светилници по ръба на басейна. Други двама наливаха шампанско и розе, друг предлагаше малки рулца от иберийска шунка и маринован джинджифил. Тя сигурно беше съсипана от умора.
	— Искам да кажа, че обичам нещата да бъдат прости, разбирате ли? — Тя вече се кикотеше. — Искам да кажа, това е Ибиса, наистина, всеки разпуска, но все пак…
	— Трябва много труд, за да направиш нещата красиви и за други хора — завърших искрено.
	— Боже мой, ти просто го разбираш, нали, Елси? Направо се влюбих в това момиче! — изпищя тя към Тейдж, който любезно беше дошъл да ме спаси.


	Нямаше определени места за вечерята, тъй като атмосферата трябваше да бъде отпускаща; Тейдж седеше до мен, а една жена в лятна рокля с пискюли от _Вита Кин_ — от другата ми страна. За известно време тя разговаряше с Тейдж през мен, без да се представи, задаваше подробни въпроси за поло клуба в Ибиса, споменаваше много _patrons_ и когото бе видяла в „Каудрей“*. Бяхме сродни души по стил, но не и по изпълнение. Едва когато Тейдж ми подаде парче риба тон с бял трюфел в устата и ме целуна по врата, тя загря и честно казано, без да й мигне окото, пъхна татуираната си с къна ръка в моята, пое яка глътка розе и ми каза, че всички цистерни в къщата й току-що били оборудвани за златна вода.
	[* Известен поло клуб в Съсекс. — Б.пр.]
	— Моля?
	— Ами, нали знаете спиралите по черупката на охлюва? Те представляват златната среда — среща се навсякъде в природата. Така трябва да бъде и при водата, не да е неподвижна и статична, както е в чешмата. Така че има такава машина, която научно пренарежда молекулите във водата ви според златната среда.
	— Подобно, хм, на големия адронен колайдер*?
	[* Най-големият и мощен ускорител на частици, който се намира в Европейския център за ядрени изследвания. — Б.пр.]
	— Точно. И прави водата много по-хидратираща. Може да го почувствате, когато опитате плодове и зеленчуци, отглеждани с нея — знаете ли, можете да вкусите щастието им. Това наистина е математическо, но и духовно.
	— Холистично — едва успях да кажа, хапейки устните си.
	— Аха. Можете да сложите една в банята, навсякъде. Те чакат одобрение от FDA*, но нали знаете, всичката тази бюрокрация. Почакайте, имам визитка. — Тя започна да рови в чантата си от змийска кожа на „Гучи“. — Искам да кажа, че това промени живота ми.
	[* Управление по контрол на храните и лекарствата. — Б.пр.]
	— Много благодаря. Аз, ъ-ъ, определено ще го прегледам.
	— За мен беше удоволствие, скъпа.
	Когато гостите започнаха да се оттеглят от масата, сервитьорите запалиха малки цветни марокански фенери по дърветата. Хвърлиха суха лавандула в светилниците, изпращащи ароматни вълни в мекия, солен въздух.
	— Поемаш риска срещу пожарните патрули, а, Свейн? — попита англичанин в синя ленена риза от „Вилбрекен“, закопчана само с едно копче. Домакинът се изсмя сухо.
	— Аха, глобяват те десет хиляди евро, ако някой съобщи за открит пламък. Половината хълм в Сан Хуан изгоря миналата година. Смятам, че е по-лесно просто да им дам десетте бона предварително — призна Свейн. Двамата се разсмяха заговорнически.
	Тейдж ме отведе до тиков диван, драпиран с изящни индонезийски шалове, и метнал собственически ръка през рамото ми, ме представи на шведски архитект, спечелил поръчката за павилиона на „Галерия Сърпънтайн“ за следващата година, и на неговата съпруга, която работеше на впечатляваща позиция в областта на медицинските изследвания в Стокхолм. Съмнявах се, че тя има потребност от златната вода. Те бяха умни и очарователни и не просто от учтивост изразиха интерес към плановете ми за „Джентилески“. Докато седях там с Тейдж и ледените кубчета се топяха като малки цветчета в розето ми, гледах към блестящите стени на къщата и обещаващата тъмнина на градината и се радвах отново на изчезването на Джудит Рашли. Като оставим духовното настрана, това беше мястото, където исках да бъда, нали? И най-хубавото бе, че не отговарях пред никого. Зърнах Алвин, увиснал в хамак с две момичета, и вдигнах чашата си за поздрав. Въпреки разочарованието ми заради оценяването на колекцията на Йермолов, се чувствах оптимистично, дори — може би — щастлива.
	По-късно разбрах, че това беше последният път, когато можех да се преструвам, че нещата щяха да се оправят.


>>	5.

	Нещата започнаха да се объркват на следващата вечер. Събудих се сама в стаята си — не бях преместила вещите си в балийския будоар на Тейдж, защото всъщност не обичам да споделям леглото си, освен ако не е крайно наложително. Пробягах една обиколка из острова, завършвайки с плуване в кобалтовосиния прибой, където едри сиви риби играеха около краката ми, а след това прекарах деня с останалата част от компанията, излежавайки се край басейна. Тейдж бе организирал разходка с лодка до близкия остров Форментера, но тъй като септемврийската жега притискаше и трептеше, предпочетох да се оттегля в прохладата на леглото си, да почета и да подремна, докато дойде време за преобличане.
	Момичетата се оттеглиха да се обличат към девет часа и съдейки по кикота и топуркането на крака между баните, предположих, че също така се наслаждават и на нещо по-тонизиращо. Стоях дълго под душа, след това облякох обикновена макси рокля от черен жоржет от „Изабел Маран“, гладки кожени сандали, добавих чифт старинни обеци, които бях намерила на Мурано — пламтящи ромбоиди от мраморно стъкло, закрепени в златен филигран. Съвсем непринудено и бохемско. Когато отново се събрахме за напитките, аз се изненадах да видя Тейдж, облечен в нещо, което може да се опише като кафтан за купон, но не бях длъжна да се включвам в това, ако не искам. Келнерките сервираха купички с питки и апетитни кюфтенца. Предложих на жената до мен, която разпознах от по-рано като Белтъчния омлет, но тя ме ощипа закачливо по бедрото с фамилиарност, която можеше да се приеме като основание за убийство.
	— Да ядеш значи да мамиш, Елизабет! Близни си малко.
	Тя ми предложи малка емайлирана купичка с екстази и насърчително завря върха на малкия си пръст в устата ми. Преглътнах раздразнението си вместо пръста й и промърморих, че се нуждая от въглехидрати, но гледайки надолу към тиковата маса, покрита с тесен турски килим, украсен със сребърни монети, ми се доплака от предчувстваното отегчение. Защо хора, които можеха да си позволят всички удоволствия на света, откриваха само такива ограничени начини да ги изпитат? Не че съм върла противничка на наркотиците; просто предпочитам вратите на собствените ми възприятия да останат плътно затворени. Сервитьорките невъзмутимо подреждаха бароков натюрморт с храните, които гостите също толкова равнодушно пренебрегваха, радостно топейки пръсти в белите зрънца. Скоро щеше да стане много гадно и аз се чудех колко време ще им трябва да се надрусат дотолкова, че да мога да се оттегля дискретно. Грабнах една чаша и фас и се отправих към края на терасата, където един от приятелите на Стал бе вперил поглед към морето със скръбния копнеж на Силвия Плат, замисляща „Лайонес“.
	— Знаеш ли, вече дойде време за прощалните купони — прошепна той тъжно. Така че го оставих и бързо се върнах на масата, надявайки се да си взема кюфтенце, но Белтъчния омлет ме пресрещна и ме придърпа към себе си с мършавата си ръка с цвят на махагон. Озвучителната система на Тейдж беше клубен стандарт и когато се включи, музиката беше толкова силна, че Белтъчния омлет практически щеше да ми отхапе меката част на ухото с фасетите си, когато започна да ми обяснява защо аз наистина, _наистина_ трябвало да _разбера_ Ибиса, защото то било такова специално творческо място, и аз _наистина_ трябвало да разбера това, тъй като за хора, свободни и креативни като нас, нямало друго такова място. Докато очите й светеха все по-близо до моите, аз се питах какво ли ще се случи, ако втрия шепа щастие на прах в зениците й с палците си, но нашето рандеву беше прекъснато от Стал, който, набрал ускорение за удивително кратко време, скочи върху парапета и оттам се покатери върху едно изправено бяло кану, артистично украсено с лилави бугенвилии. Той се олюля, поемайки си дъх, после посегна към една от горящите бамбукови факли, които прогонваха здрача покрай стените. С почервеняло лице, зейнали пори, скърцащ със зъби — едва можех да го позная. Внимателният, доста привлекателен мъж се беше превърнал в звяр. Пазейки обшития с пайети подгъв на кафтана си, той вдигна факлата към брега, където два бели джипа, шофирани от мъже в бели ризи и очила „Рей-Бан“, ръмжаха нагоре от кея, на който бях пристигнала.
	— Дами и господа — завалено произнесе той, — стоката за чукане пристигна!
	Когато колите наближиха, тълпата направи опит да полудее, във въздуха се размахваха юмруци в ритъм със свирещите клаксони. По шест или седем момичета по бикини се бяха изправили върху седалките във всяка кола, въртейки задниците си колкото можеха. Стал се обърна към публиката си и сякаш по знак музиката стана по-тиха, докато той бавно имитираше как бута нечия глава надолу към чатала си, тласкайки таза си към въображаемата уста.
	— Момчета и момичета, веселбата започва тук! Давайтеее! — Той скочи и тръгна към басейна, където първият товар токчета тракаха по стъпалата. Не си падам много по съжалението, но го последвах, отвратена от собствената си липса на вкус. Какво си мислех? Слава богу, че бяхме използвали презерватив.
	— Готова за купона?
	Отново Алвин, сграбчил плата на роклята ми. Дръпнах се рязко, но той стискаше здраво и тя се разтегна между нас, така че не можех да продължа, без да се разкъса.
	— Не знам дали съм съвсем готова за Ибиса.
	Той разтвори пръсти нахакано. Роклята се уви отново около тялото ми.
	— Аз съм чувал друго, Елизабет.
	— Може би си чул грешно.
	Обърнах му гръб и тръгнах покрай изоставената маса за вечеря към стаята си на първия етаж, загребвайки пътьом в една питка шепа салата от киноа и нар. Спалнята гледаше към хълмовете зад къщата, които милостиво абсорбираха донякъде бумтящата музика. Запалих цигара и отворих служебния си телефон. Да, Алвин наистина ми беше приятел във Фейсбук, за профил на снимка остроумно беше качил _Давид_ на Микеланджело. Бяхме „приятели“ от около месец. Изобщо не си бях направила труда да погледна публикациите му, но сега разгледах снимките. Алвин в галерията _Уайт Кюб_ в Лондон, Алвин плюска дюнер в Долстън, мършавият Алвин по бански до добре поддържана женска версия на самия него на плажа в Хамптънс с надпис: _„Поздравления, Big Sis J!!!!“_ По-голямата сестра размахваше годежен пръстен до предполагаемия годеник, който, ако се съди по бледността и смачканата розова риза, разкопчана над шортите му, беше англичанин. До годеника, умело издала хълбок към камерата, с руса коса, спускаща се до връзките на бикините й, беше Анжелика Белвоар. Още в началото усетих, че Алвин вещае неприятности, но пренебрегнах инстинкта си. Кога щях да се науча, че мястото ми не бе сред големите, шумни компании? Хвърлих фаса от прозореца и запалих още една цигара.
	Анжелика Белвоар. Мамка му. Некадърницата от Слоун Стрийт, която получи моята работа, когато ме уволниха от аукционната къща в Лондон. Тогава, когато бях открила, че бившият ми шеф е замесен в измама с фалшификат и като пълна глупачка си напъхах носа в това.
	Преди да разбера, че всичко, в което ме учеха да вярвам — качества, талант и упорита работа, са безполезни глупости. Преди да стана съучастник в система, която презирах. Преди да замина от Лондон за Ривиерата, преди кръвта и труповете, преди да се изградя като несъкрушима чрез диета от злоба и ярост. Преди Джеймс и Камерън, преди Лиан и Жулиен, преди Рено. Бях стигнала толкова далече. Мислех си, че Елизабет Тиърлинк е приключила с всичко това, но то не спираше да ме преследва неумолимо, като онзи аромат на лилии в тихата стая, все още извиващите им се ръце драскаха по мен, теглеха ме надолу, докато вълните на миналото неизбежно ме заливаха, а аз се борех за глътка въздух.
	Отърсих се от спомените. Моментът не беше подходящ да се връщам назад. Анжелика ли беше причината Алвин да се сприятели с мен? Беше ли ме разпознала? Прегледах отново контактите на Алвин, но нямаше начин да разбера; нашите общи приятели, освен Тейдж Стал, включваха петима творци, които никога не бях виждала. Трябваше да се махна от този скапан остров и незабавно да оставя една или две страни между мен и Алвин. Не исках лицето ми да попадне на някоя от невероятните му снимки от Ибиса, защото съществуваше възможност Анжелика да ги види. Разбрах, че се бях отпуснала, че бях станала самодоволна и резултатът не закъсня. Това ти причинява щастието.
	Направих няколко безцелни крачки из стаята, подът се тресеше от вибрациите на купона, изведнъж се почувствах като хваната в клетка, задушавах се. _Успокой се, Джудит. Това не значи нищо._ Наистина ли Алвин представляваше опасност? Беше гаден, разбира се, но ми се струваше просто похотлив и не особено умен. Най-вероятно бе безобиден, но въпреки това предизвикваше в мен усещане, което не бях изпитвала от дълго време и се надявах никога повече да не изпитам: клаустрофобичната, адреналинова хватка на истински страх. Това е глупаво. Не биваше да изглеждам изплашена. Елизабет Тиърлинк нямаше какво да крие, дори Джудит Рашли да имаше твърде много. Щях да стоя настрани от купона и утре сутрин да си тръгна. Нищо, с което не бих се справила.
	Когато се върнах на терасата, соарето на Стал се беше превърнало от пошло в гротескно. По кръглите бели легла около басейна конвулсивно се извиваха тела, всеки мъж беше заобиколен от две или три гърчещи се жени. Курвите действаха с отдадеността и ентусиазма на мотивиращи танцьорки на бар-мицва от Йеронимус Бош, изправяха се и разтърсваха ръце в ритъма, преди да се хвърлят обратно, за да напъхат език или пръст в очакващото ги тяло. Гостенките изпълняваха по-сложна психологическа маневра, обездвижените им от химия лица едновременно се опитваха да изразят _Ние сме за_ и _Ние сме класа над тези уличници_. Стал излезе от мелето и се приближи към мен, плъзгайки ръка около кръста ми.
	— Забавляваш ли се, мила?
	— Не точно.
	— Почакай да видиш какво следва.
	Сервитьорките продължаваха да се движат сред групата, сменяха пепелници и наливаха шампанско в чашите. Как ли ни съжаляват, помислих си, колко ли ни съжаляват. Стал плесна с ръце и музиката отново стана по-тиха.
	— Момчета и момичета! Хайде! Спрете да се шибате до припадък за няколко минути!
	Жените прекратиха действията си с подозрителна пъргавина, излегнали се по леглата като улов от загорели сардини. Стал ровеше в джоба на кафтана си.
	— Първо, аплодисменти — хм — за тези красиви дами, които са дошли да ни забавляват тази вечер! И сега, предизвикателството, което всички очаквате…
	Божичко, какво правеше този човек? Той размахваше навити на пачка розови банкноти.
	— Десет хиляди евро, да, десет бона в брой за момичето, което най-добре пресъздаде чужда самоличност. Каква да бъде?
	Няколко души извикаха предложенията си — знаменитости, исторически фигури. Какво беше това — порно шарада? Един мъж се провикна на норвежки или на шведски и Стал сложи ръка до ухото си.
	— Какво каза? Окей, животни от ферма! Звучи добре! Елате тук, момичета.
	Курвите се събраха около него, като оправяха косите си и това, което беше останало от бикините им. Виждайки ги отблизо, трябваше да призная, че Стал изпилваше нещата до последния детайл. Всяка от тях имаше тяло на модел на бельо, а под пластовете грим лицата им бяха изключително красиви. Лениво се запитах откъде ли ги беше наел. Стал им обясни какво се изисква от тях.
	— Окей, окей. Настанили ли сте се удобно? Вземете си по едно питие, дръпнете си една линийка. Йенсзатвори си устата ей там и си прибери пениса обратно в панталоните. Първа — как ти е името, скъпа?… Първа Стефания ще ни представи — прасе!
	Десет бона, цената на един горски пожар. Невярващо гледах как в настъпилата тишина момичето застана на четири крака, изкриви лицето си като зурла и започна да грухти.
	— Хайде, скъпа, можеш и по-добре!
	Стефания вероятно беше насочила мислите си върху парите, а смея да твърдя, че е правила и по-лоши неща за тях, но когато запълзя напред, грухтейки, и зарови глава в скута на един тип, като че ли душеше за трюфел, буквално почувствах, че ми се гади. Викове и вой от страна на гостите. Едно по едно момичетата приклякваха долу и се правеха на крави, овце, кози, пилета, блееха и крякаха, бутаха се между коленете на гостите в светлината на факлите. Не можех да гледам и вече имах извинение да си тръгна. Прескочих едно момиче, което ревеше като магаре, докато един от мъжете имитираше, че я чука отзад, и дръпнах Стал настрана.
	— Тръгвам си. Би ли подготвил лодка за мен на пристана? Сама ще си нося чантата.
	— Елизабет! Какъв е проблемът? Сценката не е по твой вкус? Няма нужда да се впрягаш, бейби — просто се отпусни.
	— Не се впрягам, ужасена съм. Така че си тръгвам. Наслаждавай се на купона си.
	Той ме настигна на вратата на спалнята ми. Багажът ми беше почти непокътнат — щеше да ми отнеме само една минута, за да събера нещата си.
	— Скъпа, мислех, че между нас става нещо хубаво. Вчера? Не може просто да си тръгнеш.
	— Само гледай.
	Стал се опита да направи тъжна физиономия, но екстазито го караше да се хили безсмислено, което изглеждаше зловещо. Убеждението му, че това, което беше измислил, е удоволствие, беше едновременно непоклатимо и ужасяващо.
	— Не харесвам неблагодарни момичета.
	— Изобщо не ми пука какво харесваш. Кажи на капитана да приготви лодката сега, преди да съм се обадила в полицията в град Ибиса да им кажа, че в твоя жалък малък рай имаш достатъчно кокаин, за да изплатиш пенсиите им за следващите пет години.
	Той изглеждаше объркан.
	— Хайде, скъпа. Алвин ми каза…
	_Какво би могъл да му каже Алвин? Пред кого още се беше раздрънкал този идиот?_ Ужасно ми се искаше да забия длан в носа на Тейдж с такава сила, че да не е в състояние да говори с Алвин или с когото и да било друг цяла седмица, но трябваше да се махна. Веднага. Отговорих му сдържано, потискайки напрежението, което заплашваше да разтрепери гласа ми.
	— Не познавам Алвин. Просто приготви лодката. Благодаря ти за гостоприемството.
	Чантата ми беше на леглото и аз се протегнах покрай него, за да затворя ципа, но той ме хвана за раменете и ме бутна надолу, така че лицето ми се заклещи между пътническата ми чанта и светлокафеникавата ми кожена чанта от „Ботега Венета“. Изкикоти се и започна да ближе ухото ми.
	— Спокойно, скъпа. Просто се отпусни. Приеми го, разбираш ли.
	Затворих очи и отпуснах стегнатите си мускули, той го усети, притисна се по-плътно и пъхна ръка между краката ми.
	— Точно така, миличка, да, точно така.
	Не можех да го виня изцяло. Все пак бях повече от навита по-рано. Но над ритъма на „Рицари на ягуара“ под нас все още чувах обезумелите, инфантилни цвиления и грухтене. Стал дърпаше нагоре полите и на двама ни, оставих бедрата ми да се разтворят, докато ровех в чантата си за четката за коса. Окуражен, Стал сключи коленете си зад моите и започна да рови сред пайетите. Поех дълбоко дъх, стиснах мускули и го фраснах с всичка сила по перинеума с четката си „Мейсън Пиърсън“. Най-качествената чиста четина. Изненадан, той ахна леко, извъртя се настрани, падна от леглото и се сви, като стенеше и се хилеше. Не си направих труда да го целуна за сбогом.


	След два часа седях в един бар на пристанището в Ейвиса, загърбила белия конус на оградения стар град, и пиех третото си истинско питие, с багажа в краката ми. Беше едва два часът след полунощ, твърде рано за Ибиса. Група от момичета в костюми на мравки от поливинилхлорид преминаха с танцова стъпка, раздавайки реклами за някакъв клуб, последвани от група садо-мазо роби, навързани в сложна човешка плетка от латексови каишки и жартиери. Един от тях, красив висок чернокож със синкавата кожа от Сахара и леденобяла коса, ми изпрати въздушна целувка. Бях сменила роклята си с дънки, риза и обувки на лодката на Стал. Капитанът отначало беше леко смутен, но една розова супер банкнота го убеди, че спешно трябва да отида до града. Надявах се, че Стефания е спечелила наградата си.
	Обмислях дали да изпия четвърто питие и след това да си потърся хотел за през нощта, когато група момчета нахлуха на масата до мен. Определено „момчета“. Перчеми, татуировки, фитнес мускули, ябълков тен. Седнах по-изправена, което ми отне доста по-дълго време, отколкото очаквах. Те ме оглеждаха и аз изведнъж се почувствах много щастлива да им върна жеста. Появи се сервитьорка на расти и те си поръчаха бири учтиво, въпреки факта, че дънковите й шорти едва покриваха и половината й задник. Това ми хареса.
	— Попитайте дамата дали не иска едно питие.
	— Благодаря. Ще взема бърбън. Чисто. — Това също ми хареса.
	Те преместиха столовете си така, че да ме включат в групата си и чукнахме чашите си.
	— Как се казваш?
	— Лиз.
	— Добре, Лиз. Наздраве.
	— За първи път ли сте на острова? — Самата аз бях тук едва от трийсет и шест часа, но го раздавах като ветеран.
	— Да. Ходихме в Гърция миналата година, но беше тъпо. Прекалено много малки деца.
	Бяха от Нюкасъл, което някак си ме накара да разкрия, че и аз също съм от севера, факт, който не бях разгласявала пред широката общественост в продължение на години. Поприказвахме си, след това аз ги почерпих, те изпушиха един джойнт, а след това един от тях ме поведе надолу по кея, държейки ме за ръката, докато другарите му се усмихваха, и се озовахме в едно такси, целувахме се и устата му беше мека и сладка, и чиста. Апартаментът им във високите сгради по крайбрежието на Платя ден Боса миришеше на цигарен дим и свежа момчешка пот. Той намери полупразна бутилка сладко бяло вино и пиехме от него, докато той свали първо моите дрехи, после своите, преплел езика си с моя. Алена змия се извиваше нагоре от китката му и разтваряше зъби върху гладкото му рамо. Отпуснахме се на неоправеното му легло и аз блажено протегнах ръце над главата си, а след това той легна напряко над мен, дръпна китките ми към себе си с една ръка, а езикът му намери вагината ми. Казах му да продължава равномерно, спокойно и нежно и той ме ближеше и изследваше, като ме докара до ръба, но аз го избутах и седнах.
	— Искам да те погледам.
	Той се изправи с гръб към леглото и прокара ръка през косата си, свенливо свел очи. Под главата на змията, по гърдите му, се разпиляваха черни и сини зарчета, кръстът му беше красив, стегнат, тесен, плоските мускули над хълбоците му очертани като скулптура.
	— Приличаш на курос*.
	[* Статуя на младеж в Антична Гърция. — Б.пр.]
	— Какво?
	— Няма значение. На колко години си?
	— Деветнайсет.
	— Обърни се. Вдигни ръцете си, сложи ги зад врата си. Да, точно така.
	Пропълзях върху мърлявите чаршафи и посегнах към него, плъзнах ръце по очертанията на раменете му, някак си толкова нежни и крехки. Двойните трапчинки в долната част на гърба му бяха покрити с рус мъх. Наклоних глава и облизах задника му, прониквайки, дълбоко изследвайки с върха на езика си землистия му аромат, докато той ахна леко, след това се спуснах по-ниско, разтваряйки го внимателно, и облизах ануса му. Под задника му имаше възпален обрив с червени пъпчици, което почти ме накара да го заобичам. Близах го, докато топките му станаха мокри от слюнка, после се обърнах и легнах по гръб, разтваряйки себе си с два пръста пред очите му.
	— Ела тук.
	— Искаш аз да…?
	— Да. Да, искам.
	Той се плъзна в мен и може би от тревата или от прекрасната непринуденост, но и двамата се разсмяхме. Задържах го неподвижен вътре в мен за миг, заслушана в пулсирането на кръвта му, а след това обхванах стегнато с бедра гърба му, поемайки теглото му върху мен, и бавно завъртях хълбоци срещу него, едно, две, три, докато той изстена и помислих, че може да ми се изплъзне, но той ме повдигна, хванал глезените ми, докато застанах буквално на раменете си и след това вкара цялата си дължина в мен с един бърз потръпващ удар и продължи така, докато аз отново бях готова и му казах да забърза, почувствах, че оргазмът ми започва дълбоко, зад шийката на матката, а той ме държеше толкова плътно, че остана само движението на пениса му и аз свърших така, както се бях преструвала със Стал, отметнала глава назад и крещяща.
	— Къде го искаш?
	— По циците ми. Сега.
	Първата струя ме удари между ребрата, а след това почувствах топлината му върху зърната си. Потърках пръсти и го близнах, после го взех в шепа и го втрих върху клитора си.
	— Вкусно.
	— Имам чувството, че вагината ти е създадена за пениса ми.
	— Кажи ми го, когато ме изчукаш отново.
	Така че той го направи.


>>	6.

	Венеция е град на изтънчени удоволствия, но любовници тийнейджъри не фигурираха на видно място по време на пребиваването ми там. Когато се върнах на кампо „Санта Маргерита“, споменът за анонимното ми момче играчка почти беше заличил презрението, което изпитвах към Стал и към себе си. Почти. В цялата история имаше нещо невъздържано и безсмислено, което само се влоши от досадата на дългото завръщане, от необходимостта да пътувам с ферибот до Барселона, с друг — до Генуа, и след това с влак през Ботуша. Проблемът беше, че все още се плашех от паспортната проверка по летищата. Последният ми полет с редовните линии беше до Рим най-вече защото бях оставила мъртвия търговец на картини, Камерън Фицпатрик, в Тибър и бях офейкала от града с откраднатия фалшификат. След последното си пътуване бях резервирана и раздразнителна и въпреки опитите ми да се захвана с новата експозиция, все още бях недоволна след провала ми с Йермолов. Датското момиче, Лив Олсен, се беше съгласила да ми продаде всичките десет творби от серията Невероятни пакети и аз се оглеждах за някои произведения, които да контрастират — или да бъдат „в диалог“ — с тях. Беше необходимо да владея семантиката, обаче в настоящото ми настроение ми се гадеше от артистичния жаргон. Нищо от обичайната ми рутинна програма не ми действаше успокояващо. Бях нервна, неспокойна, въпреки че току-що се бях върнала. Проверявах по-често във Фейсбук, страхувайки се донякъде от съобщение от Анжелика Белвоар и след това изпитвах ирационално разочарование, че нямаше нищо, освен обичайните безобидни публикации. Изкушавах се да се свържа с нея като Елизабет, но трябваше да обуздавам нуждата си от информация заради опасността да привлека вниманието към себе си. Макар и разочарована, трябваше да зарежа това.
	Времето беше нещо, което по принцип възприемах чрез практическите придобивки, но въпреки че тичах повече и работех по-усърдно, аз изпитвах… нетърпение. Само че не знаех защо. Май единственото, което ме ободряваше по това време, беше компанията на Маша. За мен нямаше значение, че спомените й бяха измислени. Тя самата се беше измислила, както бях направила и аз, и кой би могъл да я вини, че искаше светът да бъде по-бляскав, по-вълнуващ, отколкото тежкото й ежедневие? Със сигурност познавах това чувство. Обичах нейните истории, обичах спретнатото й черно тяло в прекалено големия й стол, обичах кръгчетата дим, виещи се предизвикателно над нейния кок. Не познавах своите баба и дядо, но вероятно щях да харесвам баба като Маша.
	След седмичната ми схватка с невъзможното видоизменение на руските съществителни ние пушехме и си приказвахме, както обикновено. Очевидно Маша харесваше цигарите Собриниеи със златен филтър; обикновено й вземах по една кутия на път за урока. Когато, охкайки, се отпусна в креслото си с чашата силен чай без мляко, аз я попитах дали някога е чувала за Павел Йермолов.
	— Отвратителен човек. — Можехме да говорим на италиански, но Маша обичаше да практикува своя английски, който беше ясен, макар и ексцентричен. Тя твърдеше, че го научила от известен любовник през петдесетте години — понякога той бе английски композитор, друг път — американски писател. Веднъж беше Стенли Кубрик, но мисля, че после тя си спомни, че той говори руски.
	— Защо?
	— Той е направил ужасни неща на моята страна. Той и онези разбойници.
	— Какво е направил Йермолов?
	— Със сигурност знам, че е убивал хора.
	— _Правда, что ли? Истина ли е това?_
	— В Москва, преди години, Йермолов искал да построи нов жилищен блок. Всички наематели в стария блок той ги убил. Един по един. Всеки ден — по един. Докато хората толкова се наплашили, че дали домовете си без пари.
	— Той ми предложи работа — казах замислено. — Аз отказах.
	— Радвам се да го чуя. Изнасилвачи, всичките.
	Не обръщах особено внимание на обвиненията на Маша, особено при положение че тя всъщност никога не е била в Москва. Историята беше от типа зловещи клюки, които се въртяха около всеки заможен руснак. Опитах се да я подпитам отново, но тя вече се беше отплеснала за всичките злини, причинени на любимия й народ. Задоволих се да чуя нейната версия за европейската история, изпъстрена с акценти от някогашния й репертоар. Гласът й бе опустошен от времето и цигарите (започнала да пуши с радост, когато слязла от сцената) и макар че дори в своя апогей бе стигнала само до хора на _Ла Фениче_, смятах, че все още звучи прекрасно.


	Тази вечер, когато се върнах в апартамента си в отминаващата жега, си спомних думите на Маша, „изнасилвачи“ беше казала тя, „разбойници“. Силни думи. Почти зловещото спокойствие, с което Йермолов се бе справил с нарушителката, спомена за паякоподобните му ръце… Можех да повярвам, че би унищожил всеки, който се изпречи на пътя му. Сигурно затова ми се струваше интригуващ, затова все още се дразнех, че не бях успяла да го впечатля. Разсъжденията ми бяха прекъснати от бръмченето на личния ми телефон в чантата. Беше Стив, който ми беше помогнал да започна бизнеса си, без дори да подозира. След злополучната история с Джеймс през онова лято в „Отел дю Кап“, бях попаднала с хитрост на неговата яхта в Средиземноморието. Като отплата, че откраднах информация от кабинета на някой си Михаил Баленски, Стив ми помогна да си отворя швейцарска сметка с парите, които бях взела от портфейла на горкия Джеймс. Само десет бона, но тогава това ми се струваше цяло състояние. Сметката действително се беше оказала полезна — в нея депозирах парите от продажбата на фалшивия Стъбс, заради който бях загубила работата си в аукционната къща, и така започнах като търговец. Все още от време на време купувах за Стив, затова помислих, че може да пита за някоя съвременна творба, но съобщението му в _WhatsApp_ гласеше: _Току-що получих билети за Burning Man*! Страхотно! Карлота ме помоли да те поканя на сватбата й._
	[* Ежегодно събитие в Невада, което се провежда като експеримент в обществото и изкуството и изследва различните форми на художествено себеизразяване, създадени за удоволствието на всички участници. Носи името си от своята кулминация — символичния ритуал на изгарянето на голяма дървена статуя („Човекът“). — Б.пр.]
	Доколкото можех да съдя от неговите нередовни послания, Стив — милиардерът, мениджърът на хедж фонд — неотдавна беше забелязал, че е време да започне да дава. Или поне най-после беше осъзнал данъчните предимства на филантропията. И все пак сватбата на Карлота си беше новина. Когато се бяхме запознали на яхтата на Стив, тя и ефектните й нови цици бяха сгодени за един мрачен немец на име Херман. Той ли беше късметлията? Отговорих: _Страхотно! Кога и къде?_ Отговорът му дойде веднага, което бе необичайно, тъй като един разговор с есемеси със Стив понякога отнемаше седмици: _Монако. Събота. Вечеря в петък._ Значи утре вечер. Беше типично за Стив да предполага, че хората могат да отскачат до друга страна по всяко време, както го правеше той.
	Сякаш в отговор избръмча служебният ми телефон. Шибаният Фейсбук. Шибаният Алвин.
C>
	Ей, Елизабет? Къде изчезна? Пропусна див и необуздан купон!!! Трябва да намина към твоята галерия. Чао.
@	Х.
C$
	Защо ли просто не си сложим електронни гривни на глезена като затворниците в Щатите и да се свърши? Това съсипа вечерта ми. Легнала по очи върху килима, който бях донесла със себе си от Париж, замислено блъснах главата си срещу вълната няколко пъти. Не би могло да се получи по-добре при дадените обстоятелства. Щеше да бъде уморително да пътувам пак с влака през Милано до Ница, но щях да използвам времето да почета, а ако Алвин наминеше, нямах намерение да бъда вкъщи. Изпратих съобщение на Стив за подробности от свенливата булка, обадих се в _Трениталия_ и си направих резервация за Ривиерата.
	Репетицията за вечерята на Карлота трябваше да се проведе в ресторант „Жоел Робюшон“ в хотел „Метропол“. След като бях отказала стоте бона от Йермолов, известна икономия нямаше да ми навреди, така че си взех стая в един обикновен хотел след френската граница в Кап д’Ай, но шофьорът на таксито, който ме взе от гарата в Ница, ме предупреди, че ще бъде по-добре да взема автобус до Монако, тъй като някаква странна данъчна разпоредба не допуска таксита да влизат в княжеството между шест и осем вечерта. Дрескодът на Карлота беше „Ривиера шик“, каквото и да означаваше това според нея, и се чувствах малко странно да чакам на мърлява автобусна спирка във фина, избродирана с цветя рокля от „Ердем“. Въпреки това самото пътуване си беше откровение. Когато белият автобус най-после дойде, никоя от пътничките изобщо не погледна моите дълги волани, вероятно защото всички бяха пременени като за моминско парти в „Селфриджес“. Чанти с монограми на „Сен Лоран“ се блъскаха с ключове на „Шанел“, корсети на „Алая“ с разноцветни като дъгата панделки си съперничеха със златни рокли с ципове от „Балмен“ и нямаше токче, по-ниско от десет сантиметра. Едва когато започнах да подслушвам двойката зад мен, по-възрастна жена, заета с айфона си, и зашеметяващо красивата й дъщеря, осъзнах, че всички тези жени бяха проститутки. Очевидно второразредни, тъй като нямаха апартаменти в най-скъпия данъчен рай на Европа, и всички те бяха на път за нощната смяна. Майката зад мен, която явно беше сводник на дъщеря си, организираше програмата за вечерта на ясен английски, без да се смущава, докато момичето се взираше невъзмутимо през прозореца под воала си от права платиненоруса коса. Докато автобусът се виеше по високите пътища на Корниша, затворих очи и се заслушах в бърборенето на този екзотичен птичарник. Все едно бях в Лондон, на старата си работа в клуб „Гщаад“, и слушах същите преговори между красотата и парите, които някога бяха фон на моите нощи. Разликата беше, че тези момичета бяха сериозни професионалистки. От другата страна на пътеката две блондинки обсъждаха предимствата на различни контрацептивни хапчета за забавяне на менструацията. „Проблемът при саудитците е, че щом кървиш, значи си аут.“ А една заоблена брюнетка гукаше сладко на своя клиент, като в същото време въртеше очи и имитираше, че ще повърне пред кикотещата се приятелка.
	_Това можеше да съм аз_, мислех си. _Това спокойно можеше да съм аз._ В продължение на години се бях обучавала да стана професионалист _по_ красотата, бях вярвала, че с талант, енергия и ум ще направя истинска кариера в света на изкуството. И тогава разбрах, че това не беше достатъчно, че единственото, което шефът ми Рупърт можеше да използва, бе моето тяло. Така че аз го използвах, играех по правилата на света, в който се бях озовала. Но би било толкова лесно нещата да тръгнат в другата посока; не можех да не го призная.
	Покрити с мокет коридори и непознати лица, чакащи в анонимни апартаменти, сгънатите банкноти, търкането в горещата вана и бавното влачене към къщи в изгряващата зора. Усетих паренето на портфейла през меката кожа на чантата ми, спретнатата пачка петдесетачки, кредитните карти, ключовете за красивия ми апартамент във Венеция, но за пръв път тези талисмани не пулсираха с обичайното си успокоение. Не чувствах благодарност, че не съм част от този свят; чувствах се далечна, дистанцирана, бледият шифон на роклята ми ме обвиваше като саван. Бодростта, примирението на тези момичета само ме караха да се чувствам самотна.
	Е, нищо ново, мамка му, историята се повтаря. Стегни се, Джудит. Имам приятели, нали? Няколко всъщност. Щях да се видя с Карлота и Стив, а и никога не съм била в Монако. Когато автобусът изсипа олюляващите се работнички, аз отхвърлих това чувство и затрамбовах нагоре по хълма към „Метропол“, избягвайки едно ферари, блестящо оранжев бентли кабриолет и някой, който би могъл да бъде Джони Холидей, за да стигна до фоайето. Карлота посрещаше гостите си на вратата на самостоятелна зала на ресторанта в развяваща се роба от „Пучи“, разцепена от двете страни за ефект. Огромният диамант на лявата й ръка, който си спомнях, беше заменен от още по-грамадна конфигурация от жълти диаманти. Като се вгледах по-внимателно в плешивия очилат тип, слисано сграбчил ръката й, забелязах, че Херман също бе заменен, вероятно от дядо си. Карлота примигна колебливо срещу мен за секунди, след което ме награби като отдавна изгубена сестра. Попискахме малко, разменихме целувки във въздуха, по време на които прошепнах в ухото й:
	— Кой е късметлията?
	— Франц — изсъска тя в отговор, — той е швейцарец.
	— Какво стана с Х.?
	— О, той сега е в затвора — изчурулика тя безгрижно, цупейки се над рамото ми към друг гост.
	Поднесох своя подарък, набор от деликатни венециански дантелени салфетки, които бяха захвърлени върху маса, на която бяха изложени на показ купчина други маркови торбички. Каквито и изненади да предвещаваше бракът за Карлота, никога нямаше да й липсва пепелник от „Ермес“.
	Стив се подаваше зад восъчните листенца на злокобно червеникава орхидея, ровейки, както винаги, в телефона си.
	Трансформацията му от брутален капиталистически финансист в Ню ейдж* кръстоносец се обозначаваше чрез преминаване към карго панталони и тънка червена кожена каишка, завързана около китката му. Иначе си изглеждаше съвсем обичайно — тоест блестящ и непохватен. Изманеврирах около една увита в бръшлян колона в неговото полезрение.
	[* Духовно движение, което търси универсалната истина и постигане на по-висш, личен, човешки потенциал. Комбинира аспекти от космологията, астрологията, езотеризма, алтернативната медицина, музиката, колективизма и природосъобразния живот. — Б.пр.]
	— Хей, красавице — беше поздравът му. В миналото на яхтата _Мандарин_ Стив ме знаеше като Лорън, средното ми име, което бях започнала да използвам като псевдоним в клуба „Гщаад“ и след това за доста други неща. Бях длъжна да му кажа, че съм променила името си на Елизабет по професионални причини, за по-голям престиж, но въпреки че преди няколко години прекарахме лятото, като спяхме един до друг на яхтата му, аз се съмнявах, че си спомня оригиналната версия.
	— Какво ново?
	— Нали знаеш, лудница. Току-що се върнах от обителта „Аяхуаска“ в Перу. Страхотно. — Винаги загряваш със закъснение, Стив. — Искаш ли да видиш видео?
	— Не, благодаря — след малко ще вечеряме.
	Не можех да измисля нещо забавно, свързано с повръщането с халюцинации, затова попитах за благотворителната му дейност. Последния път, когато се срещнахме на изложението _Съвременен Истанбул_ преди лятото, Стив ми беше казал, че създава фондация, която има за цел да избави три милиона души от крайна бедност за три години. Чудех се дали е изобретил алгоритъм, за да си води отчет.
	— Всичко е супер! Осигурили сме таблети за сто хиляди деца в Сомалия! — гордо отговори той.
	Наистина си помислих, че може би биха предпочели обяд, но го запазих за себе си; това щеше да го обърка. Взех си многоцветен коктейл от преминаващия сервитьор точно когато и друга жена посегна към таблата.
	— Извинете — след вас.
	— Не, моля, след вас.
	Непохватно побутнахме с носовете си спиралите от издълбана диня, преди да се представим.
	— Аз съм Елизабет, хм — стара приятелка на Карлота.
	— Май сме се срещали.
	— Съжалявам, не мисля, че е така.
	— Простете, грешката е моя. — Тя ме погледна с любопитство. — Аз съм Елена.
	— От страната на булката или на младоженеца, Елена?
	— Познавам Франц от Сейнт Мориц. Със съпруга ми имаме къща там.
	— Колко хубаво.
	Елена беше няколко десетилетия по-млада реколта от Франц и някога трябва да е била красива, но лицето й беше колаж от ботокс и филъри, който можеше да се озаглави „Страховете на трофейната съпруга“. Устните й бяха напомпани толкова отвъд естествените им граници, че заплашваха да паднат от челюстта й като възглавнички от диван, докато оригиналните й скули се губеха под две закръглени ябълки от пластмаса, които смачкваха зелените й котешки очи като стафиди. От разстояние би могла да мине за трийсет; отблизо тя нямаше възраст — като гаргойл. Бях свикнала с лица като нейното във Венеция, надничащи стреснато над самурени яки или шалове от „Фортуни“. Най-шокиращото в тази умишлена деформация беше, че се бе превърнала в нещо обикновено.
	Когато видях Карлота за последен път, тя беше едно от хилядите момичета по Ривиерата, само едно стъпало по-горе от проститутките в автобуса, драпаща с изкуствените си нокти по пътя към своята сигурност. Перспективите й се бяха подобрили с изкачването до семейната почтеност, но подозирах, че тя не беше първата или дори третата госпожа Франц и въпреки че другите съпруги вече бяха длъжни да я приемат като една от тях, въпросът в очите на всички тях беше „Коя е следващата?“.
	Насочих вниманието си отново към Елена и я попитах дали ще присъства на приема утре вечер.
	— Да, ще се видим на партито — подхвърли тя и се понесе по-нататък. Акцентът й беше руски, но аз все още не се чувствах достатъчно уверена да се опитам да разговарям на нейния език. Присъединих се към моята домакиня, която за миг беше изпуснала от хватката си своя годеник.
	— Поздравления! — подхванах ентусиазирано. — Наистина се радвам за теб.
	— Е, Франц е на седемдесет, но той, тъй да се каже, наистина си пада по мен, разбираш ли?
	— Че как иначе, скъпа?
	— И не е досадник, ако разбираш какво искам да кажа. Трябва да си намериш някой хубав старец. — Тя се наведе напред поверително. — По-малко неприятности. Имаме къща в Швейцария — там сме от ноември до февруари. Трябва да ми дойдеш на гости! И, такова, апартамент в Цюрих и къща на плажа тук. Той не е толкова лош — добави тя замислено, — и яхтата, разбира се.
	— Разбира се.
	Тя хвана ръката ми и я стисна:
	— Благодаря ти, че дойде. Ти си, ами, една от най-близките ми приятелки. Това означава много за мен.
	Оглеждайки четирийсетте души, промъкващи се предпазливо през гората от орхидеи, аз се запитах колко ли отчаяно на Карлота й липсват приятели, за да брои мен за близка. Предполагах, че съм поканена само за да изглежда, че тя действително има приятелки — хищници от нейния тип са склонни да ловуват сами. И все пак, по някакъв начин, аз я харесвах. Възхищавах се на безпощадната й честност, но не и на вкуса й за ресторанти.
	Все пак, когато на следващата вечер се събрахме в дома на Франц, мълчаливо аплодирах Карлота. Къщата на Франц, разположена на брега под прочутата „Скала“, която включва княжеския дворец на Монако, беше изискан кремав павилион в стил ар деко с тясно входно антре, водещо към шестоъгълна гостна, отворена на свой ред към градина с изглед към брега. Забелязах двойка инкрустирани шкафове стил Луи XV и един Макс Ернст от сюрреалистичния му период, преди измъчената на вид организаторка на сватбата да ме насочи към горния етаж. Гола, Карлота стоеше непринудено сред десетина жени от предишната нощ, които с различна степен на елегантност се бореха да облекат бодита в телесен цвят от _Ерес_.
	— Това е сватбеният подарък за Франц! — обяви Карлота, сякаш това обясняваше всичко. Тя размахваше лявата си ръка, украсена със златна брачна халка.
	Всъщност мислех, че клин от еластан може да ни възпрепятства да му направим подарък, но свалих копринената си пижама, унило съблякох собственото си бельо и започнах да го намъквам.
	— Правя една жива картина. Като Ботичели? Франц наистина си пада по изкуството.
	Не че не съм свикнала да запазвам самообладание в стая, пълна с голи непознати, но това ме обърка.
	— Значи церемонията вече е минала? — борех се аз.
	— Разбира се. Подписахме в кметството тази сутрин. Франц и момчетата сега са в казиното. Мисля, че е по-разумно ергенското парти да е след сватбата.
	— Не можеш да бъдеш достатъчно внимателна в Монако! — намеси се едно от триката.
	— Тогава това е…? — опитах отново.
	— Ами, когато пристигнат, ние ще бъдем подредени в градината. Вие, дами, ще бъдете вълните, а аз ще бъда, ами, Венера.
	— Венера?
	— Богинята — снизходително обясни Карлота, — онази в картината? С голямата мида?
	— Невероятно, Карлота. Великолепна идея.
	Карлота се уви в бял жоржет и ни поведе към градината. Съпругите, зашеметени в подчинение, я следваха кротко. Изглежда, че само една жена в обикновен бежов костюм с пола се беше възпротивила. Карлота й помаха с пръсти, когато преминахме покрай нея, седнала под картината на Ернст. Жената не й обърна внимание.
	— Кой е това?
	— Моята доведена дъщеря. Обожавам я.
	Отвън сватбената организаторка даде на всяка от нас огромно ветрило в синия спектър от тюркоазно до морскосиньо. Булката скочи върху фонтана, показвайки ни щедра гледка. Бяхме инструктирани да полегнем настрана, опирайки се на една ръка, докато сватбената организаторка превзето демонстрира как да използваме ветрилата си, за да изобразим вълните. Тревата боцкаше и определено имаше мравки, но можех да видя, че от къщата щяхме да изглеждаме като море от гола женска плът с Карлота като богиня, рееща се над нас. Доста ефектно и неочаквано затрогващо от Карлота.
	Зад фонтана организаторката и помощниците й сглобяваха огромна мидена черупка от полистирол, за да изтъкнат по-добре преимуществата на Карлота.
	— Видяла е това в „Харпър“ — промърмори жената до мен. — Абсурдно.
	По-отблизо видях, че е Елена. Имах доста време да я разгледам, защото трябваше да лежим там, потта се събираше атрактивно в гънките на изкуствените ни одежди, а струнният квартет ни прекрачваше, за да се скрие зад мидената черупка. Острието на виолончелото намушка някого, Карлота се разкрещя умерено, защото белите рози и карамфили, окачени с невидими нишки, се заплитаха постоянно в къдриците й, две водни нимфи дезертираха с аргумента, че неотдавнашният им пилинг не разрешава излагането им на слънчева светлина, и когато музикантите нестройно засвириха „Пролет“ от Вивалди под леко ужасените погледи на Франц и гостите му, ние по-скоро приличахме на картина от Кранах, отколкото на _Венера_ от Ботичели. На онази с гневните пчели.
	— Хората просто нямат никакво творческо въображение — оплакваше се Карлота после, когато Франц поведе отново загърнатата си любима надолу по пътя с розови листенца към бялата копринена бедуинска шатра, издигната за танците.
	— И все пак сватбената торта на Попи Бисмарк беше направена от Хестън Блументал — ръчкаше тя демонстративно телефона си, — но получи едва две хиляди лайквания.


>>	7.

	Бях си у дома във Венеция от няколко дни, когато нещата започнаха да се движат. Тоест предметите в дома ми започнаха да се местят наоколо. Първо, суитчърът, с който тренирах, изчезна от коша до таблата на леглото. После купата ми за закуска от „Лалик“ с дизайн на златен лист върху кремав порцелан се оказа на мястото за сядане до прозореца, когато бях сигурна, че я измих и я поставих на рафта, преди да тръгна за галерията. И като че ли някой пиеше от вино ми, въпреки че трябва да призная, че в този случай подозирах себе си! Мистериозният шоколад, който мислех, че съм купила погрешка преди пътуването ми до Ибиса, беше все още в шкафа. Огледах го добре, спомняйки си, че тогава усетих нещо нередно. Във Венеция призраците са такова клише, каквото са и маските. Може би затова мястото ми харесваше толкова, но моите собствени специални фантоми бяха склонни да си стоят по местата. Захвърлих шоколада в кофата за боклук и треснах капака й, казвайки си, че оглупявам.
	Но след това се започна с книгите. Бях си взела поръчката от _Libreria Toletta_* — няколко каталога на художници от Пекин и нова биография на Тициан, и бях оставила чантата върху бюрото си, когато тръгнах към малкия апартамент на Маша за урока си. По пътя спрях в сувенирен магазин, от онези, които продават съмнителни византийски икони на туристи. В задната част имаха неголям избор от руски стоки, бурканчета с червен хайвер и ароматизиран черен чай. Взех един буркан със сладко от рози, което Маша внимателно прехвърляше в кристална купа и сервираше с бисквити след урока ни. Мисля, че аз изпитвах по-голямо удоволствие от този малък лукс, отколкото тя.
	[* Прочута книжарница във Венеция. — Б.пр.]
	За моя изненада открих Маша, седнала на пластмасов стол сред малкия площад пред нейната сграда. Тя рядко излизаше навън, освен за трудното седмично посещение на пазара „Риалто“. Няколко пъти бях ходила с нея, за да й помогна за носенето на чантите. Тя вееше с голямо черно ветрило пред лицето си и стискаше ръката на един мъж, в когото разпознах сервитьора от кафенето на ъгъла. Друга жена в син халат, може би съседка, й предлагаше чаша с вода.
	— Маша! _С тобой все в порядке? Добре ли си?_
	— Станал е обир — каза другата жена на италиански.
	Аз се наведох, приближих лицето си до Маша. Тежкият й черен грим беше размазан. Очевидно беше плакала.
	— Синьората е била на църква — обясни сервитьорът — и когато се прибрала, в апартамента й имало някакъв мъж.
	— Боже мой! Маша, какво се е случило? Обади ли се в полицията?
	— Те бяха тук и си отидоха. Нищо не е откраднато — добави жената. Тя изглеждаше едва ли не разочарована от незначителната драма. — Но синьората е в шок.
	На ръцете на Маша имаше кокетни бели ръкавици, закопчани на китките. Хванах ги нежно, отбелязвайки, че изглеждаха покъртително крехки и малки.
	— Маша, знам, че трябва да си много разстроена, но ти видя ли го? Крадеца?
	— _Нет, нет._
	— Съжалявам — каза сервитьорът, — но трябва да се връщам на работа. Оставих заведението без надзор.
	— Всичко е наред. Аз съм една от нейните ученички. Ще се погрижим за нея, нали? — кимнах към жената. — Хайде, нека да влезем вътре.
	Съседката обясни, че живее от другата страна на _кампото_ и бе чула Маша да вика за помощ. Крадецът минал покрай нея на входната врата и избягал надолу по стълбите; никой не бил видял нищо.
	— Карабинерите изпращат психолог — изсумтя тя.
	Помогнахме на Маша да се качи по стълбите и аз се обадих на ключар, докато съседката правеше чай. Маша отново разказваше как тръгнала с вапоретото да запали свещ в „Сан Зан Дегола“, как разбрала, че нещо не е наред, когато се върнала, как мъжът я блъснал срещу стената, когато го изненадала.
	— Сигурна ли си, че не е откраднал нищо? Полицаите провериха ли? — Обикновено във Венеция ограбваха туристи. Ключарят пристигна и аз ги оставих да си говорят, когато той се приведе над ключалката, дискретно му платих в брой. Ключалката не беше разбита; той беше съгласен със заключението на карабинерите, че Маша е забравила да заключи и крадецът се бе възползвал.
	— Вероятно е някой от онези роми — намеси се съседката с ново изсумтяване. — Никой от нас не е застрахован. Питах ги какво прави Дирекцията на полицията по отношение на циганите.
	Не й обърнах внимание.
	— Имаш ли нужда да си починеш, Маша? Господинът ще се погрижи за сигурността ти. Да ти помогна ли да си легнеш?
	— Спасибо, _Елизабет_. Ти си толкова мило момиче.
	— Ще се обадя на някой да дойде да поседи при теб.
	Маша имаше цяла мрежа от стари руски приятелки, чиито роднини работеха в многобройните хотели във Венеция. Техният живот представляваше непрестанна сапунена опера за _бабушките_ — Маша постоянно клюкарстваше за тях. Тя извади куп неща от обемистата си чанта и в крайна сметка ми подаде изтъркан бележник; след удивително кратко време задушната стая се изпълни със стари дами, пресекли града със скоростта на светлината, запасили се с водка и хартиени пликове с бисквити. Скоро самоварът кипеше и Маша, полегнала на дивана си сред кълбета дим, бъбреше на руски като домакиня на парти.
	— Сигурна ли си, че си добре? — Не ми се искаше да я оставям, тя изглеждаше толкова уязвима, но и не исках да се натрапвам. Маша ме потупа по бузата и аз си тръгнах след ключаря. Но когато той затвори вратата, забелязах нещо. На стената зад нея висеше една от многото икони на Маша, голяма восъчна щампа на Богородица с печални, тъмни бадемовидни очи. Тя беше скрита, докато мъжът работеше, но сега можех да видя, че плътната хартия в евтина червена рамка беше разкъсана — не, разсечена — овалът на бледото лице бе разполовен от тънък разрез. Вгледах се в нея за момент, мислейки си, че може би крадецът е търсил скрити банкноти, напъхани под рамката. Не исках да тревожа Маша допълнително, като й го покажа — можеше и да не забележи, имайки предвид местоположението й. Затворих вратата и последвах работника надолу по стълбите.
	Когато се прибрах вкъщи, книгите лежаха на леглото ми. Там ли ги бях оставила? В загрижеността си за Маша не можех да си спомня. Една от тях, голям илюстрован сборник е картини на Караваджо, беше отворена на илюстрацията на _Медуза_, чието прекрасно копие бях видяла в павилиона на Йермолов. И все пак не го бях купила — може би помощникът в магазина го беше поставил в платнената торба е книгите погрешка? Проверих разписката. Нямаше Караваджо. За момент си помислих дали не съм имала разсеян пристъп на клептомания, но липсата на контрол не беше характерна черта за гафовете ми напоследък. На следващата сутрин отидох и го върнах. После, преди следващия ми урок по руски, не можах да намеря граматиката си, оръфано старо червено издание на _Пенгуин_ е надпис на кирилица на корицата. Търсих я, ругаейки под носа си, но тя беше изчезнала, както влудяващо изчезват чорапи. Трябваше да се оправя без нея, но когато се върнах у дома и отключих вратата, я зърнах, поставена на релсата за завесата над шезлонга _Рекамие_ в еркера на прозореца.
	Тази вечер ми се стори много дълга. Прекарах я седнала пред прозореца с бутилка „Бароло“, гледайки кампото. На следващия ден не ми се тръгваше за галерията, но се заставих и когато се прибрах у дома, всичко си беше както трябва, а аз се почувствах засрамена, че бях избрала друг маршрут на връщане, бях събула обувките си, за да се кача по стълбите и тихичко да отключа, преди да отворя рязко вратата. Минаха няколко дни и след това, когато се върнах от пазара и се вмъкнах със сините найлонови торбички с домати, праскови, килограм миди, висящи по ръцете ми до лактите, книгата на Караваджо лежеше в средата на пода.
	Тихо оставих торбите долу, без да затварям вратата. Прекосих стаята и отворих широко прозорците. Ослушвах се дълго време. Три врати водеха извън главното помещение на апартамента: към кухнята, банята, после дрешника, с килер отзад за пералнята и широки рафтове за битова техника. Сушилнята ме стресна, когато завърши своя цикъл, докато проверявах шкафа, но нищо друго не беше преместено. Огромният стар орехов скрин за бельо на стената срещу ваната беше заключен. Прокарах пръсти по фугите, но ключът беше на връзката в чантата ми и по пантите нямаше следи. Заобиколих книгата на пода, опитвайки се да разбера какво друго не беше в ред, защо въздухът в апартамента все още пращеше от нечия намеса. Всичките ми картини висяха накриво. Много леко, като че ли са били побутнати от бърсалка за прах, но всички бяха наклонени леко вляво, а горният десен ъгъл се издигаше по-високо. Предпазливо се приближих до книгата и клекнах, за да я разгърна. Една от страниците беше отбелязана. Нямаше нужда да я поглеждам, за да разбера, че беше на Медуза. Маркерът беше пощенска картичка, репродукция на една картина от Джордж Стъбс. Романтичен, покрит с растителност пейзаж от осемнайсети век с един кон и три фигури — _Полковник Поклингтън със сестрите си_. Помнех го добре от работата си по каталога на Стъбс в аукционната къща.


	Взех един стол и изправих картините, седнах на него и запалих цигара. След малко трябваше да стана, за да си взема пепелник и все още седях там, когато той се напълни.
	Някой знаеше.
	Знаеше за фалшивия Стъбс, който старият ми шеф Рупърт се беше опитал да пробута. Така че вероятно знаеха за партньорството му с Камерън Фицпатрик, от когото бях взела картината. Знаеха какво съм сторила на Камерън. Имаше шест души, които в известна степен бяха свързани с тази история. Една от тях бях аз. Трима от тях бяха мъртви — Камерън, Лиан, Рено Клере. Така оставаха двама души, които биха могли да предадат историята ми. Рупърт и Ромеро да Силва от отдела за борба с мафията на римската полиция. Това нямаше никакъв смисъл. Рупърт не разполагаше с доказателства срещу мен, а дори и да искаше да ме погуби, не би могъл да го направи, без да разруши собствения си живот. Това винаги е била моята гаранция, що се отнасяше до него. Да Силва бе полицай — ако искаше да ме разпита, дори да ме арестува, имаше процедури, официални правила. Не и тези абсурдни тайни машинации. Явно пропусках някого. Извадих картичката от книгата и прокарах пръстите си върху замръзналия писък на Медуза. Караваджо. Йермолов?


	Може би нещата с Алвин щяха да се развият по друг начин, ако той не се беше обадил точно в този момент.
	— Ало? — отговорих предпазливо по служебния си телефон. Номерът беше непознат.
	— Хей, Елизабет. Елизабет, ти ли си?
	— Да, Елизабет е.
	— Аз съм Алвин — във Венеция съм. Реших да се отбия, да видя дали си тук.
	— Ето, тук съм.
	— Само минавам. Дойдох с влака. Пътувам за Ровин. Хърватия.
	— Хубаво.
	Той замълча. Припомних си напрегнатия подтекст на нашия кратък разговор на Ибиса, премислях. _Аз съм чувал друго, Елизабет._
	— Къде си отседнал?
	— Току-що пристигнах. Трябва да взема кораба утре, такова, супер рано.
	_Удобно._
	— Тогава, значи ми се обаждаш, за да ме поканиш на питие? — отговорих бодро.
	— Ъ-ъ, да. Разбира се. Всъщност, да.
	— Добре. Определено имам нужда от едно питие. Какво ще кажеш да те посрещна на моста „Академия“? Лесно ще го намериш.


	Преди да тръгна, проверих онлайн разписанието на заминаващите за Хърватия фериботи. После отворих банковите си сметки. За момент се взрях в цифрите. От това, което чувам за любовта, тя прилича на парите. И в двата случая присъствието и отсъствието са еднакви — когато ги има, може и да не се забелязват, но когато липсват, не го забравяш никога. И двете вървят с предупреждения, които всеки игнорира. Подозрителността ми заради познанството на Алвин с Анжелика Белвоар се беше разсеяла, но сега, с книгата за Караваджо и картичката на Стъбс на пода до мен, знаех, че инстинктът не ме бе подвел. Защо Йермолов беше изпратил Казбич да потърси мен сред всички галеристи по света? Защото сигурно е искал аз да направя оценката, точно аз. А аз отказах. Значи това беше — предупреждение? Можех да си представя, че човек като Йермолов не е свикнал да му се отказва. Изкушавах се да се обадя веднага на Казбич, за да го попитам какво става, по дяволите, но се въздържах.
	Елизабет Тиърлинк беше истинска, нали? Галерията й беше истинска, апартаментът й беше истински, тези цифри на екрана бяха истински. Джудит Рашли в голяма степен беше незначителен спомен и щеше да си остане така. Каквото и да знаеше Йермолов, първо трябваше да се справя с Алвин. Бързо оправих стаята, пръснах си някакъв парфюм и сресах косата си, вързах един шал на чантата си и тръгнах да го посрещна.
	При „Академията“ пихме по аперитив в малък бар под моста. Просто се радвах да го видя; поне бях решена той да си мисли така. Беше гореща вечер, още една причина да спазя правилото си да избягвам „Харис бар“, което беше най-вероятното място Алвин да налети на някой случаен познат. След аперитива пресякохме отсреща да вземем водно такси, което да ни отведе до „Парадисо Пердуто“, място близо до Гетото, което харесвах. Освен облизването на стогодишен „Деламен“ от зърната ми в апартамента на Коко Шанел в парижкия „Риц“, само наемането на водно такси във Венеция можеше да ме накара да се почувствам богата. Каквато Елизабет Тиърлинк щеше да си остане.
	По пътя запознах Алвин с официалната биография на Елизабет, която включваше международно училище в Лондон, пенсиониран баща, който живее близо до Женева, и няколко неясни години в областта на финансите, преди да открия истинското си призвание като галерист. Това беше достатъчно прилична история за произхода ми. Бях прекарала няколко дни да я създам, когато за първи път пристигнах във Венеция. Проверих училището онлайн, намираше се близо до Риджънтс Парк, където богаташите от различни националности настаняваха пренебрегваните си потомци, за да им бъде удобно между ски пътуванията, където нямаше риск да бъда засечена сред затворената, добре осведомена мрежа на английската система. Дори започнах да харесвам стария си баща, пенсиониран адвокат от застрахователна корпорация, посветил се на събирането на редки книги след трагично ранната смърт на майка ми от рак. Мъртвата ми майка обикновено слагаше край на всякакви допълнителни въпроси. На служебния си телефон имах снимка на „семейния ни дом“ в Швейцария, солидна вила от деветнайсети век, която бях сглобила от снимките в няколко каталога на недвижими имоти. Кабинетът на татко беше отдясно, с еркерни прозорци, с изглед към водата. Кариерата ми в „областта на финансите“ включваше няколко стажа в консултантски фирми, тъй като стажантите трудно се откриваха и не можеха да се проследят без решителна любознателност. Всеки, който продължаваше да пита, получаваше думата _Lehmans_*, което обикновено предизвикваше повече съчувствие, отколкото смъртта на бедната ми майка. Елизабет бе прекарала няколко години в Индия, включително и шест месеца в ашрам (вече несъществуващ) в Раджастан, търсейки себе си, когато осъзнала, че бизнес кариерата не е за нея. Ако ракът не слагаше край на любопитството, йогата го гарантираше.
	[* Фалитът на „Лемън Брадърс“ е най-големият в американската история и се смята, че изиграва определяща роля в световната финансова криза през 2008 г. — Б.пр.]
	На свой ред Алвин обясни, че мисли да стане куратор, може би да прекара известно време в Берлин или в Лос Анджелис, където съвременната сцена беше, такова, много по-свежа? Показа ми снимки от изложбата на един приятел в Силвър Лейк, която представляваше груби фигури, модификации на Джакомети, от третирана с киселина стомана, с големи лакирани японски репи, благоговейно положени върху тях. Промърморих няколко празни приказки, като запомних паролата на телефона му. После се върнахме на Биеналето, чиито павилиони били „невероятни“ (повечето от тях според него), и дали Баку или Тбилиси е следващият многообещаващ пазар (нито един от двата според мен). Ресторантът беше препълнен, както обикновено, хората се бяха изнесли на кея, свиреше джаз трио и въздухът бе изпълнен с развълнувани американски гласове, сравняващи европейските си приключения. Когато Алвин пиеше третата си чаша бяло вино, го попитах защо ми беше станал приятел във Фейсбук.
	— Ами, онова момиче — Анжелика?
	Поех дъх и заслушах.
	— Нейният брат е сгоден за сестра ми. Той работи в Ню Йорк. Те се запознали в „Браун“. Търсех някаква практика в Италия и тя разпозна твоята галерия. Бях писал на няколко други преди Ибиса. Анжелика ми помогна. Тя е, такова, разбира от изкуство. Тя работи в…
	Знаех много добре къде работи Анжелика.
	— Както и да е, тя мислеше, че те е разпознала на една снимка от партито след Биеналето, но не може да си била ти. Явно си имаш двойничка!
	Той произнесе думата с известна гордост.
	— И затова ли смяташе, че сме се срещали?
	— Да. Съжалявам.
	Аз се нацупих:
	— Значи не си ми писал за работа?
	— Не, сега повечето време съм в Лос Анджелис. Обаче беше страхотен купон, нали? Жалко, че трябваше да бягаш. Тейдж наистина знае какво прави. Така че това момиче, тази, която прилича на теб, работела с Анжелика, но я уволнили. Очевидно имала афера с шефа.
	— Наистина ли? Това изглежда малко несправедливо. Да я изритат, искам да кажа.
	— Да, не знам. Очевидно се била забъркала в големи лайна.
	Хубаво. Чудех се кой по-точно беше пуснал този слух. _Анжелика признава, че е направила грешка. Очевидно те е объркала е някой друг, това е всичко._ Точно сега нямах време да го обмислям в перспектива.
	— Аз трябва да се връщам. Ще платя сметката.
	— Мога ли да дойда с теб? Аз, ъ-ъ, трябва да убия малко време.
	— Ще се срещнеш ли с приятели в Ровин?
	— Може би. Знаеш как е. Мога да отида до Дубровник. Или в Загреб — баща ми има познат там.
	— Това е такава борба, да успееш в бизнеса с изкуство, нали?
	— Разбира се! — отговори той. Без ирония. Усмивката му ми показа онези алчни зъби и усетих тръпката на първоначалното ми отвращение.
	Той вървеше до мен, докато прекосявахме Гетото и завихме към Казиното, където планирах да взема вапоретото, за да се прибера. Посочих портите, зад които евреите са били заключвани всяка вечер от техните любезни домакини, както и малката, скрита синагога, построена над таваните на пренаселените някога жилища.
	— Страхотно.
	Пухтяхме мълчаливо покрай Канале Гранде, докато стигнахме до моята спирка.
	— Сигурна ли си, че не искаш още едно?
	_Може би всичко беше наред. Той можеше просто да върви на майната си в Дубровник._ Но тогава той извади телефона си. Цяла вечер едва успяваше да държи ръцете си далече от него, галейки го неспокойно, като майка, успокояваща капризно бебе.
	— Може би едно кафе.
	Той кимна, отплеснал се в телефона си, и ме последва към най-близкото кафене по алеята, която минаваше покрай музея „Ка Рецонико“, метнал платнената раница с вещите си на рамо, докато преглеждаше съобщенията си.
	— Просто се опитвам да намеря снимка на момичето, което прилича на теб. Анжелика заяви, че ти е абсолютно копие.
	Имаше няколко снимки на Джудит Рашли от добрите й стари дни в университета, които се срещаха онлайн, но след преместването ми в Лондон нямаше нищо. Нормално, тъй като нямах никакви приятели. Освен от стария ми пропуск за аукционната къща, единствената скорошна снимка на Джудит, за която знаех, бе направена от бившата ми съученичка Диан. Но Лиан беше мъртва, а аз бях изгорила тази снимка в улея за боклук на апартамента ми в парижката сграда. _Колко дълго щяха да пазят тези пропуски в архива на къщата? Имаше ли Анжелика достъп до тях, ако поиска?_
	Тогава, точно когато сервитьорът дойде да вземе поръчката ни, Алвин изви глава към мен и щракна селфи.
	— Ще й го изпратя, за майтап.
	— Нека първо да го видя! — изкикотих се аз. — Боже, изглеждам ужасно. Трябва да направим по-добро. Хайде, изтрий го. Не може да ми причиниш това, Алвин! — Положих умоляващо длан върху ръката му и вложих съвсем различен израз в погледа си, докато палецът му натисна бутона за изтриване. Добро момче.
	Той се наведе поверително към мен.
	— Можеш да ми кажеш. Ти ли си? Анжелика е сигурна.
	— Как е възможно?
	— Е, ти си доста секси. Тя очевидно също е била. — _Само ако можеше просто да зареже темата, шибаният тъп нещастник._
	— Хайде, това си ти, нали? Мога да позная, че криеш нещо. Аз съм, такова, усещам хората по този начин. Няма да кажа на Анжелика.
	— Какво няма да й кажеш?
	Сега в очите му имаше същата арогантна увереност, която бях видяла на острова.
	— Какво всъщност се е случило тогава? В Лондон? Хайде, можеш да ми кажеш.
	_Той ще го направи. Ако го оставиш, той ще каже, че те е намерил._
	Сложих няколко монети на масата и имитирах жеста му, сведох очи под нивото на покритата му с люспи брадичка и скрих лице в шепите си.
	— Наистина ли искаш да ти кажа една тайна, Алвин?
	— Разбира се.
	— Ще ти я кажа в моя апартамент. Можем да направим друга снимка там, ако искаш. Може би — много снимки. Хайде.
	Когато станахме, разбрах, че всъщност не искам да го направя. Просто не исках да правя това повече.


>>	8.

	На следващия ден започнах супер рано. Покрих с коректор драскотината на лицето си, очите ми в огледалото бяха празни, изтерзани. Нямаше да мисля за вътрешните поражения. Закърпи фасадата и продължавай. По-рано това винаги вършеше работа.
	Пътническият ферибот за Хърватия тръгваше в 6,05 часа и пътуваше четири часа до Ровин с междинно спиране в Пореч. Бях на кея на терминал „Сан Базилио“ в 5,30 часа с малка чанта, стиснала в ръка билета на Алвин. За да вземеш фериботен билет, се изискваше документ със снимка, но не и при обработката им — стюардът едва погледна към хартията, която взе от мен, сред блъскащите се пътници. Италианците просто не разбират реденето на опашки. Преброих десет пътници след мен и тогава изиграх малка пантомима на английски, че съм забравила нещо, оставих телефона на Алвин на ферибота и се втурнах обратно надолу по трапа, без да срещам погледа на заетия стюард и след десет минути бях в апартамента си. Добре. Алвин беше хванал ферибота си. Нямаше следи. Пъхнах цигарите си и банкнота от двайсет евро в спортния си сутиен и отидох да тичам през Дорсодуро, през моста „Академия“ и покрай затворите на дожите. Спрях на рампата за инвалидни колички близо до Моста на въздишките и внимателно потопих раницата на Алвин, натежала с доста хубав чифт свещници „Оджети“. Човек трябва да прави жертви. Тичах до „Джардини“ в края на острова, където изпълних с неелегантни движения тренировката си, след това обратно към „Сан Марко“. Когато зазвъняха _кампанилите_, се разминах с първите групи туристи, вече лъщящи от пот и слънцезащитен крем в утринната мараня. Оркестърът все още не беше дошъл за смяната си; единствените звуци бяха от гълъбите и от стъпките, непрестанно пресичащи гостната на Европа.
	Вече познавах повечето сервитьори от сутрешния ми ритуал. Седнах на една маса на сянка и кимнах на Данило, който ми донесе пресен портокалов сок, бриош и капучино. Шаблонът върху кремообразната пяна днес беше на разбито сърце. След като почетох Файнаншъл Таймс и изпуших една цигара, тръгнах обратно към „Академия“, гмурнах се в тесните улички около „Сан Моис“, като лениво зяпах витрините на групичките елегантни магазини. Чифт сандали „Прада“ ми хванаха окото — черен сатен върху тънка сребриста подметка, с възхитителна китка от пера на тока, като крилете на Меркурий. Лекомислени обувки, измамни обувки, обувки, за които да хвърлиш цялата си заплата, защото какъв е смисълът да спестяваш за черни дни, щом ги притежаваш? Никой не би допуснал черен ден да се случи на момиче с тези сандали. Надзърнах за цената. Можех да си ги позволя, ако исках, можех да си ги позволя във всички цветове. Но не ги исках.


	Светлината по лагуната все още танцуваше в тюркоазни щрихи, въздухът все още миришеше на водорасли и сладолед, но вътрешно бях само канални води и влажни листа. Взех набързо един викториански душ, сменяйки температурата от хладка до ледена, облякох се като за сериозен ден и сложих в куфарчето си книгата за Караваджо и бележник. Имах среща в библиотеката „Марциана“. Сградата гледа към Двореца на дожите, точно до статуята на сан Теодоро и неговия крокодил със странна анатомия. Някога между неговата колона и лъва на съседа му сан Марко се е издигала бесилка и венецианците все още смятат за лош късмет да преминеш между тях. Минах между тях. Представих паспорта си, данни за галерията и набързо изготвен план за моя „изследователски проект“ на равнодушната рецепционистка, която ми махна да мина към главната читалня с нейната тройна лоджия и острови от светли дървени маси върху червен килим. Високо горе яростен климатик замразяваше слънчевата светлина по стъкления покрив и се почувствах благодарна за практичния ми ученически пуловер. Дадох поръчката си на служителката по справките и седнах, докато чаках материала, като отворих сборника за Караваджо отново на „Медуза“. Тя не изрева някакво специално съобщение към мен и аз започнах да прелиствам книгата, разглеждайки всяка илюстрация. Спрях се на _Amor Vincit Omnia_*, знаменития портрет на момче на име Чеко — любовник на Караваджо, изобразен като бога на любовта. Проследих с пръст гладката извивка на младежката буза. Дори на плоската, лъскава репродукция присмехулната анархия на композицията кипеше с пулсираща езическа енергия. В бележка под отпечатъка се цитираше съвременник на Караваджо, видял картината в колекцията на неговия покровител, който винаги я показвал последна, скрита под завеса от тъмнозелена коприна. Нямах нужда точно от това, за да удостоверя идентичността на моя квартирант полтъргайст, но Йермолов най-малкото имаше чувство за хумор.
	[* Любовта побеждава всичко (лат.). — Б.пр.]
	Нарича се _Zersetzung_*, метод на „проникване в дома“, практикуван както от старото КГБ, така и от ЩАЗИ. Хитър и ефективен начин за леки изтезания. Предметите се преместват от невидими посетители едва забележимо в по-голяма или в по-малка степен. Действа смущаващо свръхестествено — известно е, че може съвсем да влуди човек — и е напълно опровержимо. Кой ще повярва, че е имало взлом, когато единственото нещо, което е било преместено, е сапунът? Очевидно често използван ход е оставянето на порнографски материали в спалнята. Не знаех дали да се трогна или да се обидя, че не бяха опитали и това.
	[* Деморализация (нем.). — Б.пр.]
	Какво се опитваше да ми каже Йермолов? Знаех, че трябва да се изплаша, но всъщност изпитвах любопитство. Това беше почти ласкателно. Ако толкова много иска да преосмисля отказа си, защо ще ме заплашва? И защо Караваджо?
	— Ecco, signorina.*
	[* Ето, госпожице (ит.). — Б.пр.]
	Служителката по справките се появи и ми подаде чифт бели памучни ръкавици и дебел, тежък том, подвързан с картонени корици. Бях поискала ръкописно копие на една от първите книги за Караваджо, биография от Мариани, но не исках да се ровя толкова в живота на художника, колкото да прегледам бележките, надраскани в полето на ръкописа. Написаното беше прекалено дребно и нечетливо, а италианските съкращения от седемнайсети век бяха трудни за разбиране, но аз се забавлявах. От дълго време не бях правила сериозни проучвания. Мърморех тихо думите на глас, звукът ми помагаше за смисъла им, докато се натъкнах на това, което търсех:
	„Извършили са убийство“ бе надраскал тайно Мариани. „Блудница, побойник, джентълмен. Побойникът наранява джентълмена, блудницата изрязва с нож обида по кожата. Извикани са полицаи. Те искат да знаят съучастниците — в затвора той не признава, идва в Рим и не говори нищо повече за това.“ Аз се облегнах назад и се загледах в сбитите черни букви. Знаех за недовършената „бележка за убийство“, източник на неограничени биографични спекулации, но порязването беше новост. _Sfregio_, белегът на срама, изрязан с нож на лицето на жертвата, често е бил наказание за жени, изневерили на собствениците си. Почувствах странна лека тръпка на вълнение.
	В две от най-известните си картини Караваджо изобретява нов жанр. И _Гадателка_, и _Картоиграчи_ показват сцени на илюзия, на измама в действие. Във всяка от тях едновременно се разиграват две реалности. Художникът ни показва, че рисуването е измама, то изкривява нашите възприятия толкова убедително, колкото самонадеяните белези, използвани от измамниците. Пазете се от това, което мислите, че виждате.
	Ако Йермолов си правеше труда да ме заплашва, би трябвало да вярва, че имам някаква власт. Това ми допадаше. Какво излизаше тогава? Кой от нас бе джентълменът, кой — блудницата, кой — побойникът? Ако това беше заплаха, тя беше елегантна.
	Останалата част от деня прекарах в галерията; към седем часа се върнах в апартамента, който си беше точно така, както го бях оставила. Пълнех ваната, когато телефонът ми иззвъня. Не служебният — личният. Трима души имаха този номер — Стив, Дейв и майка ми — и никой от тях не се изписа на екрана. Приех разговора и казах: „Майната ти“, колкото можех по-твърдо. Както очаквах — отговори ми мълчание.


	Трябваше да изляза от това положение. Да спра да седя и чакам Йермолов да ми мъти главата. Имах нужда да се почувствам чиста, здрава, жива. Време бе да посетя украинците. Загърбих тежкия гардероб и прокарах ръка по закачалките в дрешника. Избрах къса рокля от „Мисони“ в пламтящо оранжево и я закачих над огледалото, докато се изкъпя. Излях половин бутилка „Шанел Гардения“ към водата във ваната. След това облякох тъмносиви дантелени слипове от шумоляща коприна на „Роза-мосарио“, като добавих меки велурени обувки без ток в същия кремав цвят като прочутото цвете на Мадмоазел. Токчетата са пречка във Венеция, но с тези ми трябваха само осем минути, за да прелетя през малките площади и петте сводести моста към „Сан Поло“.
	Ако всеки, посещавал украинците, изобщо някога е бил достатъчно трезвен, апартаментът би могъл да се превърне в нещо като убежище за купони, вбесяващо надъханите журналисти, но дори и да си достатъчно трезвен, за да го намериш, ще си тръгнеш в състояние, което гарантира, че няма да го издадеш. В действителност само венецианците го знаеха, защото познават всички стари тайни на своя град. Аз бях чувала за него от Маша, която не го одобряваше. От китайския магазин в съседство купих бутилка отвратителна грапа, както беше прието, и я връчих веднага щом ниската врата към улицата се отвори. Проходът на украинците беше тесен дори за Венеция, което може би обясняваше физическия облик на посетителите им. Допускани бяха само стройните в ханша, което ме устройваше чудесно тази вечер. Украинците (ако имаха имена, никой не ги знаеше) бяха двойка; повехнала блондинка и съпругът й, който претендираше, че е художник, въпреки че за щастие техни творби не бяха изложени на показ. Апартаментът им на приземния етаж беше огромен, с доста впечатляващи портрети от деветнайсети век, с врата на шлюз, отваряща се директно към канала, което означаваше, че някой винаги плуваше, а мецанинът приличаше на някакъв сук, на бивак с дивани, застлани с дрипави антикварни коприни, заети в различна степен. Винаги имаше храна и хора, макар че списъкът на гостите можеше да бъде застрашително еклектичен.
	Украинецът ме поздрави свойски, с блеснали очи, на развален италиански и ме съпроводи в огнената ми рокля по осветения от свещи коридор. На главата си носеше цял телевизор от 80-те години, лицето му се подаваше от отвора за екрана, зад него се влачеха жици и щепсели, но не чувствах необходимост да го отбележа. Украинката беше до шлюза, потопила краката си в зловонния канал, пушеше огромна цигара марихуана и обясняваше нещо важно на стъписан немски турист. Тя ми помаха вяло, докато ровех сред остатъците от вечерята им за най-малко нехигиеничната на вид чаша. Тъмнокосо момиче с червено червило, с чудесна блестяща кожа дотича от мецанина. „Някой виждал ли е Бруно?“ — задъхано попита тя на английски. Попита отново на френски и на руски, но никой не беше виждал Бруно, така че тя се отказа, взе някакъв леко опърлен шал от една от лампите, обви се с него като препаска и заспа на един фотьойл. Украинецът я сръга енергично по рамото, но тя само леко се размърда, за да го отблъсне. Той поспря за миг, за да завърти копчето за звука под брадичката си.
	— Боклук — произнесе той с известно задоволство. След като бяхме уточнили това, той ми предложи чиния с фритата от тиквички. — Как си, мила?
	Поприказвахме си малко на миш-маша от езиците, които споделяхме. Поразрових предпазливо фритатата, след което запалих цигара за дезинфекция. След като той отново намали звука си, аз се качих да потърся плячка на горния етаж. Оставих чашата си на перваза на овалния прозорец над шлюза и се настаних да съзерцавам за миг Венеция. Слаб плясък отдолу подсказа, че някой се е осмелил да скочи в канала. Надявах се, че това няма да предизвика късо съединение.
	— Може ли да се присъединя към вас?
	— Няма нищо лошо в едно старо клише — отвърнах аз, без да се обърна.
	Една ръка обгърна кръста ми, отпуснах назад главата си на рамо с познат остър цитрусов аромат. Бяхме се срещали тук и преди, веднъж или два пъти. Почувствах брачната халка, когато ръката се плъзна нагоре към лявата ми гърда.
	— Красива, както винаги.
	— Благодаря. — Дясната ръка галеше бедрото ми, пръстите милваха кожата ми под вдигнатата рокля. Чаках влажния прилив на желанието. Нищо. Обърнах се да я целуна силно, търсейки нейния пулсиращ, изплъзващ се език. Нищо. Объркана, отворих очи, улових страстта в нейните в мъгливия отблясък от канала.
	— Къде е съпругът?
	— В Римини, с децата.
	— Значи съм късметлийка.
	Устните ми бяха върху вдлъбнатината на врата й, прокарах език по ключицата й. Стиснах кръста й и прокарах длани по красивата извивка на мекия й задник, тя пое рязко дъх и зарови ръка в косата ми, засмука шията ми. Бавно коленичих пред нея, смъкнах памучната й пола на пода и прокарах нокти по ръба на дантелените й бикини, светли на фона на летния й тен. Коремът й беше прекрасен, заоблен като пресен хляб, притиснах чело срещу закръглеността му и започнах да свалям бикините й. Бяха съвсем мокри. Закачих ги настрана, а тя се отърка в мен, обърна лицето ми, за да погали бузата ми с оформения ромб на гениталното си окосмение, пресечено от изпъкналия белег на цезаровото сечение, след това езикът ми заигра по клитора й, близвайки я нежно, устремен към меката цепнатина между срамните й устни.
	— Разтвори краката си, сега.
	Тя се разкрачи леко, ръцете й все още стискаха косата ми, аз задържах езика си върху клитора й и вкарах в нея един пръст, после още един, плъзгайки ги в плътта й, притискайки предната мембрана, ближейки я малко по-бързо, сокът й и слюнката ми покриха брадичката ми, смучех я и я изяждах. Тя понечи да ме дръпне нагоре, но аз исках тя да свърши, исках да заровя цялото си лице в тези кадифени устни, да почувствам спазъма на удоволствието й върху ръката си, да открия в него вероятността за собственото ми удоволствие. Тя вече стенеше, за момент се отдръпнах назад и видях силуета на мъж в трептящата светлина на свещите по стълбището. Нямах нищо против, щом и тя нямаше. С ръка дълбоко в нея, посегнах под ризата й, освободих зърното й от сутиена, започнах да го трия в кръгове в същия ритъм на езика ми срещу клитора й. Започнах да я ближа по-силно, по-бързо, почувствах първото стягане около пръстите ми и извих жестоко твърдата плът, когато оргазмът я обхвана. Тя нададе висок писък като лисица, заби нокти в основата на черепа ми, омаза лицето ми, като тикаше вагината си към устата ми, след това с дълбока въздишка на освобождаване залитна назад върху дивана, разперила ръце. Потърках с длан пламналите ми устни, вкусвайки нещо тъмно и месесто под минералната сол на секрета й. Сложих пръст в устата й, приближавайки се до огромното огледало в позлатена рамка, подпряна до ниското легло. По челюстта ми имаше засъхнала кръв, ръждива, вампирска струйка.
	— Съжалявам за това.
	— Нямам нищо против. — Размазах я по брадичката си, загледана тъпо в дълбоките очи на отражението ми. От стълбите се чу приглушено ахване.
	Тя се изкикоти.
	— Излез оттам.
	Украинецът се появи, без телевизора, закопчавайки панталона си. Тя се усмихна блажено и протегна ръце към нас двамата.
	— Ела тук, скъпа. Твой ред е.
	— След миг. — Оставих ги и отидох долу да измия лицето си на кухненската мивка. Брюнетката все още беше безчувствена в креслото, косата й висеше към пода. Взех една мърлява кадифена покривка от една възглавница и я сложих нежно върху голите й рамене, после свалих обувките си, оставяйки кървав пръстов отпечатък върху велура, и тихо се измъкнах на алеята. Исках да почувствам хладния гладък камък под краката си. Надявах се, че съм й доставила удоволствие, щях да бъда доволна, ако беше така, но — това беше всичко. Изпитвах болезнен световъртеж, сякаш бях погълнала цялата бутилка от гадната грапа. Играх спортсменски, задоволих я, но не изпитвах ответна нужда. Бях празна, с притъпени нерви, разсеяна. Дори и след това? Нима вече не исках и това даже? Довлякох се вкъщи да проверя призраците. Бяха просто призраци.


>>	9.

	Всеки ден във Венеция настъпва момент, когато градът сякаш е направен изцяло от сребро. Когато и последният отблясък на здрачаването се потопи в лагуната, камък и вода се сливат в една гравюра, в нюанси на старо олово, трептящо сребристочерно и блестящо бяло злато. Трябва да го търсите, да изчакате настъпването му, но това е моментът, когато градът в най-голяма степен се разкрива изцяло и загадъчно. Този момент вече настъпваше по-рано, но дните все още бяха топли, а в следобедните часове плажовете на Лидо оставаха пренаселени. Един следобед, около седмица след посещението ми в „Марциана“, си мислех да взема _вапоретото_ и да отида да поплувам. Бях работила доста съвестно в галерията по плановете за новата експозиция, но към три часа следобед — мъртвото време в Италия — започна да ми става скучно и не можех да измисля нищо друго, което да ми се прави. Тъкмо щях да си събера багажа, когато чух вратата. Бях сложила табелката „Затворено“, тъй като не се продаваше нищо, но посетителят, жена, по звука от токчетата й, се устреми целенасочено към бюрото ми в задната част на помещението.
	— Елизабет!
	Беше рускинята от сватбата на Карлота.
	— Елена. Хм, здравей. Радвам се да те видя във Венеция!
	Елена носеше тъмносиня копринена рокля, високи сандали на дървена платформа и твърда бежова сламена шапка, за да предпази от слънцето останките от някогашния си тен. Чанта в хармониращ цвят от „Ермес“ и чифт огромни слънчеви очила от „Том Форд“ висяха от ръката й.
	— За дълго ли си тук?
	— Само за няколко дни. — Тя изглеждаше притеснена. — Всъщност дойдох да се видя с теб.
	— Наистина ли? Е, за съжаление в момента нямам експозиция, както можеш да видиш, но…
	— Мислех, че може би искаш да пием кафе. Бихме могли… да поговорим.
	— О! Е, разбира се. Къде си отседнала?
	— В „Чиприани“.
	— Разбира се. Е, а в момента съм свободна, Елена. Може би искаш да пресечем отсреща? Градините са прекрасни и прохладни. — Нещо в покрусеното й изражение ме накара да й говоря успокоително, като на изгубило се дете. Тя притисна ръка към гърлото си и преглътна трудно, след това театрално кимна с глава надясно.
	— Бих предпочела на по-уединено място. Съпругът ми е много покровителствен, разбираш ли.
	Проследих посоката на кимването й и видях чифт яки рамене, облечени в костюм, и дебел врат, очертаващи се под слънчевата светлина пред вратите на галерията. Плътно закопчаната яка почти скриваше дръжката на татуирана кама точно под челюстта като на питбул. Ако това беше бодигардът на Елена, можех да разбера защо искаше да се отърве от него.
	Събрах нещата си и взех ключовете от горното чекмедже на бюрото.
	— Разбира се… Мога да затворя за известно време. Защо не се поразходим покрай _„Затере“_*? Там покрай водата има много кафенета — можем да изберем някое от тях.
	[* Крайбрежната алея. — Б.пр.]
	— _Спасибо._ — Тя ми благодари на руски и пристъпи бързо към горилата, сочейки наляво, посоката, в която щяхме да отидем. Той се отдалечи и тя ме изчака да заключа.
	— Той ще се върне след половин час.
	Вървяхме рамо до рамо към църквата „Джезуати“, Елена се оглеждаше наоколо, за да се увери в близостта на охраната. След като разменихме няколко думи за чудесната сватба на Карлота, започнах да дърдоря за доброто старо време, а след това й посочих някои от забележителностите отвъд канала на Джудека.
	— Искаш ли да влезем в църквата? — попитах я, когато спряхме пред бялата барокова фасада. — Таваните са много известни. Тиеполо.
	Тя се съгласи и аз изрових някакви дребни пари от чантата си, за да купя два билета. Когато минахме през вестибюла в наоса, забелязах, че Елена се прекръсти от дясно наляво, с три събрани пръста, по православния маниер. Аз не се прекръстих. В църквата беше задушно от многогодишния мирис на тамян и влажен камък. Никоя от нас дори не погледна свети Доминик, въздигащ се към небето над нас.
	— Елизабет, извинявам се, че съм толкова тайнствена.
	— Няма нищо. Само ми кажи с какво мога да ти помогна. — Тонът ми опровергаваше нетърпението ми. Какво искаше тази глупава жена?
	— Също така и за моя английски.
	— Твоят английски е отличен.
	— Той е съветски. Не можем да се отървем от акцента. Съпругът ми казва, че плащаме три пъти повече за всичко само заради произношението.
	— Съпругът ти? — подканих я аз. Ще стигне ли някога до същността?
	— Съпругът ми е Павел Йермолов.
	Това не го очаквах.
	— И той иска да се разведе с мен.
	— О! Елена, съжалявам за това, но не разбирам…
	— Ще разбереш. Нека обясня.
	Каза, че ме видяла, когато посетих къщата на Йермолов преди няколко седмици. Видяла ме да вечерям с него.
	— Аз се опитвах да поговоря с него — каза тъжно тя, — но това прасе не ми позволи.
	— Това си била ти? Там, на скалата? Но мъжът ти каза, че е нарушител. В собствения ти дом?
	— Знам. Толкова е жалко.
	Елена обясни, че Йермолов планирал да се раздели с нея от известно време.
	— Той си има жени, пфу! Какво ми пука за това? Но ние имаме и две момчета, които учат в Англия. „Хароу“ — добави тя гордо. Тук спряхме, за да извади телефона си от чантата „Ермес“ и аз подобаващо да се възхитя от децата. — Така че после те видях на сватбата на Карлота. Познах те. Попитах Карлота и тя каза, че работиш в областта на изкуството. Така че направих някои проучвания.
	— Разбирам. — Бях скръстила ръце в скута си. Стиснах ги здраво. Изведнъж почувствах студ и това не се дължеше на температурата в църквата. _Какво знаеше тя? Какво искаше?_
	— Научих, че мъжът ми те е помолил да оцениш неговата колекция. Помоли ли те да намалиш цената й?
	Поколебах се, преструвайки се, че се разсейвам от екскурзовода, който на висок глас обясняваше фреските на немски. Какво беше това? Още един опит от страна на Йермолов — да предизвика женска солидарност?
	— Той не спомена цифра. Както и да е, отказах предложението. Смятам, че не съм достатъчно опитна.
	— Той няма да ти го позволи.
	Бях разбрала това. Йермолов изпитваше нервите ми, но и аз бях заета, с едно или друго. Времето сякаш вземаше надмощие над мен след посещението на Алвин.
	— Какво искаш да кажеш? — попитах аз, опитвайки се да се съсредоточа.
	— Не си ли забелязала нещо — странно, след като се върна във Венеция? В апартамента ти не се ли е настанил призрак?
	_Как би могла да знае за това?_
	Йермолов искал аз да направя оценката, продължи Елена, именно заради моята неопитност. Искал оценката да бъде ниска, защото, подобно на много богати мъже, се опитвал да намали официалната стойност на активите си, преди да подаде иск за развод, за да си гарантира по-ниска издръжка. Елена смяташе, че той ще подаде молбата в Русия, защото руските съдилища традиционно са по-благосклонни към мъжете, както и по-меки при изискването те да разкрият стойността на притежанията си. И все пак неотдавна няколко случая бяха привлекли нежеланото внимание на пресата, така че за толкова богат човек като Йермолов би било най-добре процедурата да е възможно най-дискретна. Ако някой се усъмни в стойността на колекцията, той имаше нужда от изкупителна жертва.
	Това ме нарани. Много ме заболя. Едно беше аз да мисля, че не съм достатъчно добра за картините на Йермолов, съвсем друго — да науча, че и той мисли така. Смятах, че му бях отказала почтено и се успокоявах, че изобщо бях видяла картините, че се бях доближила до тяхната аура повече, отколкото някой друг изобщо би могъл. Но той е искал само подставено лице, марионетка. Може би не беше приел добре отказа ми, може би номерата в апартамента ми бяха опит да ме тормози, но това не можеше да обясни картичката на Стъбс… Опитах се да се концентрирам върху разговора.
	— Значи за съпруга ти е по-добре да се разведе с теб в Русия. Но не и за теб очевидно. Но защо ще се тревожи толкова много?
	Елена завъртя очи. Беше неин ред да прояви нетърпение.
	— Съпругът ми е… в добри отношения с властите. Не желае това да се променя.
	— Разбирам. — Знаех, че Йермолов има политически връзки, може би развод в чужбина щеше да предизвика скандал.
	— Както и да е, аз го мразя. Той се отнася с мен като със затворник, като с животно! И сега ме изхвърля като стара обувка! Казва, че връзката ни вече не е „продуктивна“.
	От мястото, където седях, Елена не изглеждаше като стара обувка. Само годежният й пръстен стигаше за годишен наем на апартамент в „Мейфеър“.
	— Оценявам, че ми се доверяваш и наистина съжалявам за положението ти, но все още не разбирам защо мислиш, че мога да ти помогна.
	Тя се огледа.
	— От това място ме побиват тръпки. Да тръгваме.
	Последвах я търпеливо обратно към кея, където и двете примигнахме и потръпнахме, заслепени от внезапния блясък на жегата.
	— По-добре да се връщаме. — Тя тръгна бавно, държейки ме за ръката, сякаш бяхме стари приятелки. Лицето й беше близо до моето. Можех да помириша аромата й и да видя фините бръчици около устата й, където въздействието на филъра бе започнало да изчезва. — Значи, съпругът ми си мисли, че може да се отърве от мен, ей така! — Тя щракна с пръсти. — И знае, че ако го направи…
	— Елена, моля те, бъди по-ясна. Това няма никакъв смисъл.
	Тя се обърна и ме хвана за лактите.
	— Омъжена съм за Павел от много години. Трийсет години. Видяла съм много, чула съм много. Без брака ми ще бъда в опасност. Знам това. Трябва да имам нещо, нещо, което да ме пази.
	— Но ти ще имаш пари. Може би не толкова, колкото чувстваш, че заслужаваш, след като толкова дълго време…
	Тя заби нокти в лакътя ми.
	— Не е до парите. Не четеш ли вестници? Русия не е Европа, колкото и да се преструват. Ако аз не съм омъжена за Павел, ще бъде… целесъобразно… да се отърват от мен. Хората, които са неудобни за властите, се намират в затвора или по-лошо. Не виждаш ли заплахата за мен?
	Преди да имам време да отговоря, че не виждам нищо, освен че е луда, Елена се отдръпна и за моя и на тълпата туристи изненада изпълни перфектно пирует на високите си платформи.
	— Някога бях добра балерина! — Жената беше напълно луда. — Ще те взема довечера. Една разходка, за да отдадем почит на Дягилев! Да кажем, тук, пред църквата, в седем часа?
	— Елена, моля те. Не мисля, че това е добра идея. Съжалявам, но не мога да ти помогна.
	Тя се обърна, изтрила от лицето си крехката, весела усмивка.
	— О, но можеш. Когато за пръв път те видях с Павел, предположих, че си…
	— Курва?
	— Да, проститутка. Но когато Карлота ми каза с какво се занимаваш, проучих галерията ти. Хубаво име, „Джентилески“.
	— Хм, благодаря.
	— Все пак е било глупаво от твоя страна да го споменеш пред френската полиция.
	Зяпнах я като прободена с харпун жаба.


	Утро на стъпалата на базиликата „Сакре Кьор“, последният ми ден в Париж. Можех да го помириша, ферментирала смрад на боклук, изгорели газове от туристическите автобуси, марихуана, кафе. Телефонът на Рено е в ръката ми, цял взвод жандармеристи чакат на летище „Шарл дьо Еол“ момичето с фалшив паспорт, което изобщо не се появи за полета си. _Пътува. Името Джентилески говори ли ти нещо?_ Бях изпратила съобщение. Полупредпазливост-полудързост, глупаво, примамливо, импулсивно желание за риск. Бях се погрижила за Рено, така че как е възможно Елена да знае? Тя ли стоеше и зад картичката на Стъбс? Какво, по дяволите, ставаше тук?


	Елена очевидно изпитваше удоволствие от разкритието си. Взирах се покрай нея към кея, борейки се с желанието да я блъсна във водата наред с внезапното чувство за задушаваща ме клаустрофобия, сякаш оплетените обстоятелства, довели ме дотук, се бяха увили около мен като съскаща, надигаща се Хидра, която не може да стои мирно. Мислех, че съм в безопасност, далеч от миналото, тук, във Венеция, въпреки че Алвин все още… Стоп.
	Не мисли за Алвин. Съсредоточи се върху тази луда кучка, която се опитва да открадне живота ти.
	— Нямам представа за какво говориш — отвърнах сковано.
	— Мисля, че имаш. Нуждая се от помощта ти за една картина.
	Тя се наведе още по-близо, с устни до ухото ми, като че ли споделяше особено скандална клюка. Усещах, че някъде напред горилата ни наблюдаваше.
	— Мисля, че си те бива с картините, Джудит!


>>	10.

	Прекарах остатъка от следобеда в леглото си, притисната от ледената тежест в сърцето ми. Йермолов знаеше. Елена знаеше. Защо просто не бях пуснала обява в проклетия _Corriere della Sera_? Едва се сдържах да не надникна под леглото, да видя дали Ромеро да Силва не се спотайва там за всеки случай. Това нямаше да спре. Това никога нямаше да спре. Какво трябваше да направя? Да хвърля Елена Йермолов в лагуната заедно с нейния бодигард? Много смешно. Поне можех да чуя някой да се смее.
	Пернах се наум по ухото. Бях права, че _Zersetzung_ беше дело на Йермолов — използването на истинското ми име от Елена го потвърди. Така че кой им беше казал? Припомних си разговора ми с Йермолов, когато вечеряхме в беседката. Не беше ли казал нещо за Париж? Захапах кокалчетата си от чувство на безсилие. Той е знаел дори преди да ме покани там. А аз бях толкова горда, толкова щастлива. Но сега не беше моментът да лаская наранената си гордост. Обърканият разказ на Елена относно развода имаше някакъв смисъл. Йермолов е искал да оценя по-ниско колекцията, мислел е, че може да упражни натиск — ужасяващо правдоподобно. Но какво да кажем за „заплахите“ към жена му? Не придавах голямо значение на неясните й приказки, но настойчивостта на Елена навеждаше на мисълта, че тя вярва на собствената си история. Беше готова да предизвика съпруга си и беше споменала картина. По някакъв начин това беше свързано с някаква картина. Така че — следващата стъпка. Не можех да се защитя, без да имам информация. Значи трябва да се срещна с нея. Да действам бавно, да науча всичко, което мога.


	До седем часа вечерта бях възвърнала самообладанието си. На пристана се качих на яхта „Рива“ в цвят на мед, за да се присъединя към г-жа Йермолов в долната кабина. Черният цвят ми се струваше подходящ за пътуване до гробищния остров Сан Микеле — панталони и прилепнала блуза от копринено жарсе, но в последния момент ми се стори прекалено стил нинджа, така че добавих тюркоазен шал от плътен кашмир, за да ме предпазва от вечерния бриз от лагуната. Потеглихме мълчаливо над млечната нефритенозелена вода, възхищавайки се на безкрайните съвършени гледки към Канале Гранде, две дами на необичайна романтична разходка. Горилата стоеше на носа с капитана и жадно пушеше. Яхтата зави надясно към Канареджо и след няколко минути почувствах по-силното вълнение на откритата лагуна под нас. И на мен ми се искаше една цигара, но по средата на пролива на Елена започна да й се гади, така че беше по-любезно да не запалвам. Когато спряхме на Сан Микеле, тя остана няколко минути с наведена към коленете си глава, трудна маневра във вечерна рокля с корсет от „Версус“ и четирисантиметрови токчета.
	— Лодката ще ни чака — важно обяви тя. — Била ли си тук преди?
	Не бях идвала. Хенри Джеймс може и да е казал, че Венеция е най-красивата гробница в света, но това не беше идея, която в последно време бих искала да изследвам.
	— Той е в гръцката част. Хайде.
	За разлика от останалата част на града, Сан Микеле е добре поддържан — тисови дървета, подрязани като луковици, открояваха оранжевата зидария на лоджиите. Тънките токчета на Елена се огъваха опасно по чакъла, но тя се носеше напред, старателно изпънала рамене, в памет на Дягилев.
	— Ето го.
	Паметникът беше от камък с кремав цвят на слонова кост, възпоминанието беше издълбано в позлатена кирилица. Елена седна удобно на съседния гроб, извади бутилка „Столичния“ и три чаени чаши от чантата си.
	— Една за теб, една за мен и една за Маестрото — обясни тя, докато наливаше. Вдигнахме тост към гроба и двете обърнахме по чаша, преди Елена да излее третата върху камъка. Почудих се дали редовните възлияния на алкохол го поддържат толкова лъскав. Запалих бленуваната цигара и подадох чашата си за доливане.
	— Няма ли да предложим една на Стравински? — отбелязах дружелюбно. Струваше ми се в духа на този откачен коктейл. — Той е единайсет гроба по-нататък.
	Елена изсумтя:
	— Ха! Стар плагиат.
	Ходът ми не беше много успешен.
	— Значи си била танцьорка? — подхванах аз.
	— Не кой знае каква. Исках да отида в „Болшой театър“, но не бях достатъчно добра. И тогава се запознах с Павел. — Тя отново изсумтя и гаврътна водката си. — Мислех, че бихме могли да поговорим тук.
	— Става. Това не беше първият път, когато ме видя, нали, Елена? Онази вечер в къщата на плажа? Нито пък се запознахме на сватбата на Карлота. Първо си ме видяла на яхтата на Михаил Баленски.
	Баленски, известен като _The Man from the Stan_*, ползващият се с лоша слава търговец на оръжия, превърнал се в бизнесмен, беше поканил Стив на парти, когато гостувах на _Мандарин_. Карлота се беше представила като годеницата на Стив, докато аз проведох малко промишлен шпионаж под палубата. Имам добра памет за лица, а това на Елена — със силен слънчев загар и неумел грим — изскочи пред мен веднага щом се разрових в спомена.
	[* Човекът от Узбекистан. — Б.пр.]
	— Точно така. Затова предположих, че си… курва, така ли казвате?
	Камбаните на кръглата миниатюрна базилика започнаха да бият осем часа над алеите между гробовете.
	— Гробището няма ли да затваря вече?
	Елена се усмихна кисело:
	— Ние сме на частно посещение с любезното съдействие на Павел. Да се възползвам, докато все още мога. И така?
	Поех си дълбоко дъх.
	— Така. През 2007 г. колекцията на Ростропович бе обявена на търг в една от големите къщи в Лондон. Продажбата бе отменена в последния момент, защото един руски клиент закупил всички творби накуп за около 25 милиона долара. Той обещал да ги върне в Русия, патриотичен жест, който го направил много популярен. Да продължавам ли?
	Изглеждаше, че Елена не ме слуша. Тя отново ровеше в чантата си.
	— Ти искаш да ме сплашиш — продължих аз, — защото ти самата си изплашена. Искаш една картина, която да дариш на руската държава като допълнителна гаранция за защита. Подобно на онзи бизнесмен с колекцията на Ростропович?
	Тя вдигна поглед и се усмихна, като ми подаде няколко фотокопия на документи.
	— Ти си много съобразителна.
	— Или си съобразителен, или си мъртъв.
	— Какво? — Тя изглеждаше нелепо стресната.
	— Нищо. Извинявай.
	Хвърлих поглед към документите, които ми беше дала. Разпечатки от онлайн изданието на италиански вестник; репортаж за убийството на англичанин, търговец на картини, Камерън Фицпатрик, в Рим; кратка статия на френски за продължаващото полицейско разследване на мистериозна смърт в хотел в близост до Плас де л’Одеон, Париж. Бях запозната и с двете.
	— Изглежда, че и двете доста ни бива в проучванията. Можем ли да действаме по-бързо? Студено ми е.
	— Изпий още едно.
	Следващата реплика на Елена ме накара да се задавя.
	— Съпругът ми има рисунка на Караваджо.
	Тя може и да не беше успяла като примабалерина, но притежаваше таланта за постигане на театрален ефект.
	— Това е невъзможно. Всеки знае, че Караваджо не е правил рисунки — той е известен с това.
	— Въпреки това.
	— Сигурно е фалшификат — трябва да е такъв. Каквото и да ти е казал…
	— Не ми е казвал нищо. Двамата с Баленски са го купили заедно. Това е картината, която искам.
	— Видях Караваджо, но това е копие. Брилянтно, но копие. Съпругът ти знае това.
	— Нямам предвид онази картина. Става дума за рисунка, направена тук, във Венеция.
	— Елена, Караваджо не е правил рисунки, а той така и не е стигнал до Венеция. Нямам представа какво си мислиш, че знаеш, но ако смяташ, че имам някакво отношение към това, грешиш. Съвсем не е така. Съжалявам за трудностите, през които преминаваш, но трябва да си вървя.
	Станах и решително се отправих към кея.
	— Почакай. Съжалявам. Моля те, почакай. — В сумрака тя самата приличаше на надгробна статуя в неудобната си рокля, отново сложила ръка на гърлото си. Нещо в умоляващия й глас ме накара да поспра в неподвижната, сивееща атмосфера. — Не се опитвам да те заплашвам. Не ме интересува коя си, нито какво си направила. Знам как те е намерил съпругът ми. Имаше нещо общо с онзи човек, в Париж. — Гласът на Елена звучеше налудничаво — мина ми мисълта, че е започнала с водката много по-рано, отколкото бях забелязала. Имах достатъчно опит с майка ми, за да разпозная признаците. Тя беше започнала да плаче, като търкаше нервно очите си, а сълзите оставяха бразди по бронзанта й.
	— Хайде, Елена, става студено. Нека отидем у дома и пием по кафе. — Изобщо не я исках в жилището си, но беше прекалено сълзлива за публично място. Обвих твърдо ръка около раменете й, говорех решително и нежно, както го бях правила толкова често, всеки път, когато трябваше да замъкна майка си в леглото. — Хайде. Да се връщаме.
	Елена знаеше. Йермолов знаеше. Ако по някакъв начин не се справех с това, нямаше да мога да продължа живота си като Елизабет Тиърлинк. А Йермолов ме беше унижил. Беше ми изиграл номер и мисълта за това запали малък, отдавна забравен пламък в мен. Тъй като не можех правдоподобно да се отърва от Елена, трябваше да я използвам. Ако не го направех, Йермолов можеше да ме унищожи и тя го знаеше.


	Тя повърна зад борда на корабчето, докато прекосявахме лагуната, което, изглежда, проясни главата й. Помолих лодкаря да ни остави възможно най-близо до пиацата и обясних на горилата, че ще помогна на г-жа Йермолов да се преоблече, тъй като не се чувства добре. Той се позиционира на улицата, пред входната врата на жилището ми. Запитах се дали за първи път се намира там. Когато влязохме, бързо подуших с подозрение въздуха, но не миришеше на нищо, освен на ароматизатора _Cire Trudon s Spiritus Sancti_. Попитах Елена дали е гладна, но тя поклати глава с раздразнение, така че направих кафе, като добавих захар към нейното. Донесох чифт спортни панталони, чорапи и пуловер и й казах да ги облече, след това седнахме една до друга на шезлонга. С измито лице и в простичките дрехи тя изглеждаше много по-млада. Отново видях колко прекрасна трябва да е била.
	— Те са идвали тук — започнах аз, — хората на съпруга ти. Местеха разни неща наоколо. — Нямаше да разкрия точно какви неща или какво си мислех, че мъжът й иска да ми съобщи.
	— Така предполагах. Те работят така, отначало. Той и Баленски.
	— И са купили тази предполагаема рисунка от Караваджо заедно. Значи те са приятели?
	— Приятели, колеги, но вече не. Преди време направиха много пари от имоти в Москва.
	Спомних си разказа на Маша за начина, по който Йермолов се справял с неудобните наематели. Зачудих се, когато научих, че е замесен с Баленски, който нагло си беше създал доста лоша репутация.
	— Продължавай.
	— Вече не са приятели. — Тя придърпа с босите пръсти на крака чантата си по пода към нас и разгъна втора изрезка от вестник.
	— Този човек, човекът, умрял в хотелската стая, е работил за мъжа ми. Също така за Баленски.
	— Аз го познавах като Монкада. — Нямаше смисъл да се преструвам, че не знам за какво говори. Особено след като всъщност не го бях убила аз.
	— Ти си била там в нощта, когато той е умрял, нали?
	Кимнах, бавно.
	— Продавах му една картина. Занесох я в хотела на Плас де л’Одеон, да. Тръгнах си преди, ъ… убийството.
	— Съпругът ми е знаел за това. Неговите хора са наблюдавали хотела. Там е имало още една картина; този човек — Монкада — трябвало да я предаде на някого за съпруга ми и Баленски. След това Монкада е бил убит. Но когато мъжът ми се опитал да открие картината, тя била изчезнала. Той мисли, че Баленски го е преметнал заедно с теб.
	— Почакай. Съпругът ти мисли, че съм взела неговия Караваджо? Затова ли ме преследва?
	— Така мисля. Той смята, че вие двамата с Баленски сте го измамили.
	— Това е лудост. Освен това аз не съм го направила. Наистина не съм.
	— Това, което аз знам за теб, е следното: жена на име Джудит Рашли е разпитана от италианската полиция във връзка с убийството на търговеца на картини Камерън Фицпатрик. Жената създава художествена галерия в Париж, регистрирана под името „Джентилески“. След това жената е видяна да напуска хотела, където друг мъж, който е носил картина, е бил убит. После… пуф! „Джентилески“ се появява като галерия във Венеция, регистрирана на името на Елизабет Тиърлинк. А картината липсва.
	— Откъде знаеш всичко това, Елена? Това е невероятно. Нали каза, че сте разделени със съпруга ти?
	— Ние сме се отчуждили, да. Но официално все още сме женени. — Тя изсумтя презрително. — Позволено ми е да продължавам да живея в къщите ни, засега. Но ние не се засичаме. Онази вечер във Франция бях дошла неочаквано. Исках да говоря с него.
	— И разбра за това — за тази работа?
	— Аз съм добър шпионин. Все пак съм рускиня. Когато разбрах, че Павел иска да се разведе с мен, имах нужда от информация — добави тя е горчив смях.
	Макар и стряскаща, информацията от Елена ми донесе… почти облекчение. Ако тактиката на сплашване от Йермолов имаше за цел да ме накара да върна картина, която нямах, то можех бързо да оправя недоразумението. Картината, която бях занесла в хотела на Плас де л’Одеон, беше малък Герхард Рихтер, законно закупен на търг от „Джентилески“. За съжаление не бях присъствала лично на продажбата, защото наддаването се записва и предполагам, че по този начин бих могла да му покажа, че съм наддавала за картината, но в удостоверението за произхода то беше описано; би трябвало да бъде, тъй като бях дала картината на Дейв, мой приятел някога в аукционната къща, където работеше като портиер след напускане на армията. Благодарение на някои връзки, които се бяха оказали много полезни и за двама ни, той и съпругата му се преместиха в хубаво селце близо до Бат, където се беше преквалифицирал като учител по история на изкуството. Картината на Рихтер беше продадена, за да финансират преместването си в провинцията. Обясних накратко, доколкото можах.
	Ръцете на Елена разглеждаха отново вестникарските изрезки. Тя, изглежда, вярваше в тях като в талисман.
	— Приемам твоя разказ, _Джудит_. Но искам рисунката на Караваджо. Имаш си тайни — казах ти, че те не ме интересуват. Предполагам, че не интересуват и мъжа ми, ако знае, че не си крадла. Бих искала да му предложиш да намериш картината, а когато я откриеш, да ми кажеш къде се намира. Това е всичко.
	— Какво е това? _Бандата на Оушън?_ Защо да го правя, Елена?
	— Ако не се съгласиш, ще му кажа, че съм била тук. — Тя кимна към прозореца, напомняйки ми за присъствието на горилата долу. — Такова съвпадение! И двете приятелки на скъпата Карлота. И ще му кажа, че съм видяла картината, и той първо ще те убие, а след това ще я потърси. Или мога да предложа на италианската полиция да възобнови определен случай, да попита защо живееш под фалшива самоличност. А също така — това особено ми харесва — мисля, че искаш да го направиш.
	Тя ме заплашваше, но също така ми предлагаше един вид игра. В известен смисъл идеята да й помогна да прецака Йермолов ми допадаше. Не заради нея, а заради мен. Засега се престорих на съгласна дори и само защото отчаяно се нуждаех от време, за да помисля.
	— Окей, Елена. Шах и мат. Въпреки че не мога да разбера защо съпругът ти би искал да се разведе с теб. Ти си гениална.
	— Да — отвърна тя тъжно. — Да, някога бях.


>>	11.

	Съгласих се да се срещнем с Елена на следващия ден за обяд в кафенето над галерията „Гугенхайм“. По-голямата част от нощта прекарах наведена над лаптопа. От време на време подскачах от изпукването на дъска или от дращенето по мазилката на някой от присъстващите навсякъде венециански плъхове, но „призраците“ на Йермолов вече не ме смущаваха, защото сега знаех източника на присъствието им. Имах други поводи за притеснение, а именно — източника, който ме бе идентифицирал в Париж.
	В нощта, когато се срещнах с Монкада на Плас де л’Одеон, той също така е работил за Йермолов и Баленски — пренасял за тях предполагаемия Караваджо. Вече знаех, че Баленски беше мошеник и не бях изненадана, че миналото на Йермолов не беше толкова идеално чисто, колкото изглеждаше. Монкада беше от италианската мафия; той се занимаваше със съмнителни картини, а „рисунка“ от Караваджо не беше нищо друго, освен съмнителна. Значи Монкада би могъл да информира олигарсите за срещата си с мен в хотела. Но Елена беше казала също така, че някой ме бил видял да си тръгвам с картината. Не можеше да е Монкада, защото той беше в стаята на четвъртия етаж, удушен от Рено. Този някой беше човекът, когото трябваше да открия, а Елена отвличаше вниманието ми. Нямаше смисъл просто да се свържа с Йермолов и да му кажа, че не притежавам Караваджо. Първо, защото той нямаше основание да ми повярва и на второ място, защото докато не откриех източника, никога нямаше да се освободя от следата, оставена от онова глупаво съобщение.
	Проблемът да се съглася с плана на Елена беше, че идеята за самата картина беше абсурдна. Всички експерти по Караваджо, с които се консултирах, бяха единодушни, че той никога не е правил рисунки — най-много да е нанасял малки дупчици по платната си, за да маркира разположението на своите модели — но имаше някои разногласия по въпроса дали е посещавал Венеция. В онлайн архива на Лондонската библиотека, в едно списание, открих статия от венециански професор, който отхвърляше тази идея, и аз я копирах на телефона си, за да я покажа на Елена. Трябваше да се отърва от нея, да се свържа с Йермолов и да обясня недоразумението, след това да открия източника. Всяка мисъл за отмъщение на олигарсите беше самозалъгване, въпреки че си позволих да си пофантазирам какво бих направила с тях, докато вървях към „Гугенхайм“.


	Елена отново имаше нещастно изражение на жертва и беше преполовила бутилка „Пино Гриджо“, когато пристигнах в кафенето на покрива на музея. Налях си малко вода, надявайки се, че тя ще последва моя целомъдрен пример.
	— Къде е твоят приятел? Пак ли ще нахлуе в апартамента ми?
	— Юрий? Той се извини, че имал някаква задача. Така че аз празнувам — отговори тя предизвикателно и си наля още една чаша. Взех бутилката и я излях в кофата с лед, последва и съдържанието на чашата.
	— Пийни малко вода, Елена. Няма полза от теб, когато си ядосана, колкото и да се самосъжаляваш.
	Протестите й бяха прекъснати от сервитьорката. Поръчах брускета с мента и копър и порция равиоли. Харесва ми да живея на ръба, що се отнася до въглехидратите. Елена поиска зелена салата, без дресинг.
	— Елена, обмислих предложението ти. — Заговорих, когато момичето постави пред нея депресиращия обяд. — Не мисля, че мога да помогна, наистина. За начало, и двете знаем, че въпреки тази история в Париж, аз не притежавам картината. Знам, че ми вярваш. Така че сигурно е бил Баленски. Но няма начин това, което Баленски е откраднал — или не — от съпруга ти, да струва нещо. Дори да го открия за вас, то трябва да е фалшификат. Цяла нощ проверявах онлайн, но липсва дори предположение, че такава рисунка съществува. Проверих експертите. Така че, дори ако получиш тази картина, защото мислиш, че представлява някакво средство да постигнеш целта си, тя няма да ти помогне, в случай че се разведете.
	Елена се бореше с листо рукола. То висеше отстрани на устата й, когато тя буквално изръмжа срещу мен:
	— Защо просто не ме убиеш?
	Вече бях обмислила около шест начина да направя точно това, но никой от тях не изглеждаше осъществим, без да бъда разкрита. Макар че Йермолов можеше да ми предложи награда. Може би все пак образите на откритите лица на двамата синове на Елена под сламените им шапки ме бяха размекнали на стари години. Седях там, докато тя хрупаше салатата.
	— Нямам представа за какво говориш.
	Тя преувеличи акцента си, търкаляйки р-то.
	— Какъв беше вашият израз? _Знам твърде много!_ — Тя избухна в кикот, сумтейки над чинията си.
	Това ставаше отегчително, но тиквата с амарети в хлъзгавите спирали на пастата беше наистина чудесна.
	— Престани да се правиш на глупава. Съпругът ти има някои изключителни картини — на Ботичели например. Със сигурност те са също толкова добри! Защо не дадеш тях на държавата?
	Тя преглътна с ахване веселието си и най-накрая отпи малко вода.
	— Той няма да ми даде нищо. Сигурна съм, че рисунката съществува, че е истинска. И съм сигурна, че ти ще ми помогнеш. Ето.
	Слава богу, не беше още една изрезка. Елена ми подаде телефона си, за да видя една снимка. Или по-скоро снимка на снимка.
	— Направих я в кабинета на съпруга ми. В деня, когато ми каза, че вече не мога да използвам къщите по едно и също време с него. Накара да опаковат вещите ми и да ги преместят, като че ли уволняваше слугиня.
	Познавах това чувство. Може би затова посегнах към телефона и започнах да разширявам и намалявам с пръстите си екрана. Оригиналната снимка показваше оцветена в тон сепия холна стая с голям сводест прозорец, с изглед очевидно към Канале Гранде, тежък шкаф под него, а до него диван с облегалка, тапициран в пъстра коприна. Над дивана имаше рамкирана картина. Фокусирах я и видях, че бе портрет на жена. Представена до кръста, леко обърната в три четвърти профил, с издадени настрани лакти, сякаш се обляга на нещо. Косата й беше небрежно повдигната нагоре, погледът — сведен надолу. Увеличих снимката, забелязвайки пестеливата графика на линията и впечатляващото моделиране на главата чрез светлосенки, което, изглежда, беше в друг цвят, а не в черно и бяло, макар че беше трудно да се определи на старата фотография. Цялата картина изглеждаше на вълни, макар че дали това бе от отражението от стъклото на рамката или от качеството на платното, беше трудно да се различи.
	— Тази снимка е направена около 1890 г., в пансион тук, във Венеция. Това е рисунката.
	— Въпросният Караваджо? — Втренчих се усърдно, приближих телефона до очите си, отдръпнах го, отново го приближих. — На платно ли е? — Неравностите по повърхността на картината изглеждаха като причинени от платно.
	— Ленено платно. Така пишеше в бележките, но аз не разполагах с достатъчно време.
	— Бележки?
	— Имаше писмо, но нямах време да го фотографирам. Но снимката показва, че рисунката е била там преди повече от век, че е истинска. — Увереността в гласа й беше тягостна.
	— Спомняш ли си нещо друго?
	— Беше описана като скица, креда с масло. Спомням си, защото звучеше странно на английски. Масло.
	— Елена, съжалявам, но това не означава нищо. Тези снимки за доказване на произхода могат да бъдат фалшифицирани — това е класика в жанра. Имаше една двойка в Германия, която се занимаваше с това в продължение на години. Правят имитация на викторианска снимка, за да покажат, че дадена картина или каквото и да е, съществува от известно време. А дори фотографията да е автентична, няма начин този портрет да е истински. Може би всичко е добросъвестно, грешката е неволна, но, моля те, трябва да се откажеш от това. Наистина. Виж. — Подадох й телефона си с копирания параграф от статията в списанието:


	Въпреки твърденията, че Караваджо е посетил Венеция при пътуването си от Милано за Рим през 1592 (Provorsi et al, 2001; Filicino, 1990), хипотезата за такова посещение окончателно е отхвърлена (Raniero, 2003) като показателна за една обикновена „фантазия на влияние“ (Raniero, пак там), що се отнася до миланския му учител Петерцано. Накратко, не съществува доказателство за присъствието му във Венеция.


	Елена дълго ме гледа в лицето, после сведе очи. Искаше ми се да не бях изливала пиното й. Позволи ми да ти изпратя снимката. И може ли да запишеш телефонния ми номер?
	— Съжалявам, Елена. Наистина.
	Следите от пиенето изчезнаха от лицето й заедно с кротостта й. Тя се наведе напред и заговори с дрезгав, студен глас.
	— Не, аз съжалявам за теб. Ако не намериш рисунката, мисля, че знаеш какво ще ти се случи. Ти си млада, имаш много, много години пред себе си. Къде би искала да ги прекараш? Тук — тя посочи гледката, толкова позната, толкова удивителна — или в затвора?
	— Не разполагаш с нищо срещу мен, Елена.
	— Може би да, може би не. Но повярвай ми, ще бъдеш благодарна за това, което бих ти причинила аз, ако преди това мъжът ми не стигне до теб.
	Усетих как зениците ми трепват и се разширяват. Тракането на приборите за хранене и многоезичните разговори изведнъж забучаха в ушите ми. Ето го връхлитащия импулс, който бях почувствала с Алвин, почти възторженото откъсване от реалността, което ще продължи, докато всичко приключи и аз погледна надолу към това, което съм направила. Впих нокти в дланите си. Контролирай последствията. Умишлено затворих очи, намусено й подадох служебния си телефон, за да изпрати снимката и да запише своите данни сред контактите ми.
	Елена прибираше чантата си и шапката против слънце.
	— Мисля, че ще поддържаш контакт с мен. Ще видиш. Пази се.
	Гледах я да се отдалечава със съсредоточената стабилност на изпечен пияница. Без да обръщам внимание на демонстративното цъкане на американската двойка от съседната маса, запалих цигара. Пръстите ми летяха по телефона ми като на шибан тийнейджър. После, докато чаках за сметката, разгледах снимката, след това отворих в Гугъл карта на Канале Гранде. Гледката от прозореца — забелязах, че единствените видими лодки бяха гондоли — изглеждаше, че показва един ъгъл от Палацо Граси, което означаваше, че пансионът би трябвало да се намира в една от сградите насреща. Не беше трудно да се открие. Намерих имената на дворците и ги проверих поред. Всичките бяха хотели. Може би нямаше да бъде толкова трудно да открия апартамента от снимката само за да се уверя, че такава рисунка не можеше да съществува? Това не би могло да навреди. Възможността шибаният му Караваджо да е фалшификат можех да използвам дори като разменна монета, когато се свържа с Йермолов. Начин да се отърва от него. Плюс това, признавам си, че щях да изпитам определено удоволствие да му съобщя тази информация.
	Сетих се за Маша и мрежата й от стари приятели. Всичките им многобройни роднини работеха в сферата на хотелиерството. Може би тя познаваше някой, който да ми помогне да намеря хотела от снимката?


	Маша не отговори на звънеца, така че зарових в чантата си за лист хартия и приведена неловко на колене, почнах да й пиша бележка. Но не исках да я оставям под външната врата, която заключваха след кражбата, така че започнах да звъня на съседите, докато някой от тях ми отвори, и тръгнах нагоре по стълбите.
	Тишината не е неизменна величина. Тя има различни проявления — тишината при телефонен звън в празна къща, тишината в стая, където някой спи. Тишината на площадката на Маша беше напрегната, сякаш въздухът зад леко открехнатата врата бе изцеден от шумове. Тишината на неуловимата липса. Тя лежеше по очи върху протрития си персийски килим, протегнала ръка в черен ръкав към прозореца. Дали се беше опитала да пропълзи през стаята, за да извика за помощ над покривите? Моравата рана на дясното й слепоочие беше като нарисувана роза върху силно напудрената бледа буза. Изглеждаше толкова дребна, увита в пъстрия си шал, като счупена матрьошка, изтървана от невнимателно дете. Полите й се бяха набрали нагоре, когато е паднала, откривайки сбръчканите й крака в дебели бежови чорапогащи; усещаше се остра смрад на урина над обичайната застояла миризма на чаени листа и влага. Наблюдавах я без надежда в продължение на няколко безкрайни мига, но знаех, че няма да поеме дъх или да помръдне. Който и да го беше направил, беше го довел докрай. Бях виждала смазващата празнота на смъртта, коварната й жестокост.
	Пъхнах лакът под дръжката на вратата и престъпих вътре, бутнах я да се затвори тихо зад мен. Коленичих, подръпнах леко подгъва на фустата й с върховете на пръстите си. Можех поне да я преведа в приличен вид. Тя лежеше върху нещо твърдо, отчасти скрито под черния найлон. Издърпах го, след това отдръпнах ръката си като опарена. Беше иконата на Богородица, повредена по време на кражбата. Половината от лицето й беше откъснато.
	Заобиколих внимателно горката Маша и отидох в уютната кухничка, където извадих една кърпа, за да я увия около дясната си ръка. Усещах треперене под ребрата, но го потиснах като кашлица. С помощта на кърпата внимателно отворих обемистата захабена чанта на Маша, която стоеше на боядисания стол до вратата, и измъкнах изтъркан бележник в синя кожа. Бях я виждала да го използва, за да се свърже с учениците си и да записва техните плащания — винаги й давах пари в брой, което означаваше, че единственото нещо, което я свързва с името ми, беше моят телефонен номер в бележника. Не можех да го оставя наоколо. Започвах да треперя, поемайки задушния въздух, но преместих бележника в собствената си чанта и върнах кърпата в кухнята. Ненавиждах факта, че се бях сетила за това, но вече не можех да й помогна с нищо. Някой щеше да дойде в крайна сметка, дори и само заради жегата.


>>	12.

	И после се втурнах да бягам. Заобикалях информационните гишета за туристите от круизните кораби, купищата фалшиви дизайнерски чанти, пластмасови украшения, сергии с маски и стъклени сувенири, проклинах липсата на таксита и отломките от развалини по улиците на Венеция. Галопирах по познатия път към галерията, мисълта ми се движеше в темпо с краката ми, изрових ключовете си, преминавайки покрай _вапорето_ „Сан Базилио“, с отчаян тласък блъснах да отворя металните щори, когато гледката, която ми се разкри, отне дъха ми и аз залитнах обратно на улицата, за да се съвзема. След това внимателно влязох и отново затворих щорите, примигвайки в подводния здрач. Подът представляваше разбъркана маса от документи с проблясващи фрагменти от стъкло. Повърхността на красивото ми бюро вече не беше красива — цялата омазана с новата боя за стените и тъмносиньото мастило, което използвах за писането на разписки. Не са имали богат материал за работа — както казах, обичам да подреждам нещата — но в остатъците бяха разбъркани парчета от деликатните малки чаши за еспресо, които ползвах за клиентите си, от оранжевите ми водни чаши и каната _Венини_, всичките ми инструменти — рулетка, чукове, гвоздеи — всичко смачкано и стъпкано. Това празно пространство, което доскоро ми доставяше удоволствие като мое собствено царство, сега ми се подиграваше в своята незначителност. Автоматично се наведох и направих безполезен опит да разчистя, но скоро спрях. Изкривени и разбити, всичките ми внимателно подбирани неща бяха превърнати в боклук. Заобиколих бъркотията, треперейки, отворих най-долното чекмедже на бюрото и затворих очи с облекчение. Пистолетът все още беше там.
	Както изглеждаше, това е била набързо свършена работа. Не с цел претърсване, а сплашване. Пистолетът на Монкада си беше на обичайното място, под фалшивото дъно на най-долното чекмедже. Измъкнах го, като внимавах да не изцапам ръцете си с гадната боя, и го пъхнах в чантата си. За миг поспрях и гледах останките от всичко, което някога си мислех, че съм искала. Бях виждала и по-лоши инсталации. Може би някой по-добър галерист би надраскал с червило надпис върху някой от унищожените каталози, би го закачил на вратата и би предложил цялата бъркотия на разпродажба, но аз бях загубила търпението да разбирам артистичните шеги. Мрачната, изкуствено осветена атмосфера ми припомни онази на склада в Лондон, където двамата с Дейв прекарвахме толкова много време с картините, но светлината беше единственото истинско нещо, което беше останало.


	Трябваше ми само миг, за да възприема тази ясна, удивителна мисъл. Това, което чувствах, оглеждайки отново разрухата, не беше гняв, а облекчение. Винаги готово за гаден номер, подсъзнанието ми роди друга идея. Честно казано, беше ми писнало от Елизабет Тиърлинк. Хората на Йермолов бяха разбили черупката й и изведнъж, с изненадващо чувство на облекчение, можех да видя кухото менте. Елизабет Тиърлинк може и да беше убедителна за няколко идиоти, купувачи на изкуство, но мен така и не успя да ме убеди. Колкото и да се опитвах да се превърна в нея, винаги се чувствах неловко в нейната кожа. Елизабет знаеше какво се очаква от нея; Джудит просто не проявяваше интерес.
	Личността, която бях измислила за Елизабет — лъскава и дискретно заможна европейка, с неясно образование, чудовищно нагла, беше същината на всичко, което Джудит Рашли презираше. Смущаваше ме, че моделът ми за моето бъдещо се основаваше на Анжелика Белвоар.
	И бях се справила доста добре. Толкова добре, че не можех да понасям резултата.


	След случилото се беше малко вероятно „Джентилески“ някога да заработи отново. Въпреки това точно сега все още не бях готова да обърна внимание на този факт. Прекарах известно време, напъхвайки отломките от кариерата на Елизабет в три пластмасови кофи за боклук, след това ги изнесох за боклукчийската лодка, като съвестен гражданин. Оставих щорите спуснати и поставих надпис „Затворено“ на вратата. Другарчетата на Йермолов бяха разбили ключалките — с чук вероятно, но аз се пресегнах през отвора за пощата и затворих резето на пода. Отвън нямаше нищо, което да сигнализира за нередност.
	Естествено, следващото нещо, което направих, беше да отида в банката. Осребрих личен чек за десет хиляди евро и още един за същата сума чрез „Джентилески“. Влязох в апартамента с насочен пистолет. Оръжието, което Монкада бе насочил срещу Рено в нощта на убийството на Плас де л’Одеон, беше каракал F 9 х 21. Бях планирала да се отърва от него заедно с някои други доказателства — добре, да бъда откровена, заедно с главата на Рено — в спортния сак „Декатлон“, който хвърлих в Сена, но го измъкнах в последния момент. Бях се справила с Рено с глок 26, който ми набави добрият Дейв, с него се бях погрижила и за някогашния собственик на клуб — Жулиен, но го бях изхвърлила от прозореца на нощния влак за Амстердам. Каракал не е прекалено тежък, малко над 700 грама, даже има лост за бързо разглобяване. Оттогава го държах в галерията с напълно зареден осемнайсет патронен пълнител. Монкада нямаше шанса да стреля, преди Рено да го удуши. На площадката освободих предпазителя и го насочих към вратата, представяйки си татуираната глава на руснак, който ме напада. _Прицелване и натискане._ На пръв поглед изглеждаше, че призраците имаха почивен ден. Спокойно извадих стария си паспорт от шкафа за бельо, поне призраците там ми бяха познати. Прибрах и двата документа — Елизабет можеше да участва в пътуването, но за известно време щях отново да бъда Джудит.
	Не трябваше да събирам багаж; в дрешника бях приготвила два черни емайлирани куфара _Римова_ на четири колелца. _Римова_ са тежки, но имат сваляща се подплата с цип, която е удобна за скривалище. Всеки бе пълен с универсален базов гардероб, позволяващ ми да пресъздавам най-различна външност, заедно с идентични спортни комплекти и козметика. Единият от тях беше в стил средиземноморско зайче, вещи, които биха ми трябвали, ако планирах да побягна при Тейдж Стал, другият — по-умерен и практичен, доколкото моят гардероб би могъл да бъде. Взех втория, повдигнах сгънатите дрехи, за да напъхам пистолета и по-голямата част от парите в подплатата и завъртях комбинацията на ключалката. След това машинално обиколих наоколо, затворих щорите, изпразних хладилника, изнесох боклука, изграждах си мисловен бент от основни задачи. Спрях да изпратя съобщение на Дейв:
	_Имам нужда от „сива шапка“_, написах аз, _някой сериозен, възможно най-скоро. Благодаря, както винаги, Джх_
	Макар че се беше оттеглил на село, Дейв все още имаше контакти. Сега бях благодарна, че така, както седяха нещата между нас, рядко си правехме труда за любезности. Довърших събирането на багажа, докато очаквах неговия отговор.
	_Ще стане. Дай ми един ден? Надявам се всичко да е наред. Д_
	_Нямам един ден._
	_Тогава най-скоро. Дръж се._
	Не бях сигурна дали изобщо ще видя отново картините си, но можех да се опитам да ги спася. Преместих влагоабсорбатора, който бях купила против венецианската влага, от гостната в дрешника, намерих няколко памучни калъфа за дрехи, за да ги покрия, а след това ги свалих една по една, като ги галех с очите си и прокарвах нежно длани по платната. Когато стигнах до _Сузана_, видях, че призраците все пак са се потрудили.
	На картината почти голата млада жена е отвърнала лицето си над дясното рамо, с презрение към двамата старци, които заговорничат зад стената, до която тя се е свила. Историята на Сузана е триумф на целомъдрието над порока — двамата воайори изпитват похот към нея, докато тя се къпе и се опитват да я изнудват за секс, тя им се противопоставя, а опитите им за фалшиви показания срещу нея се обръщат против тях и те са екзекутирани. И все пак, както при много канонизирани теми, изобразяването на Сузана обикновено е претекст за порно. Защо да я покажат изобличаваща обвинителите си, когато могат да я покажат гола във водата? Истинската тема не е защитената невинност, а анархията на похотливостта, умението, с което, показвайки пищната плът на Сузана, художникът кара зрителя да подкрепи грешната страна, въпреки себе си. Виждаме себе си в заговора на старейшините, тяхното оглупяло влюбване и разбирането е обезоръжаващо.
	Огледално лъчезарното лице на Сузана бе прерязано непоправимо. _Sfregio_*. В разреза беше напъхана долната половина от иконата на Богородица от апартамента на Маша. Като че ли Йермолов не беше подчертал намеренията си. Махнах късчето цветна хартия и проследих с пръсти разреза в картината, не само обезобразил Сузана, но превърнал я в безжизнена, плоска, маслена цветна мазка, вече дори не беше и предмет. Движението на ръцете ми ме хипнотизира, докато се взирах през дупката в тъмното дърво на рамката, прокарвайки пръсти по ръба. В крайна сметка там нямаше нищо. Гледах как пръстите се пъхат под нарязаното платно, гледах го как се опъна и разцепи, наблюдавах как лакът се напука и обели, докато платното закипя и хлътна, а пръстите се свиха в юмрук, когато тялото на Сузана се откъсна от рамката, ръцете ми драскаха трескаво по кожата й, пресъздавайки желанията на старейшините да я съблекат, да я одерат, да я накарат да потрепери и ахне, като сграбчваха и изстискваха нейната прелест в раздробените останки.
	[* Обезобразяване (ит.). — Б.пр.]
	След известно време забелязах, че ноктите ми се бяха начупили, а по ръцете ми имаше дълги ивици одрана кожа. В косата, в миглите ми имаше люспи от боя, на пода около мен ивици и парчета платно. Образът на Маша витаеше в периферията на съзнанието ми и за миг си помислих колко успокояващо би било да легна на пода и да ги оставя да дойдат, всички те, всички призраци, да лежа спокойна, докато измъкнат всичко, останало от мен, докато остана празна като рамката на Сузана. Не, не още. Вратите на килера за бельо бяха в полезрението ми. Скочих на крака и започнах да разчиствам бъркотията.


	Сега, когато приключих с подготовката си, вече не чувствах апартамента си като убежище. Обмислих сиеста и стимулираща мастурбация, но просто вече не се възприемах по този начин. Мастурбацията може да те накара да се чувстваш използвана. И изпитвах странен страх, че ако се опитам, ще намеря само откровена пустота. Хвърлих последен поглед, за да видя дали не бях пропуснала нещо, оставих куфарите до входната врата и се помъкнах към _кампото_, за да убия време. Взех си едно кафе, но не можех да стоя спокойно, така че тръгнах покрай каналите на Дорсодуро, сляпа за туристите, стиснала телефона си, като проверявах екрана на всеки няколко минути. Накрая Дейв ми изпрати снапкод и време: 19,00 часа. Добре. Седнах в друго кафене, поръчах друго нежелано кафе и бутилка с вода, извадих своя „Монблан“ и започнах да правя списък.
	Трябваше да знам какво може да предприеме Йермолов, ако наистина иска да ми създаде проблем и ако е така, по какъв начин. Повечето хора смятат, че една мъртва учителка представлява достатъчен проблем, но това е началото, просто сигнал за намерение. „Рисунката“ на Караваджо можеше да бъде само фалшификат, но очевидно Йермолов смяташе, че е истинска и че е у мен. Просто да му кажа, че не знам нищо за нея, дори и да беше възможно, нямаше да го откаже. А според обясненията на Елена Йермолов знаеше, че съм била на Плас де л’Одеон, знаеше, че по някакъв начин съм свързана със смъртта на Камерън Фицпатрик. Ако горилите не ме докопат първи, не след дълго полицията ще го направи. Ами Баленски? Ако Йермолов вярва, че съм съучастник с Мъжа от Стан, той със сигурност ще иска да се разграничи. Нямах никаква идея как бих могла да стигна до Баленски, докато гърлото ми все още е непокътнато, освен ако той не е в _Tinder_*. Открих, че писалката ми е надраскала малка кама в ъгъла на страницата. Според йероглифите на руската престъпност татуирана кама на врата означава, че носителят е убил някого в затвора. Нямаше да се видим скоро с Юрий, но аз трябваше да знам колко време и разстояние мога да си купя.
	[* Мобилно приложение за запознанства. — Б. пр.]
	В 15,30 часа с кисел вкус от твърде много кафета скитах отново. Някъде близо до кампо „Сан Поло“ чух сирената на линейка-корабче от канала. Винаги ми се струваше комично по същество, че за извънредни ситуации във Венеция се използваха бързи лодки, но като имах предвид накъде може би се е устремила, вече не ми изглеждаше толкова смешно. Но точно сега можех да мисля само за себе си. Още една маса, още едно еспресо. Точно в 19,00 по часовника на площада аз въведох кода.
	„Белите шапки“ са експерти по кодиране, които работят законно, разследват проблеми или бръмбари в системите. „Черните шапки“ злоупотребяваха с експертизата си, понякога с цел печалба, често за забавление. „Сивите“ очевидно се намираха някъде по средата. Много от тях бяха наемани от военни екипи, оттук и моята молба към Дейв. Когато се свързах с Шапката чрез снапкод, веднага започнах с въпросите си; аз не се представих, нито пък той или тя.


	_Благодаря за помощта. Трябва да знам дали офшорна сметка може да бъде хакната?_
	Дрънна отговор. _Не, освен ако не сте ЦРУ, хаха!_
	_Наистина ли? Дори и от някой, готов да плати сериозни пари?_
	_Това става във филмите._
	_Дори и руснак?_
	_Руснак? Старата школа._
	_Което означава?_
	_Правителствата могат да ровят в сметки. Системите им не действат навън. Хората си го мислят, но още не са напреднали до частните. Те просто ще се ебават с вас._
	_Как?_
	_Обичайно. Физически._
	Предполагам, че бих могла да определя една мъртва старица като „старата школа“.
	_Какво ще кажете за следене?_
	_IMHO_* (Какво, по дяволите, искаше да каже? Защо тези хора просто не използват действителните думи?) _не се притеснявайте, освен ако не бягате_
	[* По моето скромно мнение. — Б.пр.]
	Исусе.
	_Сензорите на картите са проблем дори и ако не ги използвате. Внимавайте с това._
	_Благодаря. Телефонът?_
	_Вземете си предплатен еднократен телефон._
	_Благодаря. Ако отново имам нужда от вас?_
	_Ще изпратим съобщение с код._
	_Благодаря._
	_Няма защо._


	Изпратих съобщение на Дейв.
C>
	Сива шапка мн полезен. Хиляди благодарности. Къде ги откри?
C$
C>
	Найроби. Пази се, ей.
C$
	Кения. Шикозно.


	Както предполагах, трябваше да оставя картите. Чувствах се несигурна без тях, но до този момент се бях справяла без пластмасовите карти изненадващо дълго. Върнах се за чантата си и ги изхвърлих една по една във водата, маневра, която в голяма степен заинтересува група от преминаващи германци. При последната се поколебах. Дискретна черна вещ, само с една завъртулка на саморъчен подпис. Картата _Klein Fenyves_ от прекрасната ми банка в Панама. Би било невероятно тъпо да я използвам след това, което току-що научих, но също толкова глупаво — да се окажа уязвима в наистина критичен момент. Върнах я в портфейла си, а след това задърпах куфара към будката за цигари за еднопосочен билет за корабчето до гарата, закрачих енергично към спирката, с хипербдително периферно зрение, макар че дори само куфарът беше нещо като маскировка. Венеция е пълна е объркани жени, дърпащи куфари. Книгата за Караваджо се подаваше от чантата ми и аз започнах да чета, докато _вапоретото_ пухтеше по пътя си между грозни корабостроителници и огромни круизни кораби. На стълбите на гарата отказах на един носач с количка и домъкнах куфара си до гишето, където след кратко колебание си купих билет за втора класа. _Добре дошла обратно, Джудит._ Настаних се на седалка в ъгъла, колкото можех по-удобно за дългия път: трябваше да се прекача в Мюнхен и отново в Утрехт.


	Олтарът в „Санта Ирене“ в Лече е от Гуидо Рени, негов сюжет е архангел Михаил, адаш на съперника на Рени — Караваджо. В 1602 г. Рени напуска Рим, за да се върне в родния си град Болоня, причината за пътуването си той описва на приятел, както „поражението“ му от Караваджо. Рени е художник, който вярва, че картините трябва да показват само красива версия на света, вечен, нетленен идеал. Подобно на мнозина, той е объркан от това, което вижда като непочтително в работата на Караваджо, отказа на ломбардеца от разкрасената изисканост. Това го изнервя. По-рано през същата година Караваджо създава една картина, която показва трима мъже на вечеря в римска механа, където художниците се събират да пият и клюкарстват; ленената покривка е достатъчно чиста, но храната е оскъдна — дебели, твърди самуни хляб, купа плодове, видели и по-добри дни. Печеното пиле очевидно е живяло атлетичен живот. Мъжете са обслужвани от неприветлив сервитьор, който може би се чуди дали ще платят сметката. Но все пак, ако я погледнете отново, ще видите, че тази картина пресъздава едно чудо. Младият мъж в средата на масата е Христос и това е вечерята в Емаус, когато Исус се явява на учениците си, след като е възкръснал от гроба. Няма позлата, няма пеещи ангели. Моментът е предаден със сенки, силуетът на наведения сервитьор хвърля ореол на стената зад главата на Христос, докато лимонът и гроздето очертават сянката на риба, първия символ на християнството, върху колосаната покривка. Божественото се крие в земното, достъпно само за тези, които виждат.
	Гледах илюстрацията, докато влакът прекосяваше горещата равнина на Венето, впила нокти в дланите си. Дълбоката сянка, хвърляна от светлината на свещите около масата, ми припомни тъмната драперия на роклята на Маша. Отново и отново разглеждах фигурите от картината, широко отворените очи, протегнатите ръце. Исках да плача за нея, но сълзите не идваха дори когато принуждавах паметта си да лази бавно като муха по трупа й. _Ти нямаш вина, Джудит._ Нямах вина за нищо от това и имах вина за всичко това, и докато безсънните часове се нижеха с пулсациите на слънцето по щорите на прозорците, празното купе ми се струваше като единствената милост, която някога ще изпитам на този свят.


	После стана твърде тъмно, за да виждам, а краката ми отдавна бяха изтръпнали. Куцукайки от бодежите, аз се промъкнах покрай почти празните купета до вагон-ресторанта. Не можех да ям, но купих банан и бутилка „Тропикана“, за да правя нещо. Часовникът ми показваше 11,20 часа, все още ми предстоеше цялата нощ. Докато плащах за сока, един млад човек отвори вратата, която водеше към първа класа. Дънки, бяла риза, плътен тъмносин кашмирен пуловер. Не беше зле. Той кимна учтиво на сервитьорката, включвайки и мен в погледа си.
	— _Buonasera._
	— _Buonasera._
	Очите ни отново се срещнаха, докато той плащаше своето макиато. Сама ли пътувате, госпожице? Кожата му ще е топла и гладка, все още с цвета на пяната на кафето му след дългия сезон на италианското слънце.
	— _Sei da sola?_ Сама ли сте?
	Пластмасовата масичка се люлееше леко в ритъма на влака, докато аз обмислях въпроса му.


	_Босън беше дребен дилър, който висеше около вратите на училището ми и пласираше малки пликчета трева и амфетамини срещу откраднати петачки. Той караше едно старо бяло беемве, което се броеше за баровско в нашия квартал, и изглеждаше добре, ако си падате по нигерийци гиганти. Никога не съм искала от неговите боклуци, но той понякога ми даваше по цигара „Ламбър и Бътлър“ и си говорехме. Веднъж, при един от лошите моменти на мама, когато токът ни отново беше спрян и в кухнята нямаше нищо, освен остъргана кутия от маргарин „Ътърли Бътърли“, той ме попита дали искам да направя една доставка вместо него. Петнайсет лири. Закара ме направо в града в онази прекрасно топла кола, до голяма къща на Хоуп Стрийт, близо до катедралата, и ми даде да сложа един оръфан учебник в пластмасовата торбичка, която използвах като чанта за училище. Дрогата беше залепена вътре, върху предговора към есетата на Уолтър Бенджамин._
	— _Студенти — обясни презрително Босън, докато потегляше. — Гледай да го върнеш._
	_Вятърът прилепваше униформената ми пола към тялото ми, докато чаках пред вратата, но не чувствах студа. Подскачах от адреналин, усещах го да изпълва мускулите ми, да преминава като фойерверк през мен. Никога преди не бях нарушавала закона. Бях убедена, че най-малката грешка ще ме запрати в полицейския участък и бях запалена от тръпката. Държах книгата притисната до палтото ми, стараейки се да си придам спокоен, ученолюбив израз, в случай че някой наблюдава. Типът, който в крайна сметка отвори вратата, очевидно купуваше нещо много по-силно от трева. Той беше млад, не много по-възрастен от мен, но очите му под сплъстената коса с миши цвят бяха жълти и когато посегна към книгата, видях следи от спринцовка по посивелите му ръце под дрипавия пуловер. Стоях в коридора между две протекли кофи за боклук, докато той отлепи пакета, сложи на негово място няколко смачкани банкноти и внимателно затвори корицата._
	—_ Браво. Хм, до скоро. — Изненадах се, че гласът му беше дълбок, образован…_
	_Босън изглеждаше доста доволен от мен; даде ми още пет лири. И така, след това започнах да доставям редовно вместо него. Ученическата униформа помагала, тържествено ми обясни той: „Отклонява подозрението.“ Полицията постоянно го тормозеше; предполагаха, че е дилър просто защото беше черен. Може би защото ти всъщност си дилър? — предположих директно аз и за минута си помислих, че ще ме перне по ухото, но той просто се засмя и ми каза, че съм прекалено хитра за своето добро. Босън имаше апартамент в Токстет, две скапани стаи, които миришеха на крака и на китайски тамян, но имаше отопление на газ и пъстри африкански покривки върху скапаните мебели и като затвориш пердетата и пуснеш музика, беше добре. След известно време Босън каза, че мога да нощувам там, ако му направя хубава свирка, преди да заспя. И защото, когато си на петнайсет и не си преживяла нищо, когато не си била никъде и не си видяла нищо, и най-малкото внимание или интерес може да накара света да засияе, стига да се преструваш достатъчно усърдно, аз го направих. Наричах го мое гадже, поне в главата си, и за известно време дори се гордеех, когато той пришпорваше беемвето до вратата на училището. Той не ме притесняваше за нищо, освен свирките, и толкоз по-добре, защото имаше пенис като сгъваем чадър, но веднъж се появих в жилището му и заварих до него на дивана слаб рус тип в мръсен анцуг с индийска храна и наполовина изпит стек бири._
	— _Добре ли си, момиче? Това е Кайл. Старо приятелче. Това е Джуди._
	— _Здрасти. — Кайл не вдигна очи. Той лапаше пиле „тика“ с пластмасова лъжица, като че ли никога преди не беше виждал храна._
	— _Сядай тук, хайде! Трябва да изляза за малко._
	_Босън ни остави под звуците на дъвченето. След малко попитах Кайл дали иска да гледа телевизия, но той просто продължи да яде. Чудех се къде ли го е намерил Босън, дали не беше леко малоумен. Когато той изгреба последната ужасна мазнина от фолиото, отнесох купчината подноси в мръсната кофа за боклук до отдавна пенсионираната готварска печка и му отворих друга бира като истинска малка домакиня. Чудех се дали ще е невъзпитано да си взема книгата._
	— _Босън каза… — подхвана той изведнъж._
	— _Какво?_
	— _Той каза, че ти ще…_
	— _Че аз ще — какво?_
	—_ Виж, аз току-що излязох. Днес, значи. — Той пое дълга глътка, все едно че това обясняваше всичко._
	— _Излязъл си?_
	— _Да. Затвора._
	— _О! Е, поздравления. — Очевидно исках да разбера какво беше направил, но ми се струваше невъзпитано. Сетих се за нещо. — Значи ще останеш тук?_
	— _Да. За малко. Докато се оправя, значи._
	—_ Е, тогава по-добре да си вървя._
	— _Но той каза._
	_И тогава разбрах какво имаше предвид и защо Босън беше излязъл, а някъде в измъченото лице на Кайл разпознах надежда. Погледнах го и видях колко отчаяно искаше да ме докосне, а ръката с изгризани нокти, която държеше бирата, леко потреперваше и разбрах, че това, което имах под плисираната си пола и грозния училищен суитчър, беше власт._


	Ето как ни опитомяват. Защото, когато си на петнайсет и не си видяла нищо, и не си била никъде, дори и най-малкият намек за тази власт ще те довърши, ще те убеди, че всички поп песни са верни, че това е любов, да не говорим, че това си е принуда или по-лошо. Така че го правиш, а след десет години се събуждаш с три деца и някакво нищожество с наднормено тегло в леглото до теб и се чудиш къде е отишло всичко и защо не си направила нищо по въпроса. Защо си пропиляла цялата тази сила за сантименталност и нужда, и евтино внимание. Но за мен не беше така. Дори и тогава за мен никога не е било по този начин. Любовта не беше за мен. Щях да разбера какво мога да накарам мъжете да направят и един ден щях да го използвам. Това беше необходимо.


	_Протегнах се и докоснах с пръсти устата му. После станах и отидох в студената спалня, смъкнах счупените щори, докъдето стигаха, и свалих всичко, освен бикините, си. Пъхнах се под познатото шалте от „Евъртън“ и останах да лежа неподвижно по гръб. Когато той ме целуна, имаше вкус на къри и хмел. Каза ми, че съм великолепна. Когато легна върху мен сред влажната смрад на слабите ни тела, ми се прииска да бях изпушила един фас, но секунди след като намуши в мен пениса си, той ахна, „Ах, мамка му! Мамка му, момиче!“ и замря неподвижно, притискайки ме толкова здраво, заровил лицето си между гърдите ми, че едва можех да дишам. Той заспа така и аз не исках да го местя, така че все още бяхме заклещени, когато Босън се върна и се плъзна в леглото до нас. „Добре ли сте, влюбени гълъбчета?“_
	_Разтворих ръцете си и двете тела, тъмно и светло, се обърнаха към мен, две ръце се сплетоха над тялото ми. Лежахме така цяла нощ, сгушени като кученца в оранжевата светлина от уличната лампа през ужасната щора. Слушах дишането им, сумтенето и стоновете им и изпитвах болка, че са толкова млади, колко чисти бихме могли да бъдем за малко. Мръсният чаршаф под голия ми задник беше влажен от спермата на Кайл и моята кръв. Моментът не беше подходящ да спомена, че съм девствена. За кратко преди и аз да заспя, можех да ни видя, легнали там, толкова невинни, толкова грозни._


	Мъжът повдигна вежда в очакване, объркан, уверен. Предложението беше изписано на лицето му и аз само трябваше да кажа да. Той можеше да изчука всичко онова от мен, докато Алпите протягаха заснежените си мъгливи пипала като превръзки около сърцето ми. Много лесно.
	— Не — отговорих аз, като посочих коридора към втора класа. — _C’e… C’e qualcuno._ Има някой.
	Той допи кафето си с усмивка.
	— _Allora, buonasera, signorina._
	— _Buonasera._
	Върнах се на мястото си сама и прекарах нощта седнала, докато влакът пътуваше към Северно море.


>>	13.

	Четири хиляди евро са много за едно листче хартия, но не можех да си позволя да купувам евтино. Обмислях американски паспорт, който се нарежда наравно с британския по индекса на най-полезните документи в света, но тъй като не бях сигурна, че ще мога да имитирам акцента, трябваше да се задоволя да си остана британка. Пристигнах в Амстердам сутринта, схваната и мръсна от влака, взех метрото до Нюмаркт, където кафенетата на границата на квартала с червените фенери вече работеха. Като заобикалях групи самотници със зачервени очи, пробвах няколко евтини хотела, докато открих една мрачна, но изгодна стая срещу пари в брой. След лукса на един горещ душ си позволих три часа сън, а после се отправих към дома на Алекс близо до Фондълпарк.


	По-рано, когато живеех в Париж, когато все още бях достатъчно глупава да мисля, че може да ми се размине, бях създала „Джентилески“ с печалбата от открадната картина. Това, че картината на Стъбс беше фалшифицирана, ме караше да изпитвам чувство на справедливост, но появата на един италиански полицай на име Рено Клере, представящ се като ловец на престъпници, ликвидира всякаква представа за безопасност. Бяхме любовници и в известен смисъл приятели, поне докато не открих, че той планира да ме предаде на своя колега, Ромеро да Силва.
	В интерес на честната игра, трябваше да взема мерки срещу това, но Рено ми остави няколко прощални подаръка, включително и Алекс, своя фалшификатор на документи в Амстердам.
	Рено ми се беше похвалил с връзката си с експерта, фалшификатор на паспорти, но когато се срещнахме за първи път, Алекс по-скоро ме разочарова. След като приятелката ми Лиан изчезна в Париж, Рено, моят любовник под прикритие, беше изпратил паспорта й на Алекс, за да замени оригиналната снимка с моя. Този документ би трябвало да ме изпрати в затвора, но Алекс не бе показал никаква изненада, когато след известно време се появих с молба за друг паспорт. Неговият професионализъм беше безупречен и невъзмутим, леко разочароващи бяха работните му помещения. По време на онова първо нощно пътуване от Франция аз си представях работилница, осветена в стил Ла Тур*, може би в мазе или до която се стигаше през лабиринт от тавански помещения в стил Фейгън**, където прегърбени писари се трудят с пинсети и диамантени лупи. Алекс, младолик брадат баща в почти трагично тесни дънки и високи кецове, всъщност живееше със семейството си в хубава къща от деветнайсети век в едно от най-модните предградия на Амстердам и развиваше дейността си в спалнята за гости.
	[* Жорж дьо ла Тур (1593 — 1652) — лотарингски живописец. — Б.пр.]
	[** Дикенсов персонаж от „Оливър Туист“. — Б.пр.]
	Учтивият разговор в тези ситуации е абсурден социален гаф, където маниерите скърцат, но двамата с Алекс спазихме формалността с чаша чай без мляко в неговата кухня с тапети от „Фароу и Бол“ и няколко забележки къде бяхме прекарали летните си почивки, разговор толкова безобиден, все едно го водех с моя дилър на кокаин. Качихме се горе и аз се настаних пред монтирания цилиндричен фотоапарат, но преди да ме снима, той попита:
	— Колко такива направихме?
	— Два. Е, сега — третия.
	Той спря да настройва обектива.
	— Сигурна ли си?
	— Мда.
	— Добре. ОК, не казвай зеле! — Беше изрекъл същата шега и последния път.
	Оборудването на Алекс се помещаваше в три квадратни сиви стоманени шкафа, нямах представа какво ставаше там, но те бръмчаха успокоително, докато той записваше данните, които му дадох.
	Фалшификаторите обикновено сглобяват фалшивите паспорти от откраднати. Пазарът е огромен за тези, които са достатъчно квалифицирани, за да го правят добре. Информацията в зоната, текстът в долната част на паспорта, който се чете по електронен път, трябва да съответства на отпечатаните данни, разстоянието до частичка от милиметъра е от съществено значение, дебелината на страниците трябва да бъде съответстваща, без повдигнати краища, без петънце от излишно лепило. Алекс се беше справил добре последния път: с мисълта за Йермолов по петите ми, се молех този път да бъде безупречен.
	— Е, това е всичко. Можете да го вземете — о, да кажем около осем вечерта? Същото място, както последния път?
	— Разбира се. Имате ли кода за вратата?
	— 212В.
	— И е сигурно?
	Той ми отправи обидена професионална усмивка.
	— Е, вие ще сте прецакана, ако не е, нали?
	Дадох му парите, увити в носни кърпички, и той ме изпрати до входната врата, като ми подаде малък ключ, когато се сбогувахме. Първоначално се чудех какво е прикритието му — потърсих фалшива табела за лекар или за седалище на някоя по-малка религия, но, разбира се, вече само незаконните барове за несретни битници претендират да са нещо друго. Щом имате лаптоп, вие сте на свободна практика, и толкоз. Ключът беше за кутия за препоръчани писма в другия край на града. В осем вечерта. Щях да взема плика с новия паспорт и да оставя ключа вътре. Дотогава имах Караваджо.


	Прозорецът на неприветливата ми хотелска стая бе вдигнат максимално и с падането на нощта въздухът миришеше на трева, горещ асфалт и хормони. Една вечер в ранната есен в Амстердам би трябвало да е изпълнена с потенциал — не че похотливите изкушения на квартала с червените фенери предлагаха някаква особена тръпка — но открих, че нямах сили дори да потърся нещо, макар че със сигурност нямаше проблем да намеря компания. „Райксмузеум“ вече беше затворен. _Един фас с марихуана за сваляне на напрежението? Да, бе. Приеми го, Джудит. Ти си изтощена стара курва, която винаги ще бъде сама._ Радвам се, че изяснихме това. Избрах ранна, засищаща малайзийска вечеря и книгата си, но дори смазването на артериите ми с фъстъчен сос и палмово масло ме отвращаваше. Оставих чинията си и тръгнах пешком покрай каналите към Лауриерхрахт.
	Казват, че бързото ходене е ефективен антидепресант, но освен това се говорят много глупости. И все пак по време на разходката усетих промяна, облекчение, като че ли всичко, което бях оставила зад себе си във Венеция и извън нея, беше захвърлено небрежно в един от тези гладки, древни водни пътища. Не че, теоретично погледнато, нямаше много неща, от които да се страхувам; само че аз някак си не успявах да достигна необходимото ниво на безпокойство. Оттеглянето ми, трябва да призная, не се оказа толкова забавно, колкото очаквах. Какво правите, когато няма следващ ход? Не бях от типа, който си пада по екстремен уиндсърфинг или благотворителен алпинизъм. _Ennui_* може и да е романтично разстройство, но все пак е отегчително.
	[* Скука, досада (фр.). — Б.пр.]
	Седнах на ръба на водата, провесила крака над камъните, запалих замислено един фас и потръпвайки, поех дълбоко чудесния дим. Може би остарявах, но толкова много от това, което мислех, че искам — безопасност, сигурност, анонимност — вече не си струваше. Каналите изглеждаха чисти между високите, тесни стари къщи, като разтопена магистрала за пари. Невъзмутимият, потаен Амстердам, пренасящ богатството на познатия свят по вените си. Мислех за картините в музея в другия край на града, за купищата _вещи_ — чинии и ветрила, и омари, глобуси, индийски орехчета, копринени завеси, клавесини, плодове, ракли, слънчобрани, кесии — всички умело струпани за съзерцаване от бюргерите под старателно нарисуваните им яки. Натюрморт, рамкиран за вечен показ. Озадачаваше ме, че бях спряла, бях се зазидала в Елизабет като насекомо в кехлибар, богата дилетантка, играеща си на бизнес. Защо ми отне толкова време да разбера, че мястото ми е на ръба на картата? Предполагам, че бих могла да обвиня Караваджо. Имахме много общи неща в края на краищата. Убийство като за начало. Художникът прекарва голяма част от живота си като беглец, с предпочитание към италианското крайбрежие; той е бил авантюрист със слабост към ярки дрехи, прагматик без страх от крайности, който разбирал, че повечето неща, дори убийството, са простими в името на красотата. Знаел е, че честта е езикът на нараняванията. Но може би ще е по-точно да се каже, че повечето от проблемите на Караваджо са причинени от преувеличеното чувство за собственото му положение, презрението към риска или може би прекомерното внимание към него. Може би рискът беше единственото, което наистина разбирах. Бях излязла от играта за толкова дълго време. Твърде дълго. И въпреки мъката ми за Маша или може би дори и заради това, ми беше любопитно да разбера дали все още знаех как да играя.


	Архивът „Хафкеншайд“ се помещава в „Тейлърс Музеум“ в Харлем. Открих го по старомодния начин, с миниатюрна карта от туристически офис. Архивът някога е бил колекция на търговец на пигменти от Амстердам през деветнайсети век и е един от основните изследователски източници за смолите и минералите, използвани някога при смесването на боите. Помислих си, че след като така или иначе трябваше да дойда в Амстердам за паспорта, бих могла да разбера нещо повече за това как се създава „рисунка“ от Караваджо, достатъчно добра, за да заблуди Йермолов. Вероятно той би изпратил доктор Казбич да събере информация, преди да я купи, което би довело до интересни изводи. Ако можех, бих искала да разбера _как_ се постига толкова необикновена измама.
	Въпреки свежия бриз от далечното море над бившето пристанище, все още беше горещо и аз се бях облякла внимателно в тежки практични ботуши, които правеха бедрата ми беззащитни като на газела, с разкроена риза от деним от „Марджела ММ6“ с повдигащ сутиен отдолу, с няколко разкопчани копчета. Нямах определена среща, но предполагах, че пазачът на античен терпентин едва ли вижда много посетители и след като представих своя „проект“, докато зяпах възрастния доцент, сякаш той е единственият мъж, когото някога съм виждала, той ми махна да влизам. Обясних, че съм аспирант и пиша за Тинторето, позовавайки се на Техническия бюлетин на Националната галерия в Лондон като източник по въпроса за използването на определен цвят от художника, неаполско жълто, което започва да се употребява в Италия през шестнайсети век.
	Тогава, както и сега, Венеция е град мираж, нейната светлина омагьосва през толкова много стъкло, че тя блести като огромно огледало, изображение на рая на края на света. Бях мислила за възможността Караваджо да е ходил там, между заминаването му от Милано и пристигането му в Рим. Кой художник би пропуснал Венеция, колкото и нетърпеливо да бърза по пътя на амбицията и успеха? Увереното отричане на венецианския професор се опровергава от по-ранен писател за Караваджо, Белори, който твърди, че той е посетил града, „където дойде да се наслади на цветовете… които след това имитираше“. Бях живяла във Венеция достатъчно дълго, за да познавам тези цветове, тази трептяща светлина, проблясъците, които правят нейните сенки само по-дълбоки. Никой не може да рисува тъмнината като Караваджо, никой друг не може да изтръгне от сянката крайностите, които придават подобен на светкавица шок на сиянието в неговите картини. Така че — в хрониката имаше интригуваща празнина — той наистина може да е бил там. Ако знаех нещо за доказателствата, то беше, че липсата на такива не означава, че нещо не се е случило.
	Пигментите бяха изложени в дълга стая със сандъци, всеки един пълен с кутии на проби и печатни платки със серийни номера и описания. Хвърлих усмивка на мотаещия се доцент, надявайки се на възможност за обяд, и започнах работа. Вече знаех, че неаполското жълто беше един от трите оригинални цвята, въведени към 1600 г., за разширяване на ограничената палитра на средновековната живопис. За първи път рецептата е дадена в книгата на Чиприано Пиколпасо през 1556 г., в студия за правене на керамика. Тя изисква сол, олово, антимон и „утайки“, главно утайки от дъното на съдове за вино. Одобрявах това. Пиколпасо бил от италианския регион Умбрия, но пътувал до Венеция, която била център за нововъведения в цветовете на боите по онова време, и всъщност включил глава _Colori alia Venziana_ в своя текст. Неаполското жълто е един от споменатите цветове и лазерен микроспектрален анализ (каквото и да е това) е идентифицирал използването му в няколко от картините на Тинторето. Въпреки мнението на мрачния професор, някои от учените, цитирани в книгата, която бях проучила, изказваха предположение, че Тинторето е оказал влияние върху Караваджо, така че според мен беше правдоподобно, ако той е бил във Венеция, да е изучавал не само страхотните картини на Тинторето, но и техните съставки.
	Вървях покрай сандъците, докато не стигнах до набор от креди. Мислех си, че ако Караваджо е направил рисунка, той би използвал креда, може би комбинация от червено, бяло и черно, техниката на трите пастела, показана на Леонардо от французите в Милано, където Караваджо се е учил да рисува в края на петнайсети век. Но кредата не би придала на портрета, показан ми от Елена, резкия контур, нито дълбочината на цвета; освен това защо някой ще използва креда върху ленено платно? По същество лененото платно изисква свързващ фактор, нещо като лепило, _грунд_, на повърхността. Кредата се използва за контур, защото, веднъж поставена между _грунда_ и маслените бои, тя вече няма да се вижда. За да се задържи толкова дълго време върху лененото платно, предполагах, че този, който е направил портрета, е работил директно с маслени бои, което от своя страна би съответствало на широко известната техника на Караваджо.
	Освен това Караваджо е бил беден. Въпреки многото изгодни поръчки, които талантът му е привличал преди падението му, той е презирал парите. Употребяваните модни дрехи, които са му давали, били крещящи, но той ги носел до скъсване и освен принадлежностите си, той не е притежавал почти нищо, с изключение на няколко жалки домакински прибора и злобното страхопочитание на съперниците си. Той пътувал без багаж. Неаполското жълто не е било евтино, но за разлика от фината пергаментова хартия, лененото платно било евтино. Може би е възможно да има нещо повече относно „рисунката“, освен измислиците на Елена, предизвикани от водката.


	Нацупено зададох няколко сериозни въпроса на доцента и трябваше да изтърпя ентусиазирано двайсетминутно обяснение за смилането на пигментите, преди да попитам дали музеят има книга за посетители. „Би било чест за мен да се подпиша. И може би да снимам подписа си за моята дисертация. Изпитващите наистина са взискателни по отношение на основните проучвания.“
	Той донесе дебела книга, подвързана с червена кожа, и химикалка. Прелистих я с любопитство, надявайки се, че архивът е посещаван достатъчно рядко, за да прегледам набързо имената. И ето го там. Доктор Иван Казбич, написано с латински букви, с подпис до него на кирилица и дата през 2011 г. Бинго. Сложих новия си подпис и благодарих многословно на стария симпатяга.
	Не можах да устоя на доволната тръпка на вълнение, но се опитах да не й обръщам внимание. Не планирах да възобновя научните си изследвания за Караваджо. Независимо дали рисунката беше истинска или не, трябваше спешно да я имам в ръцете си. И ако теорията ми беше вярна, то знаех къде се намира. И се оказа, че в крайна сметка може би съм я откраднала.


>	Втора част
>	Пречупване

>>	14.

	Дейв е човек, който се е изправял пред снайперисти от Ал Кайда, докато е бил в армията, но никога не съм го виждала да изглежда толкова развълнуван, както при вида ми, приведена над коктейл с уиски в бара на „Златния лъв“ в Кюмб Фарлей. Бях пристигнала с „Евростар“ през Лил, с друг влак от Падингтън до Бат и след това с такси до селото на Дейв. Бях изненадана от сантименталния ефект, който Англия все още оказваше върху мен. Старомодно облечените тълпи по гарите, заведенията за бързо хранене „Прет-а-манже“, подигравателните таблоиди, гълъбите. Буквално се разплаках, когато собственикът ми сервира първата чаша истински чай от години, но трябваше да призная, че не успявах да се смеся с местните. Естествено, беше студено, така че си купих ватиран жакет на гарата „Сейнт Панкрас“ в добавка към всички по-плътни дрехи, които имах. Барманът погледна със съмнение моя ромски шик, но бакшишът ми осигури място и се обадих на Дейв от стационарния телефон в кръчмата.
	— Какво става? Защо си тук, Джудит?
	Аз потрепнах. Съчувствието е толкова рядко срещано явление. Усещането, че някой те разбира без думи, че заради споделената ви история няма нужда от обяснения. Може би това имат семействата. Но ако Дейв беше толкова потресен, колкото изглеждаше, радостта, която изпитвах да го видя, отново беше едностранна. Всъщност за него никога не съм била нищо друго, освен неприятности.
	— Купих ти халба бира — казах аз, като че ли това обясняваше всичко.
	— Опитвах се да се свържа с теб. Какво става с телефона ти? — В гласа му се долавяше загриженост, но също така и враждебност, и някаква умора, което ме натъжи.
	— Ще излезем ли да пушим?
	Той поомекна.
	— Давай. Имат нагреватели отзад.
	„Лъвът“ не беше превзет пъб с биохрана. Грозна квадратна тухлена постройка от петдесетте, футбол по телевизията, тайландска храна, затоплена в микровълнова фурна, и силен полъх на белина и урина от панелната тоалетна на паркинга, където имаше също и детска площадка, няколко пейки и нагревател с формата на гъба. Носех напитките, Дейв накуцваше зад мен с бастуна си. Единствените други пушачи бяха двойка тийнейджъри, които споделяха цигара марихуана на пързалката. Те кимнаха на Дейв и изчезнаха в тъмнината.
	— Значи това не е светско посещение?
	— Схватлив си, както винаги, Дейв. — Толкова се радвах да го видя дори и по този повод. Бих му казала колко ми липсва, но това само щеше да го притесни. Зелено-сиви хълмове, лек дъжд, надвисналото английско небе. _Ти нямаш вина, Джудит._
	— Джудит?
	Разтърсих глава.
	— Извинявай, Дейв. Виж, съжалявам, че ти се натрапвам по този начин. Знаеш, че не бих го направила, освен ако не…
	— Няма нищо. Знам.
	Поех си дълбоко дъх. В края на краищата най-добре да не усложнявам нещата. Копнеех да обсъдя Караваджо с Дейв, не на последно място, защото щеше да изпита удоволствие от историята, но колкото по-малко знаеше, толкова по-добре.
	— Получих имейл. — Той ме прекъсна, преди да проговоря.
	— Какво?
	— Всъщност — два. Виж.
	Той ми подаде телефона си. Първият беше отпреди няколко дни, точно когато заминах за Амстердам. Нямаше тема или подпис, а адресът на акаунта беше безсмислица — само букви и цифри в Gmail. Той гласеше:
	„Спешно се опитваме да се свържем с мис Джудит Рашли. Моля, отговорете, ако можете да ни помогнете.“
	— Мислех, че е глупост — измама, като онези, с които искат да изпратиш пари до Нигерия. Но след това дойде този.
	Приближих екрана към лицето си под мандариновата светлина на нагревателя. Беше с днешна дата.
	_Къде е тя, Дейв?_ Само това.


>>	15

	Бях си поръчала питието само формално, но сега се радвах, че го направих. Дейв ме гледаше с очакване, докато отпивах дълга глътка.
	— Какво става, по дяволите?
	Ако Йермолов е в състояние да намери имейла на Дейв, той най-вероятно е намерил и действителния му адрес. А аз се съмнявах, че Юрий или негов еквивалент ще убива времето си в залата за пиене на минерална вода в Бат с поничка и роман на Джейн Остин.
	— Дейв, къде е жена ти?
	— Сега ли? Отиде на нейните зумба танци. Казах й, че ще гледам мача в кръчмата. Ще се върне след около час. Защо?
	— Трябва да се върнеш вкъщи. Сега. Трябва да вземеш нещо и да го донесеш направо тук. Папката. Папката, в която ти изпратих Рихтер по пощата. Пазиш ли я все още?
	— Какво общо има това с моята госпожа? Не те искам…
	Нямаше нужда да го казва. _Не те искам изобщо близо до нея._
	— Моля те. Ако тя не е вкъщи, всичко ще е наред. — Молех се да е истина. Той се изправи на крака с усилие.
	— Не знам дали все още я пазя. По-точно, когато го продадох, купих друга папка, защото…
	— Просто върви, моля те. Веднага. Опитай се да побързаш. — Чувствах се зле, че го казвам. Дейв щеше да се мъчи с болния си крак, изкачвайки стъпалата, но не посмях да предложа да го придружа, за да помогна. Жена му можеше да се върне у дома и ако мястото вече се наблюдаваше, моето присъствие там щеше да ни погуби всички.
	— Това не ме радва.
	— Знам.
	— Изглежда, че все пак нямам голям избор. Ще се върна колкото мога по-скоро. — Той не беше докоснал бирата си. Опитах се да запазя спокойната усмивка на лицето си, докато той потрепваше към изхода от паркинга.
	Колко ще се бави? Колко време ще е нужно на Йермолов, за да изпрати някого тук? Или те вече са тук? Обвих ръце около коленете си, свивайки се, с желанието да можех да изчезна.
	Премислях наум възможностите. Трябваше да е Рихтер. Бях „придобила“ картината — добре, всъщност я бях откраднала — от Монкада, продажбата й беше стръвта, довела Рено Клере в Париж. Бях взела малкото платно, когато Рено уби италианеца и след като се погрижих за Рено с помощта на глок 26, осигурен ми от Дейв, аз бях „продала“ картината на него, за да му дам възможност да финансира новия си живот. Това беше компенсация, защото заради мен беше загубил работата си в аукционната къща, но също така трябваше да призная, че това бяха пари, изцапани с кръв. Дейв изобщо не попита какво смятам да правя с пистолета, а аз никога не бих му казала, но и двамата знаехме, че приемането на картината е компромис. Йермолов знаеше — по някакъв начин — за „Джентилески“, за моя живот и самоличността ми в Париж, за смъртта на Монкада, така че вероятно знаеше и за картината на Рихтер. Очевидно той беше стигнал до същия извод като мен. В онази нощ на Плас де л’Одеон е бил и някой друг, който е чакал Монкада. Човекът, който е трябвало да получи втората картина, която е била в папката. Тази от Караваджо. Но този човек изобщо не я беше получил, защото аз я бях взела.


	Мислех, че съм се покрила съгласно съветите на хакера, но сякаш бях постнала местонахождението си в Инстаграм. _Хитро, Джудит._ Зад мен вратата на кръчмата се отвори и аз се сепнах. Просто един мъж с пакет „Бенсънс“ и „Дейли Мейл“. Той ми кимна и седна на най-отдалечената маса. Ако Юрий пълзеше в стил командос през селската поляна, поне щеше да има свидетел.
	Ако Дейв беше запазил папката, ако се върнеше тук, ако Йермолов го оставеше на мира, само моля, моля — да оставеше жена му на мира, мислех си, че нямаше да ме е грижа какво щеше да ми се случи.
	Дейв го нямаше. Мъжът с вестника си тръгна, барманът излезе, за да угаси нагревателите. Треперех, изчислявах, свивах ръцете си в якето, за да се стопля, но не можех да се помръдна. Чувствах го като един вид покаяние, този безкраен миг в английския студ; ако аз просто стоя там, Дейв ще бъде ОК. Най-после чух благословеното потропване на бастуна му зад мен.
	— Джудит? Търсих те вътре — каза той нежно. — Защо мръзнеш тук? Хайде да влезем вътре.
	— Къде е жена ти?
	— Тя ми прати есемес, че отиват да хапнат в „Уагамама“*. Голям късмет, нали?
	[* Верига ресторанти за азиатска кухня. — Б.пр.]
	— Значи я намери?
	— Влез.
	Барът вече беше празен, но собственикът все още не беше дал знак, че затваря, въпреки че изглеждаше отвратен, когато прекъснахме гледането му на мача „Тотнъм“ срещу „Манчестър Сити“, за да поискаме два чая. Ръцете ми бяха толкова студени, че едва държах чашата.
	— Къде е?
	— Ето я. Когато се преместихме тук, ние изхвърлихме много неща. Удивително е колко много боклуци откриваш, когато се преместваш.
	Папката лежеше до якето му на пейката, беше я оставил там, когато дойде да ме търси. Той изглеждаше толкова доволен. Господи.
	— Когато продаде тази картина — знаеш коя — как беше вписана в каталога?
	— „Собственост на джентълмен“, разбира се.
	И двамата се усмихнахме на шегата.
	— Но когато направихте сделката, платиха ти за нея и така нататък — те ти взеха данните, сметките, всичко, нали?
	— Разбира се, тя е легална, нали? — Паниката отново се долавяше в гласа му.
	— Продажбата е наред, не се тревожи за това. Просто се опитвам да разбера как са открили адреса ти.
	— Значи знаеш от кого са тези имейли?
	— Да.
	— Има ли нещо общо с онова, което ти трябваше — контакта в Кения?
	— Да.
	— И?
	Какво можех да му кажа? На Дейв, който винаги е бил добър с мен. Че го бях изложила на опасност?
	— Сигурен ли си, че никой не се навърташе наоколо, когато се върна?
	— Слушай. Няма да те питам какво става. Няма. Но ако госпожата ми…
	— Добре. Имаш ли все още — нали знаеш?
	Притеснението, набраздило челото му, изчезна и той изведнъж стана хладнокръвен професионалист.
	— Да, имам разрешително за пушката си. Напоследък стрелям по фазани. Толкова ли е зле?
	— Да. Но сега е по-добре. Когато жена ти се върне, заключи внимателно. Ако някой ви посети и пита за мен, кажи му, че си ме видял. Кажи му, че си ми дал това — кимнах към затворената с цип черна найлонова папка на седалката до мен — и че съм си тръгнала веднага. Влязла съм в таксито, което ме е чакало. Не си го отварял, не знаеш какво има вътре. И — можете ли да заминете за няколко дни?
	Той ме погледна замислено, след това кимна.
	— Вероятно можем, да.
	Никога не съм била по-благодарна, че същността на приятелството ми с Дейв бе мълчанието.
	— Добре тогава. Заминавам веднага. Много съжалявам.
	— Тогава ще тръгвам. Имаш ли нужда от пари?
	— Обичам те. — Той повдигна вежда. — Така е, наистина. Всичко е наред, благодаря ти.
	— Има още нещо. — Той ми подаде дебел кафяв плик, размер А4, вътре напипах листове.
	— Помислих, че може да хвърлиш един поглед — предложи той срамежливо. — Написах книга.
	— Сериозно? Каква е?
	— За мен, предполагам. Помагах в онзи център, знаеш, за момчета, които са били в Службите…
	Дейв беше оставил крака си в Персийския залив. Това беше типично за него — доброволно да помага на другите, които са загубили дори повече от него.
	— И една от — ами, да ги нарека терапевтите — ми предложи да се опитам да напиша нещо. За картините всъщност. За това как те могат да помогнат. — _О, само да можеха._
	— Браво на теб, Дейв! Това е страхотно. Бих се радвала да я прочета, ако ми позволиш? Благодаря. Въпреки че може би е най-добре, ако не се обаждам за известно време. Но обещавам, че ще я прочета. И аз имам нещо за теб.
	Подадох му книгата, която бях купила на гара „Падингтън“. Дейв изпитваше страст към зловещите реалистични криминалета.
	— _Сянката до мен._ Новият живот на Тед Бънди. В името на старото време.
	Когато Дейв излезе, телевизионният екран избухна в рев. Последвах го до вратата, извиках след него по улицата и той се обърна към мен под светлината на уличните лампи.
	— „Манчестър Сити“. Току-що спечели с два на нула.
	Той ми махна за поздрав. Гледах го как си отива, след това внимателно занесох папката на горния етаж. Изучавайки вещите си в тапицираната с кретон стая над кръчмата, аз се почувствах покъртително зле подготвена. Имах около четиринайсет хиляди евро в брой, папката и майната му на всичко друго, което би се оказало полезно. Часовникът ми, може би моят красив „Вашерон“. Погледнах го и видях, че вече беше почти единайсет — нямаше смисъл да се опитвам да се върна в Бат и в Лондон в този час. В портфейла ми беше квитанцията за шкафчето за багаж на гарата в Лил, където бях оставила каракала, след като го бях разглобила в кабинката на дамската тоалетна и бях напъхала частите в пластмасов несесер „Хелоу, Кити“. Което означаваше, че ще трябва да се върна през Лил. Голяма гадория, но нямаше как да се опитам да мина през международна проверка за сигурност на френска гара с три лични карти и с оръжие.
	Под стаята ми кръчмата беше тиха; телевизия „Скай“ беше изключена, единственият звук идваше от тихото бълбукане на съдомиялната машина зад бара. Отново скочих, когато чух една кола да намалява скорост отвън, прекалено силен звук в гъстата провинциална тъмнина, и инстинктивно застанах зад вратата, задържайки дъха си, в очакване на трясък, на тежки стъпки по стълбите, но шофьорът смени на по-висока скорост и отново потегли в нощта. Не бях включила централното осветление. Пропълзях на колене през малката стая и открехнах пожълтялата тюлена завеса. Виждаха се само селската улица, осветена от глобусите на лампите по стълбовете, някой и друг прозорец, проблясващ със синкавата мъгла на телевизора. Протегнах се, опитах да се отпусна, но непрекъснато си повтарях словореда в онези имейли. Нещо ми липсваше. Защо Йермолов ще прави това? Беше прекалено… неефективно. Ако искаше да заплаши Дейв, той просто щеше да го направи. Както беше направил с моя апартамент, с галерията, с горката Маша. Имейлите изглеждаха като работа на някой с по-малко ресурси, някой, който се опитваше да извлече информация, не някой, който може да командва малка частна армия. Радвах се, че бях казала на Дейв да вземе предпазни мерки, но нещо не пасваше. Защо не беше изпратил някой да обере жилището на Дейв? Може би си мислеше, че ако картината е у Дейв, той ще се уплаши и ще се опита да се свърже с мен — според това, което ми каза „сивата шапка“, то би му дало възможност да ме пресрещне. Ами ако имейлите са били примамка? За да ме отклонят? Може би дори сега една кола пълзи на север по магистралата, в посока Ливърпул, към майка ми…
	_Zersetzung._ Той ме обърква, опитва се да ме хване в капан, да ме насочи към него. Не можех да го допусна. Вече имах картината, което значително променяше ситуацията. Трябваше да запазя спокойствие, най-дразнещия съвет, който можех да си дам. От кое трябваше да съм спокойна, мамка му? Насилих се да взема душа, за който чаках от сутринта. Увих косата си в кърпа, намъкнах тениска и бикини и внимателно изсуших ръцете си без крем, преди отново да доближа папката.
	Отне ми известно време да разбера какво се беше случило, но знаех, че папката пред мен не беше тази, която бях занесла на Плас де л’Одеон. Бях положила оригинала на леглото в хотелската стая на Монкада и той се беше навел, за да вдигне картината точно когато Рено нахлу при нас. Боричкането им ми беше попречило да видя, че Монкада е преместил картината в подобна папка, която беше донесъл със себе си, тази, съдържаща Караваджо. Спомних си хрипкавите инструкции на Рено: „Бързо, всичко… Вземи също и картината.“ Бях грабнала папката, без да забележа смяната. Честно казано, трупът и приближаващите ченгета ме бяха разсеяли.
	Както очаквах, основният раздел, който Монкада бе предназначил за картината на Рихтер, беше празен. Използвайки пинсетата си, внимателно пробих малка дупка в найлона, след това разкъсах папката, милиметър по милиметър, по дължината й, докато успях да измъкна тънкия навосъчен пакет от подплатата. Той беше облепен с тиксо и аз включих чайника в стаята, и потрепвайки, подържах пакета на петнайсет сантиметра над чучура с пара, за да размекна лепенката, след това постепенно обелих пластмасата. И когато видях какво има вътре, въпреки пълния абсурд на положението ми, се разсмях.


	Веднага след като се събудих, отидох да тичам. Трамбовах асфалта четири-пет бързи мили под ледения дъжд, по протежение на главния път за Бат, в дима от камионите и презрителните погледи на шофьорите на училищните автобуси, докато дробовете ми започнаха да горят и главата ми се прочисти. Когато се върнах вир-вода в кръчмата, собственикът се бореше с прахосмукачка и слушаше „Радио 2“. Поръчах си пълна английска закуска — наденички, бекон, печени домати, сочен печен боб, гъби, пържени яйца и пържен хляб, и отново използвах стационарния телефон, за да си извикам такси до Бат. След един час двамата с Караваджо отново бяхме на път. Близо до гарата влязох в кафене „Коста“ и седнах на една маса в ъгъла с предплатен телефон и фрапучино с карамел. Почистих посипаната със захар маса с ръкава си, извадих бележника, в който бях записала всичките си номера, преди да напусна Венеция, и набрах Казбич. Не очаквах отговор и наистина чувах дългите, бавни тонове на европейската линия, преди да превключи на автоматична гласова поща. Бях репетирала съобщението в таксито:
	_Доктор Казбич, знаете кой се обажда. Имам предмета, който вашият работодател иска. Ще поддържам връзка. Не ме търсете в Англия. Ако го направите, ще го унищожа. Видях го, така че разбирате, че знам как._
	От другата страна на улицата се мотаеха отегчени тийнейджъри в най-добрите си имитации на лондонските модни тенденции, група прилични американски дами на екскурзия, стиснали екземпляри на „Абатството Нортангър“.
	Пратих есемес на Дейв, чийто номер знаех наизуст:
	_Съобщи ми дали всичко е наред. Ще се обадя след няколко дни. Благодаря ти за всичко, както винаги ххх_
	Зачаках, като си подхвърлях телефона като карта за игра, докато Дейв ми отговори.
	_Всичко е чисто засега. Пази се. Ххх_
	След това влязох в тоалетната с удобната й ниска дръжка за достъп на инвалиди, увих телефона в тоалетна хартия и го пъхнах в кофата за дамски превръзки. _Успех с намирането му, Юрий._
	Кой е знаел за присъствието на Монкада в хотела на Плас де л’Одеон в нощта, когато той умря? Аз. Монкада и Рено Клере, и никой от тях не може да говори. Ромеро да Силва, колегата на Рено в италианската полиция. И този, който е трябвало да получи картината. Кой беше този човек и кой го беше изпратил? Трябваше да е Баленски или Йермолов. Но Йермолов знаеше също така за мен и за „Джентилески“. Логично, този човек трябваше да е свързващото звено. Свидетелят, който — някак си — беше направил връзката, който беше казал на Йермолов за мен. Тогава Казбич ли беше или някой друг? Нямаше да бъда в безопасност, докато не разбера. Връщането на картината нямаше да бъде достатъчно. Така че трябваше да отида до Париж. През скапания Лил.


>>	16.

	Два дни по-късно, пресичайки „Тюйлери“ в посока към „Конкорд“, се сетих за първия път, когато говорих с Рено Клере на една студена пейка в градините. Странно е какво изчезва и какво остава в паметта. Рено ме беше изиграл и аз съответно му го бях върнала, но докато под ботушите ми скриптеше чакълът по добре оформените пътеки, си спомнях само хубавите моменти, които бяхме споделяли — пазаруването на пазара до стария ми апартамент близо до Пантеона, как той се мъкне след мен по мократа трева на Люксембургската градина, спокойното четене на вестници, докато слънцето рисува по дъските на пода в апартамента ми. Понеже най-близкото нещо до връзка, което някога съм имала, приключи с обезглавяване, някой терапевт можеше да предположи, че имам проблем с обвързването. Минах покрай пейката, на която той ме беше наметнал с якето си и ме беше изнудил да му помагам. За момент поспрях там в дима от автомобилите и бавно прокарах ръка по зелената дървена облегалка.


	Веднага след като пристигнах в Париж, се снабдих с нов телефон и лаптоп, плащайки очевидно от моите намаляващи запаси от пари в брой. Бях се запознала с репортажите във вестниците за смъртта на Монкада много преди Елена Йермолов да извади сувенирната си папка, но ги прегледах още веднъж. Проследявайки историята, ставаше ясно, че полицията по необясними причини не проявява интерес към случая. Френската преса просто съобщаваше за разследване на смъртта на неназован мъж в парижки хотел, последвано от съобщения, че той е с италианска националност. И нищо повече. Италианската преса изобщо не го споменаваше. Безуспешно бях търсила доклади на патолози около тази дата. Трансграничната бюрокрация на две нации със страст към документацията беше възмутителна. Доколкото можах да разбера от подръчен указател за експатриране на труповете на нефренски граждани, се оказваше, че разследването може да се извърши в Италия, макар и не непременно с достъп до френско съдебно дело. Документацията, необходима за проследяване на трупове, бе безмилостна и очевидно циркулярна — наистина беше тревожно, ако баба ти почине при автобусна екскурзия до Дордона, колко лесно можеше да бъде загубена. Тогава бях предположила, че колегата на Рено — Да Силва — ще успее да потули въпроса, за да защити своя приятел и изглежда, че бях права.
	Не успях да стигна по-далеч с Иван Казбич. Освен един минимален уебсайт, представящ галерията му в Белград, която се занимава с православни икони и непретенциозни съвременни творби, присъствието на Казбич в мрежата беше черна дупка. Нямаше снимки, нито информация. Бях заинтригувана, че един човек, който е активен и важен търговец от дълго време — достатъчно голям, за да работи за такива като Йермолов — може да остави толкова малко следи, но дори и след като загубих часове в търсене на вероятни връзки, не намерих нищо. Връщах се няколко пъти до Плас де л’Одеон, надявайки се, че видът на хотела ще предизвика някакъв спомен, някаква логична последователност, но ако имаше странични улики, те бяха заключени в съзнанието ми.
	Така че сега скитах безцелно из туристическите забележителности на Париж, без реална представа къде да търся. Не ми помагаше фактът, че с Париж на практика вече не си говорехме. Градът, който някога бях обичала толкова много, ме беше предал на призраците. Може би, ако за известно време живеете някъде, то се превръща в палимпсест*, написан отново със сенките на бившето ви аз. Прашен, претъпкан, задръстен от трафик, Париж се подиграваше с по-старите ми въплъщения, които предпочитах пред сегашното си. Бях живяла там за кратко като студентка, завърнах се, за да създам там галерията си, прекарах няколко емоционални, интимни седмици с Рено, моя любовник и бъдещ враг. Въпреки че се опитвах да избягам от старите призраци, те все пак се връщаха, за да ме преследват.
	[* Древен ръкопис, чийто оригинален текст е изтрит, а след това страниците са използвани за друг, нов текст. — Б.пр.]
	Един следобед, на Рю де Тюрен в Маре, разсеяно ровех из купчина плетени пуловери на луди цени в един бутик, когато зърнах отражението на Ивет в огледалото зад мен. Ивет беше стилистка, която за известно време ми беше нещо като приятелка — най-малкото ми беше полезна и все още беше жива. Също така тя беше с мен в редовното ни свърталище, суинг клуба „Ла Люмиер“, в нощта, когато за съжаление трябваше да застрелям собственика. Магазинът беше малък и тя се намираше между мен и вратата, като вяло се опитваше да убеди продавачката, че избира някакви дрехи за „фотосесия“. Сега косата на Ивет бе оплетена като кула от кобалтовосини кичури, съответстващи на цвета на високите каубойски ботуши „Ветман“, които несъмнено беше откраднала от някоя снимачна площадка. Мисълта, че тя все още е в бизнеса, ме накара да се усмихна, но зарових главата си в пуловерите, молейки се да си тръгне, без да ме види, което очевидно означаваше, че тя веднага ме зърна.
	— Лорън?
	Както и Стив, тя ме познаваше под истинското ми второ име. Не промених изражението си, придърпах ръкава на палтото си да скрия часовника, единственото нещо, което носех, а тя можеше да го разпознае от онези дни.
	— Извинете? — казах на английски.
	— _Mais, c’esttoi, non?_*
	[* Но това си ти, нали? (фр.) — Б.пр.]
	— Съжалявам. Не говоря френски. — Усмихнах се любезно, безпомощна едноезична англичанка.
	— Ах. Извинете — отговори тя на английски със силен акцент и се върна към преговорите си.
	Аз тръгнах към вратата и кимнах на продавачката.
	— Благодаря ви! — изчуруликах весело, но Ивет ме изгледа продължително, изучаващо, когато минах покрай нея и усещах погледа й в гърба си по целия път надолу по улицата. Това поне беше различно от всички други очи, които, бях убедена, че ме следяха. Разходките ми из моя загубен град бяха стряскащо придружени от въображаемото присъствие на мутрите на Йермолов.
	Бях платила предварително в брой за престой от две седмици в хотел „Златната решетка“, недалеч от метроспирка „Бастилия“ и прекрасната градина на Плас де Вож. Шегата с „решетката“ ме развесели, а и беше относително евтин, около 100 евро на нощ. Пачката ми банкноти изтъняваше с обезпокоителни темпове, а не знаех още колко дълго трябва да изкарам с тях. Вратата на стаята ми имаше заключалка и верига, но не мисля, че щяха да ми бъдат полезни, в случай че Юрий ме посети, а тънките стени означаваха, че прекарвах всяка нощ в параноична пот, будейки се всеки път, когато чувах движение в коридора. Всеки път, когато се прибирах или излизах, проверявах при портиера китаец дали е имало някакви посещения или съобщения за мен — представях си, че той гледа на мен като на отчаяно влюбена, очакваща уговорена среща — докато същевременно знаех, че за него съм само дразнещо прекъсване на безкрайните му игри на покер онлайн. Разговорът ми с човека на Дейв в Кения ме беше успокоил, разумът ми подсказваше, че вероятността Йермолов да ме открие е малка, но логиката е слаба защита срещу безсънието. Пред мен имаше толкова много неизяснени въпроси. В четири сутринта чувствах дори Ивет като заплаха. Опитвах се да си създам някаква рутина — тичах край реката, ходех до Рю Вивиан, зад Пале Роял, да ползвам компютрите в библиотеката там, купувах депресираща храна от местния минимаркет „Фран-при“ за вечеря — но след няколко дни бях скована от тревога.


	Следствие на това беше и хубавата бърза разходка из Лувъра, завършила със зяпане на пейката с отворена уста като селския идиот. Идвах от библиотеката на Рю Вивиан, където бях проверила микрофишови файлове на статии от френската преса, включващи думата „олигарси“. Би било много по-лесно да се регистрирам за онлайн достъп, но това беше невъзможно в сегашното ми въплъщение „плащане само в брой“. Опитвах се да открия някакъв смисъл в това какво би могъл да прави в Париж някой, свързан с Йермолов или Баленски, при последното ми посещение в града. Не таях голяма надежда да намеря нещо, но един материал в _Ле Фигаро_ — любимия вестник на Рено — споменаваше името на Баленски. Човекът от Стан беше фотографиран миналата година на панихида за Оскар Ралевски — поляк, парижки адвокат, починал заедно със своя пилот, когато малкият му частен самолет се разбил на път за Швейцария. На панихидата в православната катедрала „Невски“ на Рю Дару присъствал също така някой си Павел Йермолов. Двамата мъже преднамерено не бяха снимани заедно, но с ликуване се съобщаваше фактът, че фирмата на Ралевски представлявала редица новобогаташи от Русия. В статията се цитираше книга от британски журналист, сензационен анализ на проникването на руски пари в най-високите етажи на европейската политика, чийто автор предполагаше, че смъртта на Ралевски може да не е била случайна. Понеже нямах какво друго да правя, реших да се отбия в английската книжарница на Рю де Риволи да видя дали нямат екземпляр. Станах и се протегнах, изтупвайки спомена за миризмата на сакото на Рено като паяжина от врата си.


	Биографията на Брус Икин го описва като „уеб кръстоносец на свободна практика“, нищо повече. Неоново розовата корица на книгата му обещава вътрешни разкрития за „култа“ на олигарсите под пушещо дуло на пистолет и наклонена купчина банкноти евро, в случай че някой не е схванал смисъла. Прелистих страниците и ми се видя, че изследванията на Брус не са го отвели много по-далеч от тавана на родителите му, тъй като повечето от „разкритията“ бяха предвидими, попрочетени и сглобени компилации, свободно достъпни в интернет. Поне имаше индекс и аз потърсих Ралевски, за да прочета съответния пасаж. Адвокатът е имал професионални контакти и с Баленски, и с Йермолов, както и с редица техни сънародници, и Брус охотно описваше подробностите на злополуката. Той правеше всичко възможно да накара обстоятелствата да звучат зловещо, но имайки предвид, че самолетът се е разбил в Алпите при внезапна буря с нулева видимост, си мислех, че може би бедният Ралевски просто не е имал късмет. Беше препечатана снимка на Баленски, отново изучавах онова вдървено лице. Баленски се ръкуваше с висок, посивял мъж. Надписът гласеше: „Баленски със «Сакар Ругон Буш», партньор на Едуар Гиш, на панихидата за Ралевски“. Прелистих отново индекса, но Гиш не беше регистриран. Оставих обратно книгата под острия поглед на момичето при касовия апарат и се разходих в раздела за изкуство. Бях свикнала да идвам тук понякога като студентка, преди звуците на френския около мен да придобият смисъл, поглъщайки колкото можех от недостъпните книги, докато гневният поглед на подобно момиче не ме прогонеше.
	Какво се изплъзва, какво остава? Гиш е старши адвокат във фирмата, представляваща Баленски във Франция. Може би след като Йермолов присъства на службата за злочестия колега на Гиш, фирмата представлява и него? Не беше много, но беше първата истинска връзка, която имах. Обратно на касата, Брус беше закупен. Горещ шоколад надолу по улицата при Анжелина, толкова гъст, че лъжичката можеше да стои права в него, бърз преглед онлайн и след това бях на път към Плас де Виктоар в края на първи _arrondissement_*, където в къща от епохата на Луи XIV, с изглед към статуята на краля, се намира офисът на „Сакар Ругон Буш“. Фирмата е вписана във „вълшебния кръг“ на френските адвокати, очевидно специализирани в „първокласни компетенции и придобивания“. Не изглеждаше много умно да позвъня и да попитам дали господин Гиш е свободен без някаква легенда, така че заех позиция и дебнех отвън, редувайки зяпането по витрините на елегантните бутици на площада с прикрити погледи към вратата, която от време на време се отваряше, за да пропусне навътре или навън серия от повече или по-малко еднакви мъже в добре скроени тъмни костюми. След един час бях възнаградена да зърна самия Гиш, разговарящ с една колежка, когато се качиха в очакващо ги такси и отпътуваха. Изкушението да скоча в преминаващо такси и да помоля шофьора да ги следва беше неустоимо, но в Париж е невъзможно да спреш шибано такси, така че се върнах в хотела и продължих да ровя.
	[* Район (фр.). — Б.пр.]
	След няколко опита открих поредица от сайтове, хоствани от френското адвокатско дружество, от които научих, че Едуар Гиш е станал партньор след смъртта на Ралевски и че за последните десет години неговата фирма е участвала в сделки е имоти през швейцарска компания, включващи жилищни сгради в Париж, Клермон-Феран и на Лазурния бряг. След още малко ровене открих, че Баленски е вписан като директор на швейцарската фирма и че от различни френски общини са били издадени разрешения за работа на нейните служители. Опитах няколко руски сайта, но моят речник просто не беше на ниво. Всичко изглеждаше относително тривиално за „олигарх“, макар че вероятно някой с богатството и интересите на Баленски — или евентуално Йермолов — разполагаше с армии от адвокати на повикване по целия свят. Не си представях, че Гиш би могъл да ме доведе до решението за сцената на Плас де л’Одеон, но в търсенето ми на тайнствения свидетел на събитията през онази вечер нямах друго, с което да продължа.
	Ето защо на следващия и на по-следващия ден бях отново на Плас де Виктоар. Към 17,00 часа на третия ден Гиш излезе от офиса и тръгна забързано към реката със солидно на вид куфарче. Не знам много за техниките за наблюдение, освен това, което бях научила от шпионските романи, но не беше толкова трудно да го проследя, особено с неговите изработени по поръчка обувки „Оберси“, с месингови налчета на петите, които тракаха по паважа като високи токчета. Всъщност беше доста забавно. Гиш тръгна към Отел дьо Вил, след това премина през Пон Мари към Ил Сен Луи, като вървеше от лявата страна по Ке д’Анжу. Бях преминала по острова през първата вечер, когато заговорих Рено, и последния път също, когато бях пуснала главата му по течението на Сена. Такова дълго сбогуване.
	Гиш спря и извади телефона си, набра някакъв номер, заговори, като през цялото време оглеждаше улицата и реката, сякаш търсеше някого. Дали ме беше забелязал? Той продължи, вече по-бавно, прибра телефона и извади връзка ключове, които проблеснаха на фона на тъмния плат на сакото му. Значи се прибираше в дома си? Спря пред една сграда в края на кея, в горния източен ъгъл на острова, и тогава се случи нещо. Гиш остави куфарчето и започна да отваря обикновената черна дървена външна врата, когато един млад мъж, идващ от далечния край на моста Съли, извика към него. Гиш се завъртя, очевидно позна мъжа и го отпъди с махване. Аз се приближих, гледайки към реката, и извадих телефона си, като туристка, която снима преминаващите лодки. Включих селфи приложението и наблюдавах двойката зад гърба си.
	Мъжът, заговорил Гиш, всъщност беше момче на около двайсет и една години. Тъмнокос, с порочно красиво лице и тяло на танцьор, стегнатият му силует изпъкна, когато якето му (миналогодишен моряшки модел на „Валентино“, с предизвикателни шипове по яката) се разтвори, докато той се опитваше да обърне колебаещия се адвокат с лице към себе си. В поквареното изражение на опитната му уста имаше нещо, което ми напомни за красивия, предизвикателен „Купидон“ на Караваджо. На китката на момчето проблясваше златен часовник, но панталоните и обувките му бяха евтини. Интересно. Гиш се обърна да говори с него — не изглеждаше да спорят, по-скоро момчето искаше нещо, изражението му беше нещо средно между уговарящо и умоляващо. Гиш поклати глава, отвори вратата, размисли и се обърна да каже нещо друго. Момчето кимна и се върна по пътя, по който беше дошло, на отсрещната страна на тротоара. Вратата се затвори. Обърнах се, прибрах телефона и пресякох към сградата, вцепенявайки се, когато вратата щракна и се отвори. Но Гиш нямаше очи за никой друг, освен за момчето. Той се колебаеше на прага, гледайки го как си отива, докато не зави наляво към Рю Сен-Луи ен л’Ил и изчезна от погледа му. Веднага щом чух, че вратата отново се затвори, аз хукнах надолу след момчето, завих към главната улица на острова, вече оживена в здрача от прибиращи се у дома купувачи и подранили туристи, поели към ресторантите, като търсех по тротоарите ръкава на момчето. Той вече беше по средата на моста и се насочваше към „Нотър Дам“. Аз забързах и с облекчение видях, че е спрял да запали цигара, мръщейки се смутено на Сена. Знаеше, че изглежда добре.
	Докато той пушеше, извадих един евтин яркооранжев шал, който бях взела по-рано от сергиите покрай реката. Планирах да го използвам за дегизиране при следенето на Гиш. Сега, ако момчето ме видеше, очите му щяха да го регистрират и когато го махнех, щях да бъда отново невидима. Поне така казва Джон льо Каре. Той допуши цигарата и хвърли фаса в реката, провери телефона си по навик и се отдалечи. Трябваше да призная, че това преследване бе забавно. „Да бъдеш в центъра на света и все пак да оставаш скрит от света… Наблюдателят е принц, който навсякъде се радва на своето инкогнито.“ Може би това усещане ми харесваше най-много, пълната изолация на абсолютната анонимност, когато никой не знае кой си или къде се намираш.


	Лесно проследих момчето до фонтана „Сен Мишел“, след това по тесните улички на Латинския квартал с ужасните табели на заведенията за дюнери. Вече ми беше студено и бях благодарна, когато той влезе в едно от заведенията и можех да го последвам. Престорих се, че разглеждам дъската с менюто, докато той се ръкуваше през щанда с млад човек, работещ на фритюрника с картофи, който казваше нещо на арабски. Аз чаках на опашката, а те си поприказваха, без да обръщат внимание на все по-нетърпеливите клиенти, докато сервитьорът сви рамене и направи порция пилешки дюнер с огромна салата и пържени картофи, напълнени в питка, и му го подаде с кимване и намигване. Момчето посегна нетърпеливо и видях, че часовникът беше „Ролекс“. Изглеждаше доста истински — тогава защо човек с такъв часовник ще си проси храна? Той излезе да яде навън, застанал до една от двете малки високи маси. Наблюдавах го как взема от дюнера и деликатно поставя парчетата в устата си, очевидно опитвайки се да запази дрехите и ръцете си чисти, докато пиех късото кафе, което си бях поръчала. След това отново тръгнахме, първо до „Макдоналдс“ надолу по пътя, където той се шмугна да използва тоалетната, след това обратно към реката, на изток, към центъра „Помпиду“, и пак на изток. Той беше лесна мишена, спирайки да провери телефона си през няколко пресечки, но разходката беше дълга и въпреки че устата ми беше неприятно суха от еспресото, не исках да спирам за вода, за да не го загубя. Той скита около час — беше след 20,00 часа, когато най-накрая седна пред едно кафене в Белвил. Това беше част от града, в която някога не бих си помислила да дойда, дори масите в кафенето изглеждаха, сякаш се свиваха от презрение към това, в което се беше превърнал кварталът. Неохотно развързах шала и седнах в далечния край на терасата. Сервитьорът не бързаше да вземе поръчките — в крайна сметка аз получих ужасно божоле, а момчето — рикар. Добро е за дъха. Отпивах от питието си толкова дълго, колкото и той, което ми се стори като цяла година. Той си играеше безцелно с телефона, аз четях последното произведение на Уелбек, като прикрито го поглеждах и отпивах, мръщейки се.
	Бях сигурна, че до момента не ме беше забелязал, но на терасата бяха заети само още две маси и почувствах погледа му, докато обръщах страницата. Вдигнах очи и срещнах за кратко погледа му — преднамерена липса на внимание би изглеждала неестествено. Неговите гъсти черни мигли се сведоха и запърхаха флиртуващо. Аз отново погледнах надолу към книгата си. Малко по-късно той стана. Вече бях сложила монетите за питието си в чинийката, готова да тръгна, когато той стане, но сега поспрях и събрах косата си на конска опашка, наблюдавайки го как целенасочено върви към ъгъла на улицата. Той беше убивал времето; сега трябваше да отиде някъде. Изостанах на около трийсет метра зад него, като не го изпусках от очи, заобикаляйки една жена в ярки африкански щампи с гюм на количка, хладилен камион, разтоварван пред халал месарница. Той зави в глуха улица, оградена от сиви жилищни сгради и модерен блок, оформящ перпендикулярно задънен двор, отвратителен дори по стандартите на Двайсети район. Стар арабин в сиво-кафява джелаба седеше до една маса пред вратата под трептяща ивица неонова светлина, погълнат от редене на пасианс. Той поздрави момчето с плашещ проблясък на златни зъби, то влезе във фоайето и слезе по стълбите вдясно, под знака за изход. Може би живееше тук.
	Портиерът не вдигна поглед от играта си.
	— Ти приятел на Оливие? — Той използва фамилиарното ти.
	— Хм, да. — Който и да беше Оливие.
	— Двайсет.
	Подадох му банкнота и последвах момчето вътре.


	По времето, когато Караваджо рисува, когато разни нови светове стават достъпни за всеки, има един, чиито течения бучат под повърхността на ежедневния живот в цяла Европа, от славянските степи до малките полета на Англия. Знаещите го наричат „шпионски“, сенчестата земя на шпионажа, чиито методи често са не по-сложни от мастило от лимонов сок и претоварени с латинизми кодове, темпото е просто скоростта на галопиращ кон, но властта им може да преначертае границите на царства, да избие цели градове, да избере папа или да опетни кралица. Ние щяхме да имаме успех в този свят, мислех си по-късно, тези от нас, които търсеха _la nuit_*. Ние разпознавахме нашия собствен вид и пазехме нашите собствени тайни, поне до сутринта. Потърсих този свят, когато за първи път живеех в Париж, след това Рено ме намери там, а сега тук, в дъното на опиканото бетонно стълбище, зад една изоставена обществена пералня, аз отново си бях у дома.
	[* Нощта (фр.). — Б.пр.]
	Това беше далеч от лъскавите клубове, където имах обичая да ходя с Ивет, макар че мястото щеше да е златна мина за хипстърите в Лондон или в Манхатън. След като преминах покрай двете еднакви качета и неописуемата тоалетна, скапаното мазе изглеждаше почти като всички други, с изключение на това, че червените тапети от дреб не бяха шега. Веднага харесах тълпата, смес от ококорени развратници от покрайнините, хулиганстващи буржоа бохеми от Париж — благоприлични и любезни, смутени травестити, облечени като ято загубени библиотекарки, доблестно скрили четина под старомоден грим, обувки на токчета с размер 45 — старателно лъснати, давещи се в култура, която внезапно изисква да отрежеш пишката си, за да докажеш ангажираност. Напълно депресиращо, но дори и това ми харесваше.
	Очевидно беше по-скоро място за свалки, отколкото истински клуб за групов секс: няколко нервни мениджъри на средно ниво в евтини костюми избираха клиенти от ято гърчещи се педали, които се цупеха и оплакваха на бара. Не бях съвсем изненадана, когато обектът ми се присъедини към тях. Той имаше такъв вид. След известно време той се извини на своите дружки и се вмъкна в нещо, което трябва да беше тъмната стая, с младолик мъж, който въртеше брачната си халка, докато следваше момчето зад кадифените завеси. Появиха се отново след не повече от десет минути, през които открих, че добрият стар „Оливие“ е зареден с бърбън „Мейкърс Марк“. Клиентът веднага изчезна, готов да подпали реното за гузното си пътуване към предградията. Момчето си тръгна малко след това. Не си направих труда да го последвам; имах достатъчно материал за размишление. Освен това исках още едно питие. Може би бяха станали твърде много питиета. Струваше ми се, че мога да вляза лесно в тази роля: изобщо не считах, че притежавам нужната за алкохолиците дисциплина, но по всички стандарти трябваше да забравя един куп глупости.
	Докато пийвах, размишлявах за Гиш и момчето, каква можеше да бъде връзката им. Гиш работеше за Баленски и вероятно за Йермолов, очевидно печелеше доста добре от това, щом живееше на Ил Сен Луи, и не си представях, че мъжка проститутка може да бъде част от обичайния му социален кръг. Когато срещнах Баленски за пръв път, през лятото, което прекарах на яхтата на Стив, бях наясно със слуховете за личния му живот — клюки за купони с момчета в дома на олигарха в Мароко. Може би Гиш е гей, но какво от това? Русия беше пословично нетолерантна към хомосексуалността, но това е Франция. Поръчах си още едно, отново чисто.
	Трябваше да разбера кой беше издал моето минало на Йермолов. Казбич вероятно вече му беше казал, че картината е у мен, но не смятах да се откажа от единствената си разменна монета, докато не разбера. Ако се опитах да я върна, лесно можеха да ме убият или арестуват. Връзката на момчето с Гиш, изглежда, беше единственото, от което бих могла да се възползвам. Отдавна не се бях чувствала толкова безсилна и Йермолов беше виновен за това, Йермолов, който си мислеше, че съм твърде неопитна за картините му. Но сега тази, която той наистина желаеше, беше у мен, нали? Третата творба, която да допълни двете на Ботичели в неговата галерия. Мисълта за чувството му за безсилие, че досега съм му убягвала, ми носеше жалка радост. Кой беше Йермолов, че да ме подценява? Не само той можеше да бъде безмилостен. Вдигнах колеблив тост за Алвин и гаврътнах остатъка от питието, но толкова вбесено сграбчих чашата, че тя се изплъзна от ръката ми и се разби върху бара. Капка кехлибарена течност падна в скута ми.
	— Да ви предложа друго питие?
	Обърнах се. Млад мъж, около моята възраст, брадат. Дъхът му миришеше на зеле. Последното нещо, което ми се искаше, беше посещение в тъмната стая.
	— Не, благодаря. — Опитах се да изкривя устните си, но усмивката ми отдавна беше избягала с крясъци от сградата, така че вместо това се задоволих да се плъзна със задника напред от стола. Типът любезно подаде чантата ми, докато аз се оправях, но аз бях отегчена и от него, и от себе си.
	— Аз сссамо… отивам за цигара — успях да кажа, докато залитах към вратата, потискайки порив за повръщане. Задържах го, докато стигнах на улицата, където изригнах в канавката под безстрастния поглед на стария портиер арабин.


>>	17.

	Бях станала доста добър детектив. Най-малкото, имах махмурлук. Отхвърлих идеята просто да се обадя във фирмата на Гиш и да поискам да говоря с него — дори и да стигна до него, едва ли беше вероятно той да обсъжда своите клиенти със случаен непознат, а ако му кажа, че Караваджо е у мен, той ще се обърне направо към Йермолов. Трябваше да намеря момчето; трябваше да го използвам, да потърся някакъв начин да се доближа достатъчно близо до Гиш, без да предизвикам подозрение, така че да науча какво изобщо знаеше той за нощта, в която бе умрял Монкада. Ако не доведеше доникъде, щях да измисля план Б. Когато се върнах при Оливие на следващата вечер в 23,00 часа, се придържах към пиенето на вода.
	По-младите уличници отново бяха струпани около бара. Моето момче не беше сред тях, но разпознах един от групата, с когото той разговаряше предната вечер: слаб като камшик, в тесни бели джинси, модна тениска с кожена яка и с вдигната с гел коса. Бях избрала най-ниско изрязаната блузка от моя оскъден пътуващ гардероб и носех повдигащ сутиен, опитвайки се да изглеждам, сякаш наистина си търсех някого и му хвърлях одобряващи погледи, докато той се присъедини към мен на бара само с най-лека гримаса на отегчено отвращение към своите дружки. Той изглеждаше на около деветнайсет и няма какво да говорим — в неговите очи аз бях жена на средна възраст, която си пада по младежи.
	— _Bonsoir, mademoiselle._ — Поне не каза _мадам_.
	— _Bonsoir._ Видях те тук снощи. — Той се усмихна скромно, очевидно убеден, че съм била привлечена от онова, което той може да предложи в задната стая. — Надявах се, че ще ме запознаеш с приятеля си — продължих аз просто. — Разговаряхте с него вчера. — Аз бързо описах момчето, колкото можах по-добре, споменавайки златния ролекс, което предизвика израз на разбиране.
	— Какво искате от него? — попита той подозрително.
	— Същото, което мислеше, че искам от теб, разбира се.
	Той понечи да се отдръпне.
	— Съжалявам, мисля, че сте направили грешка — отговори пренебрежително.
	Поставих една банкнота на бара между нас. Беше повече, отколкото можех да си позволя, но нямах време да се пазаря.
	— Ще се радвам да поговоря с него — може би, ако би могъл да се опиташ…?
	Той вирна подобния си на картоф нос към мен, докато петдесетачката пропълзя към задния му джоб.
	— Мога… да разпитам наоколо.
	— Благодаря. Много си любезен.
	Той излезе от клуба, вероятно за да проведе разговор, тъй както в мазето нямаше обхват. Върна се след около десет минути; чистият въздух беше придал на лицето му малко цвят и за кратко той изглеждаше млад и ентусиазиран.
	— Моят приятел каза, че ще се присъедини към вас след малко, мадмоазел. Може би след половин час? — Беше втренчил очи в чантата ми. Неохотно извадих двайсетачка от портфейла си и му я подадох. Той кимна и ми пожела приятна вечер. Чудех се какво ли беше съобщил на загадъчния ми партньор.
	Пиех си водата и разглеждах тълпата, докато слушах Жак Дютрон да пее „Обичам момичетата“ и след малко една ръка докосна рамото ми. Ето го и него.
	— Моят приятел каза, че ще те намеря тук. Мен ли търсиш?
	В самоуверения наклон на главата му, в усмивката на извитите плътни устни прочетох бързата му преценка за моята възраст, самотата ми, степента на отчаянието ми и открих, че го харесвам заради очевидния му професионализъм, затова му предложих питие. Името му беше Тимъти, той го произнасяше „Тимътии“, като шампоана, което изглеждаше ужасно смешно. Носеше същите дрехи като предишната нощ, с неадекватно тънка тениска под крещящото яке, която разкриваше часовника му. Значи любовникът му или любовниците са богати, но той не беше. Отлично. Той галантно предложи по още едно питие, вдигнах за тост наполовина изпитата си вода „Перие“.
	— Хайде, не съм опасен.
	Освен ако не искаш аз да бъда. Знам, знам. Ние се чукнахме.
	— Нека сърцето ти принадлежи на майка ти.
	— А пенисът ми — на проститутките?
	Аз повдигнах вежда.
	— _Много_ добре. Къде е тя? Твоята майка.
	— Аз съм от Мароко — отвърна той полупредизвикателно-полугордо.
	— Никога не съм била в Мароко.
	И така, той ми разказва известно време, описание като пощенска картичка от пясъците на Есауира и изкушенията на Джема ел-Фна, а след това ме попита дали бих искала да отидем в задната стая.
	— Нямах точно това предвид.
	— О.
	Исках да го опозная, да го наблюдавам, преди да спомена името на Гиш.
	— По-скоро се надявах… на компания. За нощта, така да се каже.
	Той засия.
	— Това може да се уреди. С удоволствие.
	— Колко?
	Той изглеждаше убедително засегнат от въпроса.
	— Наистина ще бъде удоволствие да прекарам една вечер с красива дама като теб.
	Спомних си тази игра от нощите в клуб „Гщаад“ — никога не давай вид, че го правиш за пари. Въпреки че, разбира се, го правиш за пари.
	— Както искаш — отговорих аз. — Да идем на по-тихо място?
	— Разбира се.
	Той ми помогна да си облека палтото, без да среща погледите на тайфата си, дебнеща в другия край на бара, а на улицата дори успя да накара портиера да ни викне такси, в което тържествено ми помогна да седна. Беше доста добър, имайки предвид, че се съмнявах, че наистина си пада по момичета. Поисках Плас де Вож и скоро седяхме в един от късните нощни барове до улица „Тюрен“, на заградената с пластмаса тераса с електрически печки. Както обикновено, вътре беше празно. Поръчах бутилка червено вино и щедро му наливах чашата.


	След като си поговорихме, научих, че Тимъти мечтае да работи в областта на модата, че е работил известно време като сервитьор в хотел „Кост“, но в момента „търси подходяща възможност“. Твърдеше, че засега е отседнал при чичо си в Обервилие. Всички стандартни фрази за _la nuit_, но беше толкова обезоръжаващо приятно да говоря с някой друг, освен портиера китаец, че от време на време забравях защо бях там. Когато беше изпил по-голямата част от бутилката, той ме попита дали бих искала да продължим на един купон.
	— Разбира се.
	Изпълнихме отново представлението с таксито, прекосихме реката и поехме на запад по протежение на кейовете.
	Париж блестеше с обичайната си нощна прелест, но яркостта на града само подчертаваше черната пропаст в гърдите ми. Партито, на една баржа, закотвена близо до музея „Орсе“, не беше много по-ентусиазиращо от мен — предимно шляещи се педита като Тимъти и неколцина яко подпийнали мадами, предпочитащи компанията на хомосексуалисти, но се предполагаше, че съм го наела за нощта, затова се опитах да изглежда, че се забавлявам, потанцувах малко, поговорих с приятелите му. След известно време се появи кокаинът, с много театрални посещения на вонящата тоалетна, но както обикновено, аз не се включих. Седях на пода на една влажна възглавница, кимах в такт с музиката и слушах с половин ухо все по-развълнуваните признания, когато всички говорят повече и слушат по-малко. Тимъти бе отскочил няколко пъти до тоалетната и се фукаше с часовника си, като обясняваше, че му е подарен след суперлуд уикенд в Танжер.
	— Трябва да видите дома на този човек! — разправяше той на всеки, който му обръщаше внимание, а това бях само аз. — То си е като шибан замък — стени и охрана, и лайна! И ни даде на всички по един такъв — той размаха ролекса в такт с музиката — страхотия!
	— Кой е той?
	— Не знам, някакъв руснак. Искам да кажа, всички те са страхотно богати — тези руснаци. Моят приятел Едуар ме заведе.
	_Бинго._
	— Едуар?
	— Мъжът, с когото се виждам. Той е адвокат и е от наистина елитно семейство. Женен е, разбира се.
	— Всички са женени, нали, скъпи? — отбелязах кисело. Той изтълкува неправилно тона ми, изведнъж доближи лицето си до моето, показвайки остри зъби и преувеличена загриженост.
	— Какво има? Да нямаш проблем с женен мъж?
	— Нещо такова. Те всички са еднакви, нали?
	Серотонинът му веднага спадна.
	— Да. Така си е. Мислят, че могат да ни купят, мамка му. Искам да кажа, че Едуар всъщност е много готин, но понякога просто ме третира като жиголо, разбираш ли?
	— Но ти си жиголо.
	Това увисна между нас за момент и си помислих, че съм го загубила, но след това той започна да се смее, така че и аз се разсмях, взех най-близката бутилка бира в ръка и вдигнах тост.
	— Майната им! — извиках аз. — Майната им на женените типове!
	Той ми лепна суха, миришеща на хмел целувка и ми каза, че ме обича, преди да се отправи наперено да смръкне още една линия, изчезвайки в оживената тълпа от жилести момчета в потници, които изглеждаха като модели на „Абъркромби“, останали на сухо.
	Оставих недокоснатата бутилка бира и се изкачих на палубата, където хората пушеха и говореха по-тихо. Айфеловата кула ми намигна.


	Както си мислех, Гиш беше любовник на Тимъти. Нещо повече, Гиш го беше завел на парти в дома на Баленски в Танжер, което чистокръвните руски мъже като господин Путин не биха одобрили. Нито пък партньорите на Гиш в „Сакар Ругон Буш“ биха одобрили този вид корпоративни социални контакти. Не беше много, но ако можех да използвам Тимъти да ме запознае с Гиш, тази информация можеше да е достатъчна, за да го накарам да ми каже поне какво знае за лицето, очаквало Караваджо в нощта на убийството на Плас де л’Одеон, източника на Йермолов за информация за минало, която в момента се намираше на дъното на багажа ми в хотела.
	Красивата рошава махагонова глава на Тимъти се показа от един люк.
	— Хей! Къде изчезна?
	— Ето тук — отговорих аз. — Искаш ли да си вървим?
	Пресметнах, че мога да оставя Тимъти да нощува при мен за известно време. Чичото в Обервилие едва ли можеше да се конкурира с очарованието на хотела. Освен това аз плащах.
	— При теб ли отиваме? — Съвсем лек намек за умора в тона му.
	— Разбира се. — Протегнах четири петдесетачки, дискретно увити. — Но, както казах, искам само компания. — Вече знаех, че за него жените бяха просто бизнес, но някоя по-малко практична от мен би се почувствала разочарована от очевидното му облекчение. И все пак важното беше да спечеля Тимъти на своя страна, а за това имах нужда от история.


	Опитният Тимъти имаше в якето си четка за зъби, презервативи и блистер диазепам, за да снеме възбудата му. Тази нощ спах по-добре, отколкото седмици преди това. Чувствах се отново целенасочена и жива и дори физическото му присъствие, което обикновено не би ми харесало, ми действаше успокояващо. Колкото и да нямах търпение да започна да действам, знаех, че не мога да го пришпорвам, ако исках да стигна до Гиш, така че в следващите няколко дни се концентрирах върху това да стана новата му най-добра приятелка. Преценката ми, че Тимъти няма никакви пари, изглеждаше точна — най-малкото той изглеждаше достатъчно щастлив да му плащат храната и нощувката — така че ние се опознавахме на евтини вечери в Единайсети район и на по някоя цигара марихуана, изпушена тайно през прозореца на хотела. Не че аз вдишвах. Знаех какво представлява той, но никога не споменавахме това отново и избягването на темата му позволяваше известна степен на достойнство, което го правеше обещаващо податлив.
	Доколкото разбрах, беше роден във Франция, но израснал в Рабат, където известно време учил в университета. Майка му се надявала да стане инженер, но външността на Тимъти и предпочитанията му към мъжете го отвели в Маракеш, където живял за сметка на многобройните френски и английски туристи от старата школа, които подправят любовните си истории с претенцията, че хомосексуалността все още е незаконна в Европа. Един от неговите клиенти го довел в Париж, където чичо му — който очевидно съществуваше — му беше съдействал да получи разрешение за пребиваване и работа като келнер в хотел „Кост“. Той разправяше, че спестява за училището по мода, но това не му беше повече присърце, отколкото сервирането на тажин на туристите. Не беше работил дълго като сервитьор, но се беше запознал с Едуар в хотел „Кост“ и в продължение на няколко месеца живели като партньори в апартамента на адвоката на Ил Сен Луи, където го видях за първи път. Наслушах се за това. Едуар го водел по партита, ресторанти, екскурзии, но никога не му давал повече от джобни пари. След това, преди около шест месеца, той му казал, че не може да остане повече, че жена му се връщала от провинцията, че имал много работа, оставяйки Тимъти да се върне обратно в _la nuit_. Тимъти бе озадачен от внезапното настояване за дискретност. Той все още се виждаше с Едуар, който му „помагал“, но вече не му било позволено да остава в апартамента. Дните му преминаваха в отспиване след предната вечер, след това се издокарваше, шляеше се около бутиците на „Сен Жермен“ или авеню „Жорж V“, докато отворят клубовете. Тимъти не беше точно немотивиран — той прекарваше по-дълго време в тренировки и грижи за външността си, отколкото аз — и говореше достатъчно добре за мода, като споменаваше „Никола“ или, „Демна“, сякаш ги познаваше от другаде, освен от Инстаграм, но той беше на двайсет и една и като по-голямата част от поколението след мен преди всичко чакаше уверено момента, в който ще бъде открит.
	В отговор аз му казах, че съм в Париж, за да завърша проучванията за докторската си дисертация и затова ежедневно посещавам библиотеката. Той се оживи малко, когато разбра, че е по история на изкуството — Едуар очевидно „си пада“ по изкуството — но не исках да разпалвам любопитството му на този етап, така че казах, че са технически неща за цветове и материали в старите картини. Той не се интересуваше от пропуските в историята ми, така както аз не се интересувах от неговите — достатъчно го бях впечатлила с това, че може да спи безплатно в центъра на града, за да не задава въпроси. Поне аз си мислех така, докато, връщайки се от сутрешното си тичане, не го намерих на пода с всичките ми вещи, разпилени наоколо, да брои парите ми от дъното на чантата ми. Беше толкова погълнат от това, че не беше чул маратонките ми по стълбите. _О, не отново. Ако беше отворил подплатата…_
	Подготвих се да го ритна бързо в лицето и след това да импровизирам, но съзрях навреме непокътнатата подплата на изпразнената чанта над рамото му. Караваджо и каракалът засега бяха в безопасност. Тогава той ме погледна с широко отворени очи, сви гузно рамене и сложи парите обратно на ужасния мокет, така че аз се разсмях въпреки всичко. Не бях планирала да разкрия историята си за Гиш толкова скоро, но очевидно това беше моментът.
	— Ти, тъп, дребен мошенико.
	— Какво?
	Превключих на френски.
	— Какво правиш, по дяволите?
	— Търся нещо ценно за крадене. Извинявай. Не бих ги взел наистина. Ще си отида.
	— Няма нищо. Значи нямаш никакви пари?
	— Да.
	— Значи щеше да ги вземеш?
	— Е, добре. Да. Мислех, че си богата. Имаш наистина хубави неща. — Очите му обходиха доста тъжно смачканата купчина от кожа, кашмир, коприна.
	— Така е, нали? Трябваше да ми поискаш.
	— Но ти дори не искаш да…
	— Не би ли го направил безплатно?
	Потръпването му беше истинско.
	— Добре че не поисках! Виж, ти си добър човек, много добре разбираш хората… — ласкаех го аз.
	— Разбира се.
	— Така че, когато се запознахме в клуба, можеше да видиш, че съм тъжна. Бях ли много пияна?
	— Ти си англичанка.
	— Помниш ли, аз ти казах, че имах общо с женен мъж?
	Порових сред разпръснатите ми вещи, открих книгата на Икин и му показах пасажите, които бях отбелязала.
	— Това беше моето гадже. Бяхме заедно в продължение на три години. Той щеше да напусне жена си, но… — преглътнах смело някоя и друга сълза.
	— А той вече е покойник — почтително отвърна той.
	— Да. Беше преди няколко години. Но когато спомена твоя човек? Едуар? Едуар познаваше — _мамка му, как беше името на поляка?_ — Оскар. Просто не можех да повярвам. Изглеждаше като някакъв знак. Бих искала да говоря с него, поне веднъж. Не можах да отида на погребението, от уважение към семейството.
	— Имаш нужда да се простиш окончателно. — Беше гледал достатъчно риалити шоута, за да знае сценария.
	— Точно така.
	— Няма такова нещо като случайност — поде тържествено Тимъти.
	— Така че си мислех — ако ми помогнеш — и аз бих могла, нали разбираш, да ти помогна малко? — Очите ми се плъзнаха по купчината банкноти на пода.
	— Ще ти помогна. Разбира се, че ще ти помогна.
	— Благодаря ти.
	Съпричастността на Тимъти може и да беше фалшива, но той изглеждаше достатъчно убеден в моята история, така че с тази задоволителна малка импровизация, изиграна почтено и от двете страни, го насърчих допълнително, като го заведох на обяд в „Тумийо“ и му купих чифт островърхи ботуши „Челси“ от „Сен Лоран“, което много го зарадва. Сложих край на всякакво оплакване на горкия Оскар, като казах, че не съм готова да говоря за това, което Тимъти напълно разбираше, и след това поляхме новите ботуши с кир роял, докато той пишеше съобщение на Едуар. Седнахме отвън, за да можем да пушим, но октомврийският въздух беше хладен, а Едуар не отговаряше.
	— Откога всъщност не си говорил с него?
	Разбира се, аз знаех, че Тимъти се беше обърнал към Едуар преди няколко дни, но срещата не беше преминала много добре.
	— Казах ти, от известно време. Напоследък се държи странно. Ще му се обадя по _WhatsApp_.
	— Може би е най-добре да не споменаваш за мен. Не искам да бъда недискретна. Просто се разберете кога да се срещнете и нали разбираш, случайно и аз ще дойда с теб.
	— Може да е заминал. Той много пътува. — Видяхме кадифен блейзър в цвят бордо в магазина на „Сен Лоран“ и разбирах, че той е ядосан — ако не осигури Едуар за трогателната ни сцена на възпоминание, нямаше шанс да го получи.
	— Няма проблем. Замръзнах. Връщам се в хотела. Ще се видим там по-късно.


	Обслужването в хотела не беше на най-високо ниво; каракалът дебнеше в засада под матрака, откакто бях дошла. Използвах отсъствието на Тимъти да проверя дали цевта е чиста и да го смажа с оръжейното масло, шишенцето от което държах в чантата си за грим, преди да изпробвам предпазителя. Точно го напъхах обратно под леглото, когато той се втурна вътре сияещ.
	— Той каза, че може да се срещне с мен утре! — Просна се точно над каракала. — Върна ми обаждането и ме покани на светски прием — на фондация „Вютон“.
	— На парти? Нали казваше, че напоследък е доста потаен?
	— Точно така. Явно е променил решението си. Може би това е ново начало, не мислиш ли?
	— Значи ще се срещна с него?
	— Е, и това, разбира се. Попитах дали мога да доведа един приятел и ние сме в списъка. Аз плюс един — добави той гордо.
	— Чудесно. Ще му се представя, да видим как ще тръгне.
	— Ще бъда там, за да те подкрепям — промърмори той безсмислено. Смятах, че умът му е зает с блейзъра, но нещо в лицето му изразяваше покъртителна надежда.
	— Влюбен ли си в Едуар?
	Той се претърколи по корем. Последната светлина на парижкия здрач очертаваше острите му скули.
	— Понякога си представях живота, който бихме могли да имаме. Трябва да видиш дома му! — Толкова много бях слушала за апартамента на Ке д’Анжу, че можех да дам вечеря там със завързани очи. Съвременното изкуство, душът като дъждовен валеж, слугинската стая на последния етаж, обзаведена в марокански стил за пушачи. В откровената си продажност Тимъти дори ме информира за плътността на нишките на квадратен сантиметър на чаршафите от „Фрет“, които имаше Едуар, и за пълната гама козметика от „Том Форд“ на разположение в гардеробната. Фирмата на Едуар очевидно се справяше много добре благодарение на руската си връзка.
	— Той познава толкова много хора — продължаваше Тимъти — и е наистина мил. Грижовен, разбираш ли? Просто напоследък беше много зает с работата си. Но сподели, че има да ми казва нещо важно. И то на обществено място. Дали не се развежда?
	Исках да му кажа, че те никога не се развеждат, не и заради евтини момчета под наем, но оцелелите парченца от сърцето ми все още не бяха съвсем безчувствени.
	— Мамка му, какво да облека? — Тимъти все още беше в суитчъра и тениската от партито на баржата, поовехтели след влажните нощи.
	— Не се притеснявай, утре ще ти купим нещо. Наистина оценявам помощта ти. Това означава толкова много — изведнъж потърках очите си.
	Той се протегна и ме взе в прегръдката си.
	— Няма нищо, Джудит. Наистина ми харесваш.
	За човек, хванат в опит да ме ограби преди четири часа, звучеше забележително искрено.


>>	18.

	Накарах Тимъти да вземем метрото до Болонския лес. Той изръмжа, но пазаруването за него ме остави само с няколко хиляди в брой, а все още не бях по-близо до този, който ме беше натопил. Не се притеснявах за собствения си гардероб. Вече бях разбрала, че ако изглеждаш много лъскав, веднага те определят като новобогаташ; важното беше пълната самоувереност, което е и причината един херцог да отива на вечеря в стара поло риза. Най-малкото бях прочела това в _Татлър_. Черни панталони с висока талия и сладки копчета от „Миу Миу“ и мъжка бяла риза „Ком де гарсон“ с ниски обувки изглеждаха подходящи. В днешно време само сервитьорките носят коктейлни рокли. Тимъти беше блестящ в сако и ботуши, с чиста тениска и фулар от „Пол Смит“ с лек намек за _style anglais_. Той прекара трогателно дълго време да се обръсне два пъти, сложи си само лек фон дьо тен и признавам, че резултатът беше превъзходен. Той би могъл да бъде модел; надявах се, че нещата с Едуар ще се оправят и той ще има шанс.
	Поредицата от припокриващи се черупки на Гери, като прекатурената опера от Сидни, надничаха над дърветата на парка, докато приближавахме сградата на „Вютон“. Шоуто беше в чест на двайсетгодишнината на художниците от 798 квартал в Пекин; галерията беше осветена в златно-черни изображения на китайски йероглифи, преливащи навътре и навън от логото на Марката. Влизането там беше като стъпка към стария ми живот, или поне към живота на Елизабет Тиърлинк. Докато се приближавахме към домакините, под краката ни хрущяха парчета от порцелан, препратка към зрелищна фотография от 1995 г. на Ай Вей-вей, когато той разбива ваза, датирана от епохата на династия Хан. Сервитьорите в златни пижами стил Мао държаха таблички с коктейли в чаени чаши, изрисувани с комунистически лозунги. Поисках вода, докато предпазливо оглеждах тълпата, готова да се превъплътя в ролята на Елизабет, ако се приближи някой от артистичните кръгове, който ме познава. След като взехме питиетата си, Тимъти ме помъкна през тълпата, без дори да погледне към експонатите. Направихме кръг обратно на часовниковата стрелка и след това още един, докато открие Едуар, в тъмен костюм и бяла риза с разкопчана яка. Останах назад, докато Тимъти се приближи до него и двамата дискретно се ръкуваха. Наблюдавах няколко минути как си говорят, Гиш се привеждаше напред, като че разказваше история. Едуар изглеждаше определено хетеросексуален — невъзмутимо красив, професионално уверен. Ако не бях чувала какво са правили в Танжер, никога не бих повярвала, че двамата са нещо повече от бегли познати.


	Тимъти насочи Едуар далеч от жуженето на гостите, в сянката на огромна черна гумена скулптура на затлъстял лудуващ Буда и с леко кимване ми даде знак да се приближа. Тимъти се обърна, за да разгледа експоната и аз се приближих до Гиш.
	— Мосю Гиш? Добър вечер. Чудя се дали бих могла…
	Просто бях планирала да попитам дали бихме могли да поговорим насаме, но Гиш не ме посрещна така, както се надявах. Разсеяната му светска усмивка застина, докато разглеждаше лицето ми, а след това залитна назад, като че ли съм го ударила.
	— Мосю Гиш?
	Той погледна над рамото ми и изражението му се промени от шокирано в паникьосано.
	— Вие двамата? Тук? Какво, мамка му…?!
	Бях шокирана и от езика, и от яростта на тона му.
	— Аз…
	Но Гиш не говореше на мен. Той ме бутна рязко настрани и когато се обърнах, за да проследя погледа му, зърнах гола глава с познато мастилено петно под ухото, зад гънките на танцуващия крак на бога. Юрий. Бях с гръб към него и когато той тръгна към Гиш, се отдръпнах встрани, тялото ми се движеше, преди мислите ми да започнат да регистрират какво означава присъствието на руснака. Промъкнах се през групата, заобиколила таблите с напитки на изхода — _не, не ставай глупава_ — отново се обърнах, шмугнах се под скелетоподобната ръка на изработена от тел наложница с маска на мадам Мао и тръгнах енергично, без да бързам, към извитата стълба, където видях, че влизат сервитьорите. Коридорът водеше към сервизна кухня, където бригада от шеф готвачи в бяло подреждаха миниатюрни летни рулца е омар.
	— Мадам? Тоалетните са насам — извика услужливо един от тях, но аз го изгледах смразяващо и подминах, търсейки авариен изход, забелязах червения знак…
	— Мадам! _Vous nepouvezpas_*…
	[* Вие не можете да… (фр.) — Б.пр.]
	— _Desolee, excusez-moi_* — извиках весело, бутнах дръжката на вратата и се изплъзнах в здрача, преди да имат възможност да ме спрат. Тичах без никакво чувство къде отивам, странно въодушевена. Чувствах се необичайно силна, върнала се отново в тялото си за първи път след толкова време, прелитах над тревата с желанието да се отдалеча колкото е възможно повече от сградата. След около двайсет секунди погледнах назад към вратата, от която надничаше объркано една глава с шапка на готвач. Виждах опашката от чакащи автомобили, шофьорите им, които пушеха и си бъбреха, докато чакаха своите клиенти. Лазерите се кръстосваха над покрива и аз бях уловена в тяхната светлина, логото премина по светлата ми риза. Приклекнах, смалих се, докато не преминаха, след това прилазих като рак към горичка от подстригани дървета, шмугнах се под жицата — _дали имат охрана? Няма време_ — и се запромъквах покрай стволовете им, докато не излязох на друго шосе, този път обратно в парка на Болонския лес. Вървях по една алея, пресичаща парка, докато стигнах до кръстопът и взирайки се в табелите, поех по маршрута с надпис „Етоал“. Пътеките бяха пусти, въпреки че от време на време бавно преминаваше кола, а фаровете ме стряскаха. Търсят клиенти, помислих си аз. Болонският лес някога е бил плацът за парад за демимонда на Париж, прекрасни куртизанки — „трошачки на диаманти“ — полюшващи се в украсените си карети. Минах покрай клатещ се миниван, което предполагаше, че местните жители поддържаха традицията. По-нататък пътят се разделяше и нямаше надписи. Търсейки напразно преминаващо такси, избрах десния разклон на случаен принцип. Всяка секунда ми се привиждаше как Юрий пресича града преди мен, кима на портиера китаец, качва се по стълбите към моята стая…
	[* Съжалявам, извинете (фр.). — Б.пр.]


	_Стоп. Може да е съвпадение. Йермолов може да е в града за проявата на „Вютон“, просто още една спирка за кервана на изкуството. Това не означава непременно нещо. Да. Точно така._


	Вече беше съвсем тъмно и след като потта изсъхна върху кожата ми, треперех в омърляната си памучна риза. Във въздуха се носеше апетитен аромат на сочно месо и от него стомахът ми закъркори. Завих и буквално паднах върху пълничка жена, седнала на столче за къмпинг на тясното пространство между пътя и дърветата.
	— О, много съжалявам, извинете ме!
	— Компания ли търсиш, скъпа?
	— Не, съжалявам. Просто се загубих. Ако можете да ми кажете…
	Тя се изправи и въпреки че сигурно беше метър и деветдесет, ми трябваше една минута в сенчестата светлина на фенера на масата пред нея, за да осъзная, че тя беше той. Направо си беше той със съмнителна червена найлонова перука и минирокля на зеброви шарки, опъната над колосален чифт фалшиви цици.
	— Изгубила си се?
	— Просто се опитвам да стигна до „Етоал“ възможно най-скоро.
	Най-бързият начин да се върна в Маре е да взема първа линия на метрото до „Бастилията“. Когато очите ми привикнаха към светлината, можех да видя, че тя беше подредила нещата си. На масата имаше полупразна бутилка червено вино, две чаши, чинии, франзела, прибори и бурканче с горчица. До масата имаше печка за къмпинг с тиган весело цвърчащи наденички. Друг миниван беше паркиран под дърветата с гостоприемно отворени задни врати, разкриващи двоен матрак, хладилна чанта и малка ваза с изкуствени рози, залепена на вътрешната дръжка.
	Чантичката ми беше достатъчно голяма за портфейла и ключовете, нямах телефон. Порових вътре за пари.
	— Ако можеш да ми извикаш такси — с радост ще платя за обаждането.
	— Сериозно, скъпа, да не си паднала с последния дъжд?
	Наистина нямах време за това. Юрий вероятно опитваше моя „Крем де ла мер“, докато чакаше в хотела да ме убие. Обърнах се да си вървя, почувствах голяма длан на рамото си и ръмжене, надигащо се в гърлото ми.
	— Къде отиваш?
	Поизправих се.
	— Казах ти, че бързам. Не ми пука, ако имаш мачете наред с всичко останало в гащите си, можеш да вземеш парите. Просто ме остави на мира.
	Тя се отдръпна, размахвайки високо космати китки.
	— Добре, добре. _Ca va, quoi._ Исках да кажа, че ще те закарам, ако искаш.
	— Ще ме закараш?
	— Петдесет евро. Имам един мотопед отзад.
	— Хм, благодаря. Извинявай за безпокойството.
	— Няма нищо. Така или иначе тази вечер тук не върви. Ей там има някакво шибано парти, затова няма клиенти. Искаш ли да хапнеш?
	— Благодаря, но не мога. Наистина трябва да тръгвам.
	— Както искаш. Имам резервна каска.


	Докато покриваше с чиния наденичките и експедитивно прибираше принадлежностите отзад в микробуса, тя ми каза, че името й е Дестини. Всъщност бих хапнала. Вероятно бих могла да остана тук, да живея в гората, да спя в микробуса, без никой да ме притеснява. Можех да събирам билки, да направя нещо с перуката за подобряване на бизнеса. Не ми се струваше толкова зле.
	— Хайде да тръгваме. Сложи си това, скъпа. — Дестини ми подаде каската и избута стар мотопед иззад едно дърво.
	— Аз обикновено оставям микробуса тук, по-удобно е. Полицията го наглежда.
	— Всъщност отивам в Единайсети район. Става ли?
	— Няма проблем. Ще те закарам за нула време. — Тя проверяваше червилото си в страничното огледало и прибираше навитите букли изкуствена коса, подаващи се под каската й. — Някога бях шофьор на такси. Скачай.
	Не всяка вечер може да ти се случи да летиш по „Шанз-Елизе“ с травестит на мотопед и с топъл вятър в косата. Бих могла дори да изпитам удоволствие от пътуването, ако не чувствах всеки светофар като пауза по пътя към собствената ми смърт. Докато заобикаляхме „Бастилията“, стисках щедрите хълбоци на Дестини с такава сила, че се страхувах да не я нараня. Мина ми лудата идея да я помоля да се качи заедно с мен, но тя не заслужаваше това, така че я накарах да спре на ъгъла на улицата, дадох й петдесетачка и весело й помахах, докато се отдалечаваше.
	Попитах портиера дали някой ме беше търсил, но в отговор получих само сумтене. Почувствах, че пулсът ми се ускорява, когато влязох в стаята си, но паниката, която ме беше обхванала при вида на Юрий, беше надмогната от друго познато усещане, разширяването на зениците, резкия прилив на адреналин. Дори може би на устните ми играеше страшна лека усмивка. _Здрасти, бейби._ Кога забравих, че яростта е толкова хубаво чувство?
	Но стаята беше празна, всичко си беше точно както двамата с Тимъти го бяхме оставили, единственият звук беше собственото ми тихо, задъхано дишане. Докато сядах на леглото, поемайки въздух с глава между коленете си, се почувствах странно разочарована. Възбудата отминаваше, страхът се промъкваше и отново превземаше тишината. Опипвайки с хлъзгави от пот длани, измъкнах каракала изпод матрака и го напъхах в колана на панталона си. Прибрах паспортите и парите и безмилостно изхвърлих половината си дрехи, за да направя чантата по-лека. Устата ми беше залепнала, така че изгълтах шепа чешмяна вода, докато тъпчех вещите от банята в несесера си. Странно, че след като можете да си купите четка за зъби навсякъде, опаковането й винаги изглежда толкова важно. И тогава чух стъпките. Най-накрая.
	Вратата не се заключваше отвътре, беше само с карта за достъп, която половината от времето не работеше, но аз не смятах, че Юрий би изпитал затруднение да убеди портиера да му даде една. Щрак. Пауза. Представих си червена светкавица. Стегнах се, облегнах се на стената, е лице към вратата, хванала пистолета с двете си ръце за по-стабилно. _Прицелват и натискане. Щракване. Отпускане._ Не съм добър стрелец, но парижките хотелски стаи са малки. Добре че Тимъти извика името ми, преди да отвори вратата, иначе щях да му пръсна главата.


	— Джудит? Къде изчезна? — Отне му известно време, за да осъзнае, че това в ръцете ми наистина беше пистолет, а на мен още един миг, за да разбера, че не беше първият, който го вижда. Нещата в Рабат очевидно са били по-груби, отколкото ги беше представил. Лицето му остаря с десет години, когато заговори бавно, е тъничък глас.
	— Моля те, махни това. Окей? Просто го остави.
	Размишлявах. Мисля, че засега не мога да го оставя.
	— Затвори вратата. Сега стой мирно. — Той направи, както му казах.


	_Все още можеш да го направиш. Гледай как дробовете му ще се пръснат, гледай едрите мехурчета кръв, гледай го как се мята, гледай го как се дави. Хайде. Дръж здраво ръката си и натисни спусъка. Не е като да не си го правила и преди._
	_С усилие наведох надолу цевта през гъсто силово поле. Не сега._


	— Твоят приятел ме позна.
	— Какво говориш?
	— Едуар Гиш. Той ме познава. Което означава едно от следните две неща. Или ще ме убедиш, че не знаеш нищо за това, или ще преместя лицето ти от другата страна на коридора. Не бързай.
	— Това има нещо общо с оня руснак, нали?
	— Ти ще ми кажеш.
	— Едуар беше страхотен тази вечер, в началото — изглеждаше като старото си аз. Каза ми, че утре трябвало да замине за известно време, но че мога да прекарам нощта при него. Каза, че имал да ми даде нещо. Че всичко щяло да бъде различно. А после…
	— Какво стана после?
	— Как бих могъл да знам? Ти дойде, след това изведнъж изчезна — не можах да разбера какво става. Едуар разговаряше с онзи едър мъж на руски. Той говори руски, знаеш ли? — Гласът му беше изпълнен с гордост.
	— Както и да е. Продължавай.
	— Така че отидох да видя къде изчезна ти и когато се върнах, те си бяха отишли. Опитах се да му позвъня, но беше изключил телефона си. Така че се върнах тук. Получи се неудобно, да избягаш така. А той каза, че има нещо за мен — повтори той недоволно.
	Въздъхнах и избутах косата от лицето си. Тимъти отскочи назад. Бях забравила, че все още държа каракала. Свалих го надолу и щракнах предпазителя, така че той да види.
	— Съжалявам. Просто стой там за минута, става ли?
	Реакцията на Гиш, когато ме видя, можеше да означава само едно. Гиш е бил този, който е чакал в онази нощ на Плас де л’Одеон. Гиш е трябвало да получи втората картина в папката. Не я беше получил, защото аз я бях взела. Но тогава Гиш не би могъл да знае нищо повече за мен, за това, което съм направила. Той не беше успял да предаде картината на Йермолов. В този момент Юрий беше с Гиш. Внимателно оставих пистолета настрани.
	— Трябва да си вървиш — казах аз. — Просто си събери нещата и си върви. Няма нужда и ти да се забъркваш в това.
	— Какво става? Моля те, кажи ми защо правиш това. Какво става с Едуар?
	— Ти каза, че Едуар изглеждал… разнежен?
	— Да. По начина, по който ме гледаше, мога да кажа…
	Все още можех да го използвам. Ако Юрий и Гиш ме търсеха, Тимъти може да бъде полезна бариера между нас. Най-вече заложник.
	— Мисля, че Едуар е в опасност — казах накрая.
	— Трябва ли да се обадим в полицията?
	— Не можем. Аз не мога. Но трябва да го видя.
	— Тогава ще остана с теб. Ако Едуар е в опасност, искам да му помогна. — Това бе първото изцяло искрено нещо, което изобщо ми беше казвал.
	— Окей. Да се махаме оттук.
	Тимъти напъха вещите си в сака от „Сен Лоран“ и ме последва озадачен на Рю де ла Рокет, където след още няколко тревожни минути спрях такси. Помолих шофьора да ни закара до Пон де Сюли, където за първи път видях Тимъти, близо до дома на Гиш на Ил Сен Луи.
	Островът беше оживен, ресторантите и кафенетата бяха пълни с разговарящи хора, които пушеха, облечени в палтата си, навън под нагревателите. Един поглед към часовника ми показа, че е рано, едва десет часът. Намерих една маса и поръчах две чаши бяло вино.
	— Върви зад ъгъла и позвъни на звънеца. Изпрати ми есемес, ако те пусне да влезеш.
	Той изчезна. Чудех се дали ще се върне с Юрий по петите, ако изобщо се върнеше, но той се появи няколко минути по-късно, сам, и се отпусна близо до мен.
	— Светлините на горния етаж са загасени и никой не отговори на звънеца. Отново опитах да му се обадя.
	— Тогава ще чакаме.
	— Окей. А ти можеш да ми кажеш какво става.
	Сетих се за Елена, как се кикотеше истерично над салатата си. _Защото знам твърде много._
	— Тимъти, наистина не мога. Просто мисля, че някой преследва Едуар.
	— Има ли нещо общо с онзи руснак, за когото работи? Подобно на твоя приятел, за когото ми каза, от книгата?
	— Донякъде. Виж, знам, че звучи откачено. Но съм сериозна. Трябва да изчакаме Едуар, това е всичко.
	Поръчах две чинии _monies frites_*, за да минава времето. Тимъти изяде и двете, като междувременно отскачаше зад ъгъла, за да потърси признаци на живот. Седяхме, докато клиентите оредяваха, докато, след няколко многозначителни погледа и почуквания с метлата, сервитьорът започна да прибира столовете на закрито и решително постави сметката на масата. Преместихме се на моста и седнахме на парапета с торбите си за още един час, а Тимъти периодично проверяваше телефона си, но никой не се появи.
	[* Пържени миди (фр.). — Б.пр.]
	— Часът е почти два. Това е безнадеждно — отстъпих аз.
	— Той каза, че трябвало да замине, но първо искал да ме види, не помниш ли? Може би ще бъде тук на сутринта — намекна той.
	— Предполагам.
	Довлачихме се до хотел „Ибис“, близо до Плас д’Итали, където накарах Тимъти да ни регистрира, използвайки своята лична карта. Дадох му достатъчно пари за стаята. Не ми се мислеше колко ми бяха останали. Както и преди, двамата учтиво спазвахме дистанция, след като се пльоснахме с дрехите си върху тясното двойно легло, но никой от нас не спа много. Вероятно защото бях стиснала в ръка каракала. Гледах как зад тънките щори се появяваха светлините на ранния утринен трафик, преценявах подбудите, чаках сутринта. Бях съобщила на Казбич, че Караваджо е у мен. Гиш беше лицето, което първоначално е трябвало да го получи. Можех да кажа на Гиш, че е у мен, да предложа да го върна, като в замяна той ми каже, ако наистина знае, кой ме е предал на Йермолов. Но кой можеше да бъде? Въртях се под тънката завивка, мятах се в собствената си безпомощност. В главата ми се въртяха имена. Каква беше онази строфа от Бродски — нещо за скоростта на светлината, която е равна на мимолетен изглед? Шибани руснаци. Маша е мъртва. Юрий е в Париж. Той беше потърсил Гиш. Така че може би. Мамка му.
	— Тимъти! Ставай. Веднага. Трябва да се върнем там.


>>	19.

	В 8 часа сутринта все още беше мрачно, но булевардът вече беше задръстен от трафика. Редиците от таксита стояха предизвикателно свободни; ние тичахме покрай реката през миризмите на ранното утро в Париж като от картичка — облаци от маслените печива от пекарните, амонячен полъх на сирене, докато една жена с престилка отваряше магазина за млечни продукти.
	Двайсет минути по-късно пристигнахме на Ке д’Анжу, ровейки през опадалите листа на кестените в горната част на острова, а небето зад нас ставаше все по-светло. Реката беше тъмна и развълнувана, изпъстрена с пяна, а водата поглъщаше шума на трафика към Отел дьо Вил, но се чуваше обичайното свирене на сърдити клаксони и псувни от превозните средства, промъкващи се към площада. Така че когато го чухме, не ни се стори толкова необичайно — хрущящо тупване, прекалено силен плясък, може би такси, отнасящо вратата на камион за доставка или нещастен моторист, изблъскан на кръстовището. Не спряхме да вървим, само погледнахме към пътното платно. После започнаха писъците, някаква жена ридаеше неконтролируемо и като на забързан каданс малкото пешеходци наблизо започнаха да тичат, повличайки ни със себе си покрай брега. Писъците продължаваха, звукът прекъсваше само когато жената си поемаше дъх за следващия си разкъсващ, истеричен вик. Мислех само, че някой е ранен, че има нужда от помощ, докато почувствах как Тимъти забавя ход до мен и видях, че лицето му се покрива с пот, изкривено от шока и отказа да повярва.
	— Какво има? Добре ли си?
	Той се закова намясто и посочи. Тогава видях защо не бях разпознала звука — защото никога преди не бях чувала как едно тяло се удря в настилката от шест етажа височина.
	— Това ли е сградата на Едуар? — изсъсках аз.
	Той отново посочи, устата му се кривеше в спазъм.
	— Хайде. Ела тук.
	Издърпах го за ръкава от тълпата случайни зяпачи, които говореха едновременно. Някой беше насочил телефона си към тялото, един мъж, застанал на колене, се опитваше да го покрие с палтото си, докато друг непохватно прегръщаше крещящата жена. Видях ръкава на тъмно сако, златен часовник на китката. Може би Тимъти разпозна часовника; той все още сочеше, вцепенен, устата му все още се движеше беззвучно. Не знам как иначе би могъл да разпознае любовника си, защото главата на Гиш се беше пръснала като тиква на паважа.
	Гъст поток от кръв пулсираше към канавката. Осъзнах, че жената сигурно е минавала точно в момента на удара, защото беше изпръскана с кръв от коленете до челото, сякаш се беше навела над фонтан. Дори добре оформената й прическа беше деликатно нашарена в пурпурно. За момент всички там бяхме стъписани, неволни свидетели на едно мъченичество.


	Сцената около мен се разиграваше на забавен каданс, обратнопропорционално на скоростта на мислите ми. Три неща — първо: аз се оказах права; второ: закъсняхме ужасно; и трето: ако Гиш е скочил, имаше шанс апартаментът му да е празен. Ако е бил блъснат, малко вероятно е, който го е направил, да се намира все още там. Хаосът беше достатъчен за прикритие и вратата на сградата стоеше отворена. Аз се хвърлих към стълбите, дърпайки Тимъти за китката, един етаж, втори.
	— Накъде? Петият етаж? — Знаех отговора. Тимъти ми беше разказвал за прекрасната гледка. Стъпалата бяха покрити с дебел червен плат, прихванат със старомодни месингови пръчки. Изкачвахме се тихо, с изключение на сподавеното дишане на Тимъти. Двойната врата на 5А беше леко открехната. Значи Гиш не е скочил. Бутнах я да се отвори бавно, разкривайки дълъг коридор с паркет и с врати от двете страни.
	— Тук няма никой, не се притеснявай — прошепнах аз, макар че не бях толкова сигурна, колкото се опитвах да внуша. Тимъти все още се взираше, като че ли беше получил инсулт. Разтърсих го, докато очите му намериха моите. — Знаеш ли къде е кухнята? Разбира се, знаеш. Иди и си налей вода, сложи малко захар в нея и я изпий. После застани до вратата. Ако някой дойде, кажи само, че си приятел на… просто приятел. Окей? Можеш ли да направиш това?
	Той кимна.
	— Добре. Едуар има кабинет, нали? Или място, където се намира бюрото му?
	Отново кимване. Безнадеждно. Ще съм по-бърза сама.
	— Давай тогава.
	Той се дотътри до първата врата вдясно. Чух да тече вода.
	Тимъти бе описвал фантастичната двойна гостна на Едуар с гледките към реката. Тя би трябвало да бъде вляво, в предната част на апартамента. Вървях тихо по коридора, отворих третата врата вляво, беше малка трапезария, от която можех да видя гостната от едната страна и нещо като библиотека от другата. Един от трите високи прозореца беше широко отворен, бялата ленена завеса се вееше към улицата. Апартаментът беше чист и модерен, само с няколко истински антики, смесени със съвременни мебели; бюрото в библиотеката беше от осемнайсети век, от масивен орех с ключалки, на блестящата бяла стена над него висеше ярка хроматична творба на Прамполини. Тимъти с право беше очарован от вкуса на Едуар. На бюрото имаше един плик с буквата „Т“. Прибрах го в джоба си. Стаята беше неестествено подредена, освен картината, нямаше друга украса и цялата задна стена беше заета от дълбоки бели шкафове картотеки, наредени до тавана. Аз се ослушах. Жената беше спряла да крещи, но тълпата на улицата звучеше, сякаш се беше увеличила. Линейката и полицията щяха да бъдат тук след минути. Предпазливо опитах чекмеджетата на бюрото. Всички бяха заключени. Планината от шкафове беше безнадеждна — нямаше време. Тайни? Къде бих скрила нещо тайно в тази аскетична стая?
	Изкушавах се да започна да пробвам бюрото с фиба, но не разполагах с пространство за гениалната практика на Огюст Дюпен. На видно място. Най-добрите места за криене често са най-очевидните. Какво би искал да скрие Едуард? Тайният си живот с момчета? Едва ли — имаше телефон за това. Направих крачка назад, оглеждайки гладките чисти повърхности. В най-отдалечения ъгъл обаче имаше пролука между ръба и горния рафт. Хвърлих се към него, шкафът се плъзна и плавно се отвори, натъпкан с папки с имена и дати, подредени по азбучен ред, от А до Д. Вероятно Гиш е бил обезпокоен, докато е търсил някоя папка. Очите ми пробягаха по етикетите, намериха Б, заведена под руската буква „Б“: БАЛЕНСКИ. Измъкнах тежката кутия с папки на пода и поразместих останалите, така че липсата да не е толкова очевидна, и се изправих с нея под мишница точно когато чух сирените. Преброих набързо по рафтовете и пресметнах, че „И“ е твърде високо, за да я достигна, а трябваше да се измъкваме.
	— Тимъти? — Вече вървях по коридора с неудобната папка, свита непохватно под ръка. _Мамка му._ Ужасени гласове идваха нагоре по стълбите. Тимъти седеше неподвижен в кухнята с пълна чаша вода в ръката си. — Казваше, че има стая за камериерка? _Chambre de bonne?_ Къде е?
	До хладилника имаше врата, с една ръка отворих резето. Отзад имаше мокро помещение и тясно стълбище.
	— Нагоре. Веднага. Вземи чашата. — Затворих вратата колкото можех по-внимателно и избутах Тимъти по тъмните, тесни стълби. — Продължавай.
	Стълбите към таванския етаж бяха от дърво, краката ни тропаха, но се надявах, че съседите вдигаха достатъчно шум, за да ни заглушат, когато стигнахме до легендарната _fumoir_* и аз се спънах в една мароканска маса от калай с размера на цимбал, като я запратих със звучно търкаляне към купчина възглавници. Тимъти се блъсна в мен и разля водата по краката ми.
	[* Стая за пушене (фр.). — Б.пр.]
	— Исусе! Просто стой неподвижно за една минута. Дишай. Дишай бавно.
	Чувах гласовете под нас, движещи се из стаите, подвиквайки си. Случайни викове, не фокусираното внимание на полицията. Вцепенихме се, когато вратата на кухнята се отвори.
	— _Allo? Il y a quelqu’un?_ — После, след като не получиха отговор: — _Il n’y a personne. Alors, on attend lesflics?_ Тук няма никой. Трябва ли да чакаме ченгетата?
	— Може би не трябва да пипаме нищо?
	— Прав си. Трябва да чакаме долу. Не трябва да разместваме нищо.
	Доказателствата — днес всеки знае как да се държи на местопрестъплението. Благодаря, _Netflix_. Изчаках, докато не чух вратата да се затваря, а стъпките да се отдалечават. Спуснах се надолу по стълбите и намерих пластмасова кофа с парцал за миене, пъхнах в нея папката и я подадох на Тимъти.
	— Свали си сакото. Дай ми го. Сега слез долу по сервизното стълбище, там има врата към двора. — Посочих през прозорчето, украсено с нежни цветни стъклени лампички, като тези по портокаловите дървета на Ибиса. — Върви. Дръж главата си наведена. Просто продължавай да вървиш по пътя, по който дойдохме, към хотела. Ще те настигна след няколко минути. Можеш ли да го направиш?
	Отново безмълвно кимване.
	Не ми се искаше да разчитам на него, но ако Юрий беше отпред, никога нямаше да се измъкна с папката в ръка.
	— Давай тогава.
	Надявах се, че прилича на чистач с измачканата си тениска и с кофата. Намъкнах кадифения блейзър върху собственото си яке и изтичах надолу по стълбите, ровейки в чантата си за слънчевите очила. Главното стълбище беше празно, но тълпата пред вратата беше нараснала, още няколко садисти снимаха. Една жена, с телефон в ръка, облечена в шорти и лилава жилетка, надничаше да види тялото. Туристка.
	— Какво се е случило? — попитах я на английски.
	— Мисля, че е имало самоубийство — отговори тя с настървение, със силен австралийски акцент.
	— О, боже, какъв ужас — промърморих аз, отдалечавайки се.
	На ъгъла на улицата се обърнах назад да разгледам още веднъж тълпата. Линейката беше пристигнала, но зяпачите блокираха пътя й; двама парамедици в сигнални жилетки се мъчеха да преминат с носилка на колелца.
	— Отдръпнете се, моля — викаха те ядосано. Когато групата се размести, зърнах елегантен възрастен мъж, застанал в края, да гледа нагоре към отворения прозорец на гостната на Едуард. Казбич. Все пак не беше самоубийство.
	Не останах да гледам повече. Оттеглих се бавно надолу по улицата, прекосих Рю Сен Луи ен л’Ил и се втурнах да бягам тромаво, а кутията на папката болезнено се блъскаше в хълбока ми. След колко време ще ме открият Юрий и Казбич? Доколкото ми беше известно, Йермолов разполагаше с десетки мутри, които претърсваха града за ценната му картина. Но стаята беше наета на името на Тимъти, със сигурност можех да остана там няколко часа — достатъчно дълго, за да прегледам документите. Мислейки за това, преминах към бърз ход и поех по обиколен маршрут, връщайки се назад няколко пъти, бдителна дали няма да разпозная някой от минувачите за знак, че ме следят. Сега, когато бях в ролята на мишка, играта на котка и мишка вече не ми се струваше толкова забавна.
	— Това не е истина, нали?
	— Какво?
	Тимъти проговаряше за първи път, откакто се бях върнала в хотела.
	— Историята за гаджето ти. Адвокатът. Не е вярна, нали?
	— Е, ти го каза. Случайността не съществува — отвърнах язвително. Папките бяха между нас в пластмасовата кофа; изгарях от нетърпение да се захвана с тях. Докато седяхме тук, полицията изследваше апартамента, разпитваше свидетели, преглеждаше записите на любителските снимки с телефони. Наистина нямах време да го успокоявам в скръбта му. Но после се спрях. Той не носеше отговорност за случилото се, не беше направил нищо. Ако бях реагирала по-бързо, можехме да се доберем до Гиш, да го предупредим. А сега той е мъртъв. _Ти нямаш вина, Джудит._
	Заговорих възможно най-внимателно:
	— Виж, ти преживя ужасен шок. Знам, че ти дължа обяснение и обещавам, че ще го получиш. Но преди това си вземи горещ душ. И си почини.
	Ако можех да му дам няколко таблетки от любимия му диазепам, преди сълзите му да шурнат, бих могла да продължа с разследванията си. Засега, страхът от видяното го беше направил глупаво доверчив; не исках да мисля какво ще стане, ако се паникьоса и се опита да си тръгне. Трябваше да реша какво да правя с него, след като разбера нещо повече. Когато той се вмъкна в тесния душ, аз отворих прозореца до възможните петнайсет сантиметра и изпуших притеснено една цигара с марихуана, след това извадих едно бренди от минибара за него. Трябваше да напуснем стаята в 11 часа, затова отскочих до рецепцията, все още в раздърпаните си дрехи от снощи, и платих допълнително на невъзмутимия рецепционист. Намерих Тимъти треперещ, увит в завивката. Протегна ръце към мен и когато го прегърнах, той се разплака, като скимтеше и се задъхваше. Непохватно го погалих по косата и взех чашата бренди и хапчето.
	— Хайде, хайде. Всичко ще се оправи. Хайде сега, изпий това. Нещо, което ще ти помогне да заспиш, нали? Точно така, това е за шока, хайде… — Повтарях безсмислени, непознати фрази за утеха, докато той преглъщаше, ридаейки и давейки се, след това го притиснах до себе си, усещайки през фланелката си как разтревоженото му сърце бавно се успокоява. Това продължи толкова дълго, че аз почти задрямах, но веднага щом дишането му стана равномерно, издърпах ръката си изпод тялото му и скочих под душа — първо горещ, след това студен. Умирах от глад. Натъпках в устата си пакетче маслени бисквити „Британи“ от минибара, докато намъквах чист пуловер и бикини. Покрих Тимъти със завивката, разгънах папките на пода и започнах да сортирам купчинките документи.
	Те като че ли бяха подредени по теми, някои на юридически френски, други — на руски. Прегледах систематично повечето, търсейки нещо, свързано с картини. Едва разбирах какво четях и не намерих нищо. Първите купчинки ми отнеха над два часа. Повечето бяха документи за сделки с имоти, с които вече бях запозната, наред с искания за визи или разрешения. В друга папка открих удостоверения за произход. Напечатано резюме на английски беше приложено към оригиналните документи на френски, руски и друг език, който предполагах, че е сърбохърватски. Първото име, което изпъкваше, беше това на Казбич. Постоянно имах трудности с писането му на кирилица. Фотокопие за произхода на картина от художник, за който никога не бях чувала, цялото му име само с „дж“ и „в“, описана като пейзаж с маслени бои, подписана от художника през 1929 г. и продадена от частна колекция чрез галерия в Белград през 1997 г. Галерията на Казбич се намираше в Сърбия. Баленски бе закупил пейзажа за петдесет хиляди долара заедно с още десетина картини от двайсети век, всички от „частни колекции“, в продължение на около шест месеца. Всяка група документи беше подшита заедно със снимка на картината отгоре и документацията отдолу. Сърбия беше във война през деветдесетте години. Сътресенията често дават тласък на пазара на изкуството. Валутите се сриват, хората се нуждаят от средства, за да избягат и залагат наследствени ценности. Някои от картините са били излагани; имаше копия от каталози на галерии и брошури от музеи, разписки, много от тях писани на ръка, датиращи от създаването на картините. Стандартната следа от документи, която показва на купувача движението на една картина на пазара и удостоверява стойността й. Значи Казбич е имал бизнес с Баленски в продължение на много години. Името на един собственик, търгувал чрез Казбич, се появяваше няколко пъти. Деян Ражнатович. Ражнатович не само беше продавал, той беше купувал не творби от двайсети век, а няколко ценни руски икони. Определено съществуваше закон срещу това. Отбелязах си името.
	И изведнъж в началото на 2000 г. старият доктор Казбич прави големия удар. Един малък пейзаж от Сезан, закупен от Баленски за двайсет милиона и след това, около година по-късно, продаден за трийсет и пет на някой си Павел Йермолов, отново с Казбич като посредник. Същият процес се повтаря с Джакомети, с Климт, може би един от тези, които бях видяла във френския имот на Йермолов. Значи Баленски пробутваше картини на Йермолов. Дали двамата олигарси се бяха свързали чрез изкуството, с Казбич като посредник? Разпрострях удостоверенията за произход върху мърлявия килим и ги разучавах по посока на часовниковата стрелка, с писалка в ръка, очаквайки нещо да ми се набие на очи. Ротко. Казбич беше продал една картина на Ротко на Баленски през 2005 г., картината е била първо в колекцията на една италианска банка, а след това — собственост на колекционер в Белград, Ражнатович.


	Тимъти продължаваше да спи. Протегнах се, поразходих се из стаята, доколкото можах. Толкова много вероятности, толкова много възможности за обмисляне. _Не бързай._
	Нямаше нищо необичайно в това корпорации или банки да притежават картини. Изкуството е стока като всяка друга, обслужвана от инвестиционни фондове — пенсионери в Доркинг може да притежават няколко квадратни сантиметра от Франсис Бейкън, без изобщо да знаят. От опита си в аукционната къща знаех, че съществуват огромни складове за картини, където скъпоценни шедьоври стоят с години в контролирана температура и тъмнина, изваждани за по няколко седмици в аукционни зали само за да изчезнат отново — Ботичели на Йермолов беше такъв пример. Търговците можеха да държат в складове произведенията за неограничено време, докато пазарът е готов. Но имаше нещо нередно около Ротко. Знаех го, защото преди време в Париж, като част от легендата си, Рено Клере ми беше казал, че е по следите на един фалшив Ротко за своя клиент. Това беше прикритието му пред мен, за да ме изнудва в търсенето на Монкада. В резултат на това знаех съдържанието на _catalogue raisonne_ за Ротко — лицензирания сборник от произведенията на художника — отзад напред. Трябваше да проверя дали Рено лъже. И това произведение на Ротко — двуметров панел в черни и сребристи тонове, разделен на четири припокриващи се успоредници — никога не се беше доближавало до каталог. Прегледах удостоверението за произход. Италианска банка — „Сочиета Мутуале ди Палермо“ — уж придобила картината скоро след експонирането й в Ню Йорк през шейсетте години. Беше добавено името на галериста в Челси заедно със снимка на бележки за изложбата. Банката беше пазила своя актив двайсет и пет години, преди Ражнатович да го придобие, с Казбич като посредник, а след това беше продаден на Баленски.
	Както бях обяснила на Елена във Венеция, удостоверението за произход може да бъде фалшифицирано. Снимки, разписки, напечатани на стари пишещи машини и на състарена във фурна хартия, фалшиви страници, допълнително подвързани в архивите, фалшиво платно, вкарано сред партида автентични творби, продадени през аукцион, така че да се появи в счетоводния дневник — имаше стотици начини да се измами пазарът, тъй като, за разлика от други стоки, стойността на една картина в крайна сметка се базира на възприятията на нейните купувачи. Ако удостоверението за произход е достатъчно добро, търговците често пренебрегват очевидните недостатъци, добросъвестно или не. Стигнах до извода, че Казбич е прехвърлил подозрителен Ротко от Италия през Сърбия в частната колекция на Баленски.
	Следващата продажба беше друга италианска придобивка, със същата верига за доказване на произхода, този път през 2008 г., годината на световната финансова криза. Банката от Палермо очевидно стабилизираше авоарите си, защото този път беше продала творба от венецианския бароков художник Антонио Бачи за необичайната, но правдоподобна сума от четири милиона. Ражнатович явно притежаваше впечатляващи средства. Ръцете ми започнаха да ровят по-бързо из документите, сякаш пръстите ми знаеха какво щяха да намерят.


	От улицата долу прозвуча сирена. Затаих дъх, докато воят й не намаля. Бях заплатила предварително стаята в хотел „Златната решетка“ и зарязаните ми дрехи все още бяха разхвърляни там — съмнявах се, че камериерката изобщо е забелязала, че съм напуснала. Дали полицията щеше да търси тайнствената млада двойка, забелязана на мястото на трагедията? Съмнявах се и в това. Обратно към документите.


	И ето го моя стар приятел. Микеланджело Меризи да Караваджо, портрет на жена, върху ленено платно. Казбич беше посредник, Баленски и Йермолов — съвместни купувачи за цели 200 милиона евро. Половината от парите — авансово от фонд на островите Търкс и Кайкос, а другата половина — чрез заплащане при получаване от куриер. Разписката беше подготвена на три езика, официална колкото си искате, готова да бъде подписана от получателя и от куриера. Гиш вече беше попълнил името си, подписвайки се с мастило и със замах. Мястото за подпис на доставчика беше празно. Не беше изненадващо, тъй като картината беше прибрана на сигурно място в папката си на педя от мен.


	Гиш е знаел, че ще дойдат за него. Тимъти ми беше казал, че от няколко месеца любовникът му е бил разсеян и разтревожен, избягвал го, държал го далеч от апартамента си. Разсъждавах за синхронизирането на действията. Напускам Париж с картината през ноември миналата година. Естествено, Гиш не е в състояние да я предаде. Йермолов вярва, че е у мен и изчаква да се появя. Отварям галерия „Джентилески“ във Венеция през пролетта — _онзи шибан есемес_ — но галерията няма истинска публичност нито онлайн, нито офлайн до началото на лятото, когато открих изложбата на _Хаос_. Бинго, появява се Казбич. Двамата с Йермолов не успяват да ме хванат в капана. Изчезвам им за известно време. Йермолов изпраща да следят Гиш, подозира го; можех да разбера как е работил умът му. Аз пристигам в Париж, очевидно с картината, където срещам Гиш. Гиш продължава да протестира, че не знае нищо, но те предполагат, че двамата сме тайни съучастници. Картина на Караваджо за двеста милиона може да корумпира всеки.
	Така че времето на Гиш просто беше изтекло. Чудех се как е станало. Дали Юрий просто го е блъснал във въздуха над кея, или му е било позволено достойно да скочи към смъртта си? Може би самоубийството е по-ефективно от данъчна гледна точка от убийство. Казбич е в тълпата, готов да докладва за свършената работа. Къде беше Юрий сега? Търсеше мен без съмнение. Но аз бях в безопасност тук, поне за момента. Отърсих се от параноята и продължих да чета, и докато прелиствах удостоверенията за произход, не можех да не се усмихна. Не съм била единствената, трудила се усилено в архивите. Удостоверенията за произход за картината на Караваджо, представени от Казбич, бяха буквално като роман.
	Може би венецианските притежания на банката от Палермо бяха дали идеята на Казбич. Повечето учени се съмняваха, че Караваджо някога е посещавал града, но някои бяха убедени в обратното. Първият му учител, Петерцано, е бил ученик на Тициан, а на свой ред Тициан е бил обучаван от Джорджоне, който оказва силно влияние върху произведенията на Караваджо. Подобно на Караваджо, Джорджоне е презирал предварителния рисунък по грунда, наблягайки на цветовете пред дизайна. Крайностите в палитрата на Караваджо, блясъкът на свръхестественото осветление, изгаряло платната му, се приписват на влиянието на Венеция. Във версията на Казбич младият художник е прекарал известно време във Венеция на път за Рим през 1592 г. Имало слух, цитиран от няколко академични доклада, че един от многото загубени портрети от Караваджо бил на „жена, която му дала подслон“ — от което изобретателният лекар изплел версия на класическата история за бедния художник, заплащащ сметките си с работа. Беше приложена снимката, която Елена ми беше показала във Венеция, наред с убедително изглеждащ инвентарен опис за пренасяне през осемнайсети век, в който картината е описана, но не е посочен автор. След това картината очевидно е останала на същото място и е била продадена на аукцион заедно с цялото съдържание на сградата, сменяла собственика си през годините. При установяване на авторството Казбич се беше развихрил. Имаше писмо от „пътешественик от деветнайсети век“, американец, любител на изкуството, в което той прави предположение, че картината на стената на хотелската му стая би могла да е от Караваджо. Имаше още и два доклада от Международната фондация за изследвания в изкуството (IFAR), която предоставя услуга за атрибуция. Докладите на IFAR технически не представляват сертификат за автентичност, но често са приемани като окончателно определящи от нетърпеливи купувачи. Освен това фондацията не е неподкупна. Експертите, ангажирани за услугата, могат да предпочетат да останат анонимни, което означава, че могат да представят съмнителен доклад, без да навредят на своята публична репутация — срещу съответната цена. Казбич твърди, че издирвал картината в продължение на години, най-накрая я е придобил чрез своевременно починал роднина на собственика на пансиона и след това я представил пред IFAR.
	Откакто бях видяла за първи път тази картина на Караваджо, знаех, че няма как да е истинска. Но това беше изумително. Абсолютна дързост. И все пак такива неща се случваха. Понякога стари майстори се появяваха на нечии тавани. Една картина на „Вермеер“, нарисувана от фалшификатор на име Ханс ван Меегерен, както беше известно, беше заблудила всепризнатия познавач Херман Гьоринг. Взех си една кока-кола, поех глътка от лепкавата захарна течност и пожелах да не го бях правила. Казбич, подобно на всички измамници в областта на изкуството, очевидно разчиташе на желанието на своите мишени да повярват. Необходимостта за притежание неизбежно свързва измамник и ограбен, а жертвата подпечатва вярата си с пари. Колкото повече пари, толкова по-силно е желанието да вярват — самата нужда е безценна като самата творба. Съмнявах се, че ако Казбич беше определил по-ниска цена, проницателен колекционер като Йермолов щеше да се хване. И все пак той се беше хванал и след като беше възпрепятстван, беше убил двама души, опитвайки се да изпълни съкровеното си желание.
	Така че беше време за избор. Все още не бях открила самоличността на този, който беше свързал „Джентилески“ с Джудит Рашли и беше дал на Йермолов такава власт над мен. Парчетата от човека, който би могъл да го потвърди, в момента бяха сглобявани в парижката морга. Един куршум в Тимъти незабавно? И после… после — какво? Казбич вероятно все още е в Париж — видях го едва тази сутрин, така че бих могла да оставя картината някъде, откъдето може да бъде взета, да рискувам да използвам банковите си сметки и да прекарам остатъка от живота си в очакване мистериозният свидетел да почука на вратата. Или да приема сделката с Елена, да й връча Караваджо и да й се доверя. Но бях видяла достатъчно от методите на Йермолов, за да си мисля, че дори и ако можех да разчитам на нея за защита, тя щеше да бъде безнадеждна пред противодействието на съпруга си. Или може би просто трябва да взема каракала, да намеря спокойно място и да сложа цевта в устата си.


>>	20.

	Вече се стъмваше. Тимъти скоро щеше да се събуди. Единствената храна, която минибарът предлагаше, беше микс от ядки и може би това ме накара да отложа опцията за самоубийство — такава храна не подхождаше на смъртник. Трябваше да има още нещо във връзката между Йермолов, Баленски и Казбич. Тимъти се размърда и се обърна насън. Краката ми бяха изтръпнали, сякаш ме боцкаха иглички, когато допълзях до чантата си, опитвайки се да не го събуждам. Ако щях да го застрелям, предпочитах да го направя, докато е в безсъзнание. Отворих лаптопа, който бях купила, когато пристигнах в Париж, и пуснах търсене, свързващо Ражнатович и Казбич, но освен един минимален уебсайт на галерията на последния в Белград, присъствието на Казбич в мрежата си оставаше черна дупка. Нямаше снимки, нито информация. Ражнатович, от друга страна, със сигурност не беше свенлив. В действителност, ако си падате по бивши сръбски четници, превърнали се в гангстери, той направо си беше Мик Джагър. Роден през 1967 г., служил в прословутите Червени барети по време на режима на Милошевич, когато започват войните през 1991 г., но за разлика от шефа си успешно се беше адаптирал в постюгославската държава и станал главатар на банда. Четниците, както бяха известни военните колеги на Ражнатович, се появили, за да упражняват контрол над сриналата се държава според собствената си брутална и анархична справедливост. Ритуалното приемане в милицията, а по-късно в редиците на бандите, се състои в бавното прерязване на гърлото на жертвата (за предпочитане мюсюлманин). „Малко е странно първия път — Ражнатович бе цитиран от един журналист, — но след това си доволен да излезеш и да празнуваш.“ Предполагаше се, че от обикновени убийства, на цена по петнайсет долара, Ражнатович и екипът му са преминали към оръжия, продавайки от произведени от държавата AK47s на цена по 200 долара до ракетни гранатомети за по 2000 долара. Сърбия има идеалното местоположение за вкарване на военна контрабанда в Шенгенското пространство на Европа, а веднъж вътре, няма досадни гранични пунктове, които да те притесняват.
	На една снимка Ражнатович позира с известен руски писател, на друга — с другарите си в планински лагер, на трета — с пура и стандартна хубавица по бикини в Сен Тропе, когато все още е било безопасно за него да напуска страната. Ражнатович беше обект на сериозни биографични очерци в чужди вестници, вписан в документите на мозъчни тръстове, цитиран като национален герой и международен престъпник. Той дори имаше своя статия в _Wikipedia_ на английски, в която се споменаваха богатството му, законният му бизнес и, много удачно, интересът му към сръбското национално изкуство, по-специално — иконите. Той беше основен дарител на наскоро създаден музей в Белград и очевидно все още живееше в града. Можех да прекарам цяла сутрин да го гледам, ако ми се искаше, имаше достатъчно материал за дисертация, но аз се интересувах от друго. А именно как беше натрупал богатството си Баленски.
	Преди да стане почтен, обезпечавайки активите си на Запад, Баленски е бил търговец на оръжие. В клептокрацията на постсъветска Русия, когато не е имало разлика между гангстерите и държавата, черният пазар на оръжие е бил голям бизнес. Както Брус Икин и колегите му, теоретици на мафията, усърдно подчертават, войната в Чечения по същество е била прикритие за огромни продажби на нелегално оръжие, при което държавата може да отпише излишните оръжия, които са били „унищожени“ — тоест продадени. Баленски е търгувал с Ражнатович чрез Казбич. Твърдеше се, че Ражнатович също се е издигнал до сегашното си положение чрез търговия с оръжие. И какво, ако Казбич прекарва нещо по-различно от очарователните пейзажи от средата на века? Ако старият Брус се беше постарал малко повече, мислех си аз, той би могъл да спечели „Пулицър“.
	Въпросът е накъде ги прекарваше Казбич? Единствената връзка, която имах, беше Монкада, но след това се сетих за банката в Сицилия. Така че отново се върнах към моя стар приятел Рено. Ако търсите някого в Гугъл, това не означава, че той ви липсва. Бях научила достатъчно от него, за да подозирам пране на пари. Картините са доста неподлежащ на контрол начин за притежание на пари — властите могат да девалвират банкова сметка, но за да се девалвира една картина, трябва да я притежават. Което може да е причината, след оръжията и дрогата, третият най-важен актив на черния пазар за италианската организирана престъпност да е изкуството. Пазарът се оценява на 8 милиарда евро годишно, докато _Tutela del Patrimonio Culturale_ — италианският орган, натоварен с възстановяването на откраднати предмети на изкуството — е успял да секвестира над 600 000 творби само за една година. Беше напълно възможно Казбич да е в центъра на търговията на оръжия срещу картини, с Ражнатович и Монкада като доставчици за размяната.
	Елена беше сигурна, че Йермолов има тайни. Знаех за Баленски, но той беше от старата школа, почти на осемдесет, на практика вече реликва. Йермолов беше от нова порода, почтеното лице на постсъветското богатство. Ако той беше замесен в контрабанда на оръжие заедно с колегите си, любители на изкуството, бих могла да използвам тази информация като средство за въздействие. Елена не би могла да ме защити дори и да си получи проклетата картина, но това би могло. Но как да стане? Как да стигна до Йермолов така, че да остана жива достатъчно дълго, за да го изнудвам?
	Тимъти избра този вълнуващ момент, за да се събуди. Остана зашеметен за няколко мига, преди да осъзнае, че не, това не беше кошмар и отново започна да плаче. И аз се чувствах по този начин в „Ибис“. Дадох му малко вода, като издавах успокояващи звуци, след това си спомних за бележката, която бях взела от бюрото на Гиш. Тя все още беше в джоба на захвърленото ми яке. Подадох му я и наблюдавах лицето на Тимъти, когато той разгъна листа. Пачка банкноти и малко монети се изсипаха върху леглото. Тимъти не им обърна внимание, мълчаливо прочете бележката и ми я подаде.
	_Съжалявам_, беше написал Гиш. _Благодаря ти за радостта, която ми донесе. Моля те, приеми това, опитай се да бъдеш щастлив. Ти трябва да учиш. Знай, че вярвам в теб. Но моля те, моля те, напусни Париж. Е._
	Значи все пак е обичал Тимъти, личеше си по сладникавото сбогуване. Събрах парите и ги преброих — малко под три хиляди евро, две хиляди в стотачки, а останалите — в различни банкноти, сякаш го беше планирал, но е трябвало да събере парите набързо. Тимъти не каза нито дума. Наблюдавах го известно време, сложих ръка на рамото му, но той ме отблъсна и скръсти ръце под мишниците си, загледан безчувствено в сумрака навън.
	_Ако бях върнала картината веднага след като я открих в Англия, това нямаше да се случи. Гиш щеше да е жив. Тимъти би могъл да има бъдеще с човек, който го обича._


	— Джудит? — продума той внезапно.
	— Да.
	— Помниш ли, че ти разказах за онова парти в Танжер?
	— Да.
	Той седна, сериозен, бялото на очите му блестеше в сумрака.
	— Там имаше една двойка — момиче и момче. Просто туристи. Французи. Някой се беше запознал с тях в града и ги беше довел там — за представлението.
	— Представление?
	— Правиха секс. Пред всички. Нормален секс. Момичето, изглежда, се вживяваше, но можеше да се види, че момчето беше натъжено, въпреки че им плащаха за това. Ние всички ги гледахме.
	— И?
	— Те бяха заедно, двойка. И двамата руси. И аз си мислех… — Гласът му спадна, задави го ридание.
	— Какво си мислеше, Тимъти?
	— Че наистина перверзното беше… че това, което гледахме, не беше секс. Това беше любов. Те бяха влюбени. И аз се чудех… — Сега той говореше бързо, опитвайки се да изрече думите преди сълзите. Звучеше сърдито — дали той не искаше да развали това. Плащайки им. Този тип, Баленски. Защото те се обичаха, разбираш ли? Той п-просто искаше да унищожи това.
	Разбирах накъде бие, наистина разбирах, но точно тогава последното нещо, което ми трябваше, бяха трогателни истории за опорочена невинност. Прегърнах го.
	— Слушай. Това, което се случи, е наистина ужасно. Много съжалявам, че трябваше да се забъркаш в това. Но Едуар наистина те е обичал. Той е искал да продължиш живота си. Казвал ти е това, нали? Защото е бил загрижен за теб. Така че ще направим точно това. Ще ти помогна, обещавам.
	Той захлипа по-силно и аз го залюлях. Той не оплакваше Едуар и аз знаех защо от първия път, когато се видяхме. Неговото перчене, когато излезе от задната стая в онзи ужасен клуб, лицето му, обърнато нагоре към мен, когато го хванах да краде нещата ми. Винаги съм знаела какво представлява и по някакъв начин тази връзка винаги е била там, между нас, неизречена. Защото и той също знаеше какво представлявам аз. Какво правите, когато се взирате в бездната на душата на другия и бездната ви отвръща със същото?
	— Всичко ще бъде наред — прошепнах в крайна сметка. — Не се притеснявай, всичко ще бъде наред. — Притисках го здраво, докато дишането му се успокои.
	Нямаше начин да убия Тимъти. Той ми беше по-полезен жив, отколкото мъртъв. Оказа се, че всъщност бях направила избора. Йермолов вече нямаше да нарани никого. Не че точно това беше мотивацията ми. По-скоро беше удоволствието от това, че той ще знае, че мога да го спра. Въпреки че беше и пречка, Тимъти ми беше необходим за плана, който изграждах в съзнанието си. Бях привикнала да действам сама, но сега разбирах, че имам нужда от него. А може би наистина исках да му помогна. Колко трогателно от моя страна. Още малко и щях да даря кръвта си, за да му купя „КитКат“.
	— Това са много пари — напомних му. — Може да ги използваш, за да се върнеш в Мароко. Искаш ли да го направиш? — Трябваше да му позволя да направи избор. Той трябваше да избере, за да се чувства лоялен.
	Той нещастно поклати глава.
	— Ще останеш във Франция?
	— Шегуваш ли се?
	— Имам една идея — можем да направим нещо заедно. Ако проработи, ще си го върнем на хората, които убиха Едуар. Ще отмъстим за него — добавих, като леко потръпнах. Драматичният темперамент на Тимъти щеше да оцени това.
	— Добре.
	— Но това ще бъде… доста опасно.
	— Добре.
	— И ако проработи, ще спечелиш пари. Много пари.
	— Не ми пука за парите.
	Погледнахме се в очите. Крива, користна усмивка потрепна в ъгъла на устните му.
	Повдигнах вежди въпросително.
	— Достатъчно пари за колеж по мода. И повече.
	— Едуар искаше най-доброто за мен — отвърна безизразно той.
	— Междувременно вземам това назаем — казах аз, посягайки към парите. — За автобусни билети. Започни да си събираш нещата.


	С леко свито сърце се обърнах към компютъра и отворих сайта на международната автогара в Париж. Имаше един автобус до Белград в осем часа, който нямаше как да хванем, но имаше и по-късен — в единайсет, и се надявах, че ще има свободни места. Веднъж да стигнем в Сърбия, щях да се развихря с картата, но гледах да съм предпазлива, докато Казбич все още бе наблизо. После обърнах камерата на лаптопа с лице към стената на разхвърляната ни стая, така че нищо да не издава местоположението ни, и се обадих по скайпа на Йована, ръководителката на _Хаос Collective_ в Белград.
	Доктор на науките по изследване на Ренесанса, Йована охотно признаваше, че самата тя не е художник — твърдеше, че едва може да скицира елементарно човече — но имаше изключителни технически познания и се оправяше на пазара. Тя ръководеше кооперацията като старите италиански производствени работилници — измисляше концепциите, а художниците в групата ги изпълняваха и деляха печалбите. Беше като сръбски Деймиън Хърст, само че умна и с интересни пиърсинги по лицето. Бяхме се запознали в македонския павилион на Биеналето, където бяха изложили огромна версия на един от колажите, който по-късно направиха за мен — трийсет метра ръчно зашити покривки, украсени с карти на икони и миниатюрни калаени чайници, и аз веднага се възхитих от нея. Тя еднакво уверено говореше както за финансови лостове, маржове и праг на резистентност, така и за влиянието на фламандското изкуство върху източноевропейските религиозни фрески и по време на разговора ни аз научих много от нея. Когато работех в аукционната къща, бях наивно шокирана, че безценни шедьоври се третират като инвестиционни чипове, но възгледите на Йована бяха едновременно изтънчени и непретенциозни. Тя гледаше на пазара като такъв, какъвто винаги е бил, но вярваше, че все пак има място за красота и идеи в нови творби дори ако трябва да се промъкват подмолно, невидимо за клиентите.
	Не ми отговори, затова си опаковах багажа, докато чаках. Разглобих и пистолета, като планирах да изхвърля частите по време на пътуването ни. Нямах планове да го използвам отново. На третия ми опит Йована отговори. Когато образът й цъфна на екрана, видях, че малка пластмасова фигурка на Майкъл Джексън, закачена на халка от ключодържател, виси от пиърсинг на веждата й. Обясних, че ще бъда в Белград и попитах върху какво работят.
	— Ох, Елизабет — видях я да потрива ръцете си, изразявайки задоволството си, — нещо… пикантно. Мислех за — нека да го кажа правилно — унижение.
	— Изкуство на унижението?
	Повръщано, лайна, кръв, клане, осакатяване. Произведения, които се стремят да провокират отвращение и по този начин да оспорят връзката ни с красивото. Това е търговска реклама така или иначе. Или понятия, чието вулгарно търсене на сензации е забележително само с баналността си, която не е търговска реклама.
	— Мнооого авангардно. Имам кадри от някои наистина гадни работи, трахеотомия на пациенти… Монтираме ги заедно с някои порнокадри на изнасилвания от нелегалната мрежа и създаваме видео като малки телескопи.
	_Окей, Йована. Нелегална мрежа, порнокадри на изнасилвания, ясно._
	— Не, не телескопи — продължи тя, — онези неща, които създават шарки от пясък?
	— Калейдоскопи?
	— Точно така. И след това ги слагаме редом с дребните играчки — и тя се наведе напред, за да покаже, а Майкъл изпълни лунната походка над очната й ябълка, — така че ги отваряш и намираш нещо… нещо много, много гадно.
	— Значи става дума за експлоатация и реперспективизиране на покварата?
	— Добре казано! — Тя спря да пийне глътка кока-кола зиро. — Може би те интересува?
	— Определено. И аз имам няколко идеи за вас. Едната е преработка на старо произведение, а другата — филмова инсталация. Един вид пресъздаване, нещо като пиеса, с двойници. Малко като Синди Шърман.
	— Звучи добре. Имаш ли клиент?
	— Двама. Е, вероятни.
	— Страхотно. Ще бъде супер да се видим отново. Искаш ли да пренощуваш тук?
	— Благодаря — може би. Би било добре, за да получа представа за това, което правите.
	— Разбира се, разбира се. Кога ще бъдеш в Белград?
	— Утре.


>>	21.

	Докато автобусът бръмчеше, пресичайки Европа, Тимъти спеше или гледаше втренчено. Аз се взирах безцелно. Някъде след границата със Словения той глухо ме попита защо отиваме в Белград.
	— Преди всичко, защото това е последното място, където ще ни търсят — отговорих бавно. Обясних, че щях да предам съобщение за един човек на име Ражнатович, че ако мога да го открия и да го накарам да се съгласи, това ще убеди хората, убили Гиш, че сме сериозни. — И ще създадем малко изкуство! — добавих бодро. Знаех, че звуча съвсем малоумно, но ужасът от смъртта на Гиш бе предизвикал нещо като будна кома у Тимъти, пасивно примирение и той просто слушаше и изпълняваше.
	Казах му, че няма да се наложи да прави нещо особено, но все пак неговият ред ще дойде по-късно, след като открия Ражнатович.
	— Просто ме слушай — предупредих го аз, но не бях сигурна, че наистина го е схванал.


	За осемнайсетчасовото пътуване до Белград може да се каже само, че беше тясно, неудобно, мръсно и хипнотично изтощително, както можеше да се очаква. Когато стигнахме до Белия град, паркирах Тимъти в хотел „Квадрат девет“ и му казах да замъкне задника си във фитнеса. Може би ендорфините щяха да го ободрят. С Йована трябваше да се срещнем чак в десет вечерта, така че реших да разгледам града. Тънкото палто, което бях взела още от Венеция, не спираше ледения вятър, фучащ откъм Дунав, но нямаше начин да облека отвратителното английско яке. Дълго палто от норка изглеждаше по-подходящо за центъра на Белград. Никога преди не бях идвала толкова далеч на изток и почувствах разликата, макар че отначало не можех да разбера в какво се състоеше. Много от сградите бяха стандартни за град от осемнайсети или деветнайсети век — солидни, примесени с апартаменти с балкони от трийсетте години. Намерих модно кафене „Кофеин“ на заобиколен с дървета площад и изпих едно макиато, докато търсех адреса на галерията на Казбич в пътеводителя. Менюто беше отпечатано на кафява хартия и предлагаше домашен балкански хляб и малки бурканчета с плодов конфитюр, покрити с дантела. Типични бради, памучни ризи и _MacBooks_; все едно се намирах в Шордич. Вървях към квартала с крепостта над реката, провирах се край жени с тъмни като орех лица в подобия на балкански носии, които продаваха бродирани покривки и дантели, и неправдоподобно едри мъже, предлагащи военни сувенири. Но за столица в началото на вечерта улиците бяха зловещо тихи. Освен продавачите, пред всяка врата, на всеки ъгъл имаше хора, които просто… стояха със странно робско търпение, вятърът се заплиташе в гъстите сиви коси или забрадки, сякаш те отдавна очакваха нещо, но бяха забравили какво. Срещу сградата на Казбич имаше елегантна модерна галерия, показваща ретуширани снимки от началото на двайсети век на подобни на джуджета деца с алени панделки, украсили черни къдрици. По средата на пътя шперплатови табла скриваха зейнала яма, а когато погледнах нагоре, ъгълът на един скучен сив офис блок беше отчетливо надупчен със следи от куршуми. На автобусната спирка под него имаше плакат за най-новите епизоди на риалитито на Ким Кардашиян, сякаш тези хора не бяха страдали достатъчно.
	За разлика от собствениците на „Кофеин“, Казбич очевидно разбираше, че родният му град все още не може да си позволи чувството на ирония. Неговата галерия беше успокояващо луксозна и старомодна; витрина с решетка от тъмно дърво, две изящни икони бяха изложени върху проста драперия от черно кадифе — византийски разпятия, рамкирани в сребърна мрежа, от двете страни на голямо монохромно платно на голо тяло на културист с масивни бедра, обхванали мраморна колона. Надникнах през вратата и видях четири подобни платна в тежки позлатени рамки, между които бяха разпръснати още икони; те поне изглеждаха истински. Беше почти осем, галерията беше затворена, но аз отстъпих назад към ямата с хоросан и направих няколко снимки на експозицията с телефона си. Йована щеше да има нужда от вдъхновение за поръчката си.
	Бърлогата, където работеха Йована и нейният екип, беше известна като най-голямата сграда в Европа, окупирана от художници. Двайсететажна кула от кафяв бетон, постройката беше още по-смущаваща заради аматьорския си вид. Някога тя е била архитектурната гордост на сръбска държавна служба и тропическият стенопис на гигантски тукани и орангутани в някогашното лоби не можеше да прогони фантомите на бюрократи с потъмнели зъби в съветски костюми, на бежова пластмаса и долнопробно кафе, на безрадостна, задушаваща изкуственост, фалшив щаб на фалшива държава, чиято единствена валута е жестокостта. Както би казала Елена, побиха ме тръпки. Помещенията на групата бяха на десетия етаж; Йована ме беше предупредила, че асансьорите не работят и ние започнахме да се изкачваме.
	Поне Тимъти изглеждаше доста по-бодър, но състоянието на сградата очевидно го накара да се начумери, въпреки че лозунгите по стените ни уверяваха, че пънкът не е мъртъв. В края на стълбите преди всеки етаж ние прекосявахме обширен, нисък, покрит с графити коридор. Защо анархията винаги е еднотипна? Тишината беше още по-потискаща заради слабия, приглушен вой на електропулсации от някой от най-горните етажи. Внезапно зад нас се чуха звуци от боричкане, обърнахме се и между очуканите бетонни стени видяхме тълпа от фигури с качулки, които тичаха приведени. Безмълвно ускорихме темпото си; момчетата зад нас забързаха. Избутах часовника си по-нагоре под ръкава на якето си, докато вече задъхани, завивахме по следващото стълбище, усещайки, че ни настигат.
	— Колко ли са? — изсъска Тимъти.
	— Много. Тичай.
	Спринтирахме до следващата площадка и се втурнахме през още един опикан под. _Дали имаха ножове?_ Коридорът свършваше пред огромна двойна стоманена врата, заключена с катинар, омазана яростно с червен спрей.
	— Мамка му! — Обърнахме се задъхани.
	— Може би ще можем да ги заобиколим от двете страни. Колкото можеш по-бързо и след това бягай надолу!
	Те бяха на петдесет метра, двайсетина, с покрити, диви лица.
	— Изчакай, докато дойдат съвсем наблизо. Готов ли си?
	И тогава една странична врата се отвори и взрив от хип-хоп отекна от тавана. Децата намалиха темпото, свалиха качулките си и ухилени, се забутаха пред студиото. Една жена в неоново яке бомбър подаде глава и им махна да влизат. Клас по танци. Те бяха закъснели за часа си по танци. Един от тях ни поздрави с вдигнат палец и изпълни лунната походка зад приятелите си. Вратата отново се затвори, прекъсвайки музиката. Исусе!
	Тимъти се беше свил на две, дишайки тежко, с глава между коленете си.
	— Не издържам на това.
	— Знам. Но това е наш проблем. Те бяха просто деца.
	— Искам да кажа, че не издържам повече.
	Клекнах и обърнах лицето му към мен.
	— Виж, всичко е наред. Те нямаше да ни ограбят. Ние просто сме параноични.
	— Наистина ли? Защо ли е така?
	Наистина нямах сили за още ободряващи напътствия.
	— Не се прави на задник. Тук сме по определена причина. Просто се стегни. Можеш да го направиш.
	Той кимна нещастно.
	— Хайде тогава.
	Поведох го обратно по пътя, по който бяхме дошли, като търсех следващото стълбище, но бях потресена. Не от децата, което беше просто глупост, а от чувството на покровителство, което изведнъж изпитах към него, от желанието да го прегърна и да му кажа, че всичко ще бъде наред.
	Изчакахме за миг да дойдем на себе си, преди да почукам на вратата на помещението. В прозорчето на друга метална врата се появи весело лице, покрито с множество пиърсинги.
	— Здравейте. Имаме среща с Йована. Аз съм Елизабет. — Хвърлих предупредително поглед към Тимъти, напомняйки му да си мълчи.
	— Разбира се. Влизайте. Искате ли чай? Имаме мента, или теменужки?
	— От теменужки би било чудесно, благодаря, хмм…?
	— Владо.
	Вътре в студиото беше по-студено, отколкото на ветровития булевард. Разпознах осеяното с жици пространство от интернет страницата, разделено със завеси на кабинки. Около двайсет души се мотаеха наоколо, повечето облечени в камуфлажни униформи и в стил метъл като Владо, няколко се бяха съсредоточили върху платна, подпрени на стените, други просто пушеха и разговаряха, по-голямата част се бяха събрали около група лаптопи на голямата централна маса. Бонбоненорозовите расти на Йована грееха по средата.
	— Елизабет! Страхотно се радвам да те видя отново! — Английският й имаше комичен акцент, но беше перфектен. Допрях бузата си до индиговата спирала от букви на кирилица, татуирана около лявото й око.
	— Това е Тимъти. Той е стажант при мен. От Париж е. Защо не помогнеш на Владо за чая, Тимъти?
	Той гледаше неразбиращо, така че го повторих на френски и той се отдалечи.
	— И така, Йована. Три неща. Първо, ще можем ли да приемем вашето предложение да останем за няколко дни — от утре? Искам да получа някаква представа за работата ви сега, когато имам тази възможност, а и опитът ще бъде от полза за Тимъти. Ще участваме със средства, разбира се.
	— Разбира се, няма проблем. Не е точно пет звезди обаче — добави колебливо Йована.
	— За нас ще бъде чест, благодаря. Второ — трябва да ми направиш един дизайн — доста спешно. За утре, надявам се. Просто направи проект на лаптопа си, трябва ми само екранна снимка. Има шанс за поръчка от клиент тук, в Белград — обясних важно.
	— Фантастично!
	Имаше какво да се желае по отношение на течащата вода в студиото. Но естествено _Wi-Fi_ връзката беше перфектна. След няколко минути Йована местеше по екрана си снимките, които бях направила на витрината на Казбич.
	— И после трябва да добавиш нещо такова. — Показах й изображение на венецианска икона, което бях свалила от интернет в хотела.
	— Няма проблем.
	— Все пак, преди да започнеш — благодаря ти. — Спрях да поема глътка горещ цветен чай от предложената ми чаша, украсена с херцогинята на Кеймбридж. — Третото нещо е доста голямо. Инсталация за друг клиент, в Швейцария. Донякъде е тематично свързано с вашите порнокадри на изнасилвания.
	— Екстра.
	— Но все пак е доста по-смекчена?
	— Защо?
	— Това, което ми разказа, е доста крайно.
	Йована ме изгледа преценяващо.
	— Фондация „Прада“ скоро ще покаже _„Джоди, Джоди, Джоди“_* на Кинхолц в Милано. Виждала ли си го?
	[* Изображение на малтретирането на деца, вдъхновено от действителен случай на момиче, изоставено от баща си на магистрала в Калифорния. — Б.пр.]
	Бях го виждала на снимки. Искаше ми се да не бях. Насилието над деца не ми допадаше естетически.
	— Той го е създал някъде през 1994 г. Ако искаш да си в крак, трябва да бъдеш краен. Просто бизнес.
	Кога отвращението стана мярка за художествена стойност? Наистина вече никой не се отвращаваше от гледката на лайна, използвани тампони или пластмасови гениталии — какво друго бихте очаквали да видите в една галерия? Оттук следва, че ако всичко, което може да предложи творецът, е отвращение, тогава, веднага след като то става предвидимо, трябва да премине по-нататък.
	— Но това наистина е противно — възразих аз.
	— Точно така — отвърна спокойно Йована. — Така че искаш ли да го използваш?
	— Предполагам. Би ли го направила?
	— Винаги.


	Бях отново в галерията на Казбич в единайсет часа на следващия ден с първата част от работата на Йована, запазена в телефона ми. Дрехите ми вече имаха износен вид, но не можех да мисля за това — бях намъкнала черно кашмирено поло, надеждните ми панталони от „Миу Миу“ и бях опънала косата си на висок кок, просто и сериозно.
	— Мога ли да ви помогна? — Момичето зад бюрото изглеждаше изненадано от посещението и бързо напъха списанието и пепелника в бюрото си. Носеше черен филцов сукман над ретро риза от седемдесетте години с кашмирени фигурки и остра яка. Достатъчно убедително, но чантата в краката й беше от винил и евтина кожа. Не беше белградска принцеса, която си играе на куратор, по-скоро студентка на непълно работно време.
	— Надявам се да можете — отговорих предпазливо. Почти очаквах Казбич да се появи като Носферато зад някоя врата. Подадох й една от моите визитки от „Джентилески“. — Името ми е Елизабет Тиърлинк. Разполагам с творба, която може да представлява интерес за един от редовните ви клиенти.
	Кликнах върху монтажа на Йована и й го подадох. Момичето хвърли бегъл поглед, но очите й бяха далеч по-фокусирани върху трите стотачки в евро, които бях пъхнала между телефона и калъфчето му.
	— Надявам се, че ще успеете да се свържете с него от мое име. Ще остана в града само един ден, но мисля, че той ще бъде сериозно заинтересован. — Сложих решително телефона и парите обратно в чантата си и оставих мълчанието между нас да продължи.
	— Бихте ли ми дали името на клиента?
	— Деян Ражнатович — отговорих невинно аз.
	Чертите й се изкривиха от престорен шок.
	— Аз-аз не знам кого имате предвид.
	Извадих цигарите си от чантата.
	— Хайде, всичко е наред. Знаете. Това е окей. Доктор Казбич беше в галерията ми във Венеция. Знам, че той работи и за господин Йермолов също така. Наистина. — Предложих й пакета, в който случайно имаше още две стотачки. Средната заплата в Сърбия беше малко под четиристотин евро на месец. Извадих една цигара, запалих я и й подадох пакета. Тя взе една, прибра пакета в бюрото си и извади пепелника. Изчаках да дръпне няколко пъти, след което добавих, че се бях опитала да се свържа с доктор Казбич, но не бях успяла и тъй като бях в Белград на посещение при художниците в _Хаос Collective_, реших да се отбия.
	— Вие познавате _Хаос_? — грейна лицето й.
	— Разбира се. — Йована и компания бяха доста известни в Сърбия, истински рок звезди. — Току-що идвам от тяхното ателие. Те правят доста луди партита там.
	— Предполагам, че бих могла да погледна…
	— Разбира се, че би могла — насърчих я заговорнически.
	— Може ли да видя, ъ-ъ, творбата отново?
	Повдигнах вежда и й подадох телефона в калъфа.
	— Естествено.
	Тя седна зад бюрото си и започна да се прави, че проверява базата данни на галерията.
	— Ще имат някаква проява този уикенд — подхвърлих небрежно. — Таен концерт. Ще пее Владимир Ачич.
	— Наистина ли?
	— Наистина. Няма да успея да присъствам, но съм сигурна, че мога да уредя вие да отидете. Просто ми трябва вашето име…
	Присвитите й очи се плъзнаха оценяващо по мен. Дали не бях прекалила? Престорих се на разсеяна и оставих чантата си на бюрото до нея разтворена така, че тя да може да види етикета.
	— Тези са доста добри. Вие самата художник ли сте?
	— Да, такава съм. Занимавам се предимно със скулптура.
	Бинго.
	— Наистина ли? Тогава определено трябва да се запознаете с Йована. — Усмихнах й се, надявах се, по сестрински. Не бях практикувала много този начин.
	— Така… ъ-ъ, да, имаме някой си господин Ражнатович.
	— Може ли да му се обадите? Не забравяйте да запишете името си, за да го дам на Йована.


	Асистентката се обади на няколко телефона — въпреки че говореше на сръбски, можех да видя, че е нервна — и след петнайсет минути имах уговорена среща с Деян. Тръгвайки си от галерията, мислех, че ще дам името й на Йована; никога не се знае, може да се окаже талантлива, въпреки че имах чувството, че Владимир може да отмени концерта си.
	Тимъти не беше особено въодушевен от новата ни квартира, което според мен показваше определена липса на въображение от негова страна. Поне вече беше насочил цупенето си към мърлявите дунапренени матраци и спални чували, които сега представляваха нашата спалня, което го отвличаше от скръбта му по Едуар, макар че се опитах да го убедя, че документирането на дейностите в ателието би било вдъхновяващо за портфолиото му за училището по мода.
	По-непосредствена грижа ми беше как да си направя тоалета с помощта на единствения кран със студена вода в някогашната офис кухня. Кипнах чайника и се измих с гъба, гримирах се, колкото е възможно, с помощта на огледалото на пудриерата. Бельото от „Ерес“ от фина черна мрежа и единственият елегантен тоалет в чантата ми — тъмносива рокля от индийска коприна от „Ланвен“ с дълбоко плисе на гърба, която бях дала да изгладят в хотела, преди да тръгнем, ми вършеха добра работа, имах чувството, че нещо липсва. Носех в ръце сандалите си от перфорирана кожа от „Алая“, докато слизах боса по стълбите девет етажа, избърсах стъпалата си с мокри кърпички върху плочките от изкуствен мрамор във фоайето, преди да обуя не особено елегантно черните си чорапи без жартиери. Деян беше почти на петдесет години, от поколение, което би реагирало на чорапи.
	Ресторантът, който Деян беше посочил на сътрудничката на Казбич, се намираше под стените на старата крепост. Някогашните кейове и складове бяха превърнати в редица от модерни ресторанти и барове с изглед към река Дунав. Точно преди осем часа се присъединих към рояка момичета, полюшващи се непохватно върху високите си токчета по широките павета на кея. Политическата изолация на Сърбия може да е прецакала икономиката им, но е направила чудеса в областта на евгениката. Повечето от момичетата имаха фигури на модели, високи около сто и осемдесет сантиметра, с безкрайно дълги бедра като на състезателни коне, показващи се с лепнати минирокли или миниатюрни поли, несъответстващи на лошото време. Те бяха естествено красиви, поне под пластовете грим и изкуствени мигли, но това, което ми направи най-силно впечатление, бяха косите им. В тази страна се живееше трудно и всичко, което би могло да се направи за една прическа, стоически се понасяше. Изрусени, изсушени, тупирани, зализани, навити, напръскани и лакирани. Студената война може отдавна да беше свършила, но що се отнасяше до прическите на тези момичета, Берлинската стена все още си беше непокътната. Дръзки, прекрасни: в надпреварата за щастие те нямаше да се дадат на небрежни екстеншъни.
	Но все пак очевидно имах среща с най-популярната личност в града тази нощ. Когато казах името Ражнатович на оберкелнера в перуанския суши ресторант, за минута помислих, че ще се задави. Нарече ме „мадам“ най-малко четири пъти, докато пресичах препълнената зала към масата, поставена в блестяща изолация върху подиум в дъното на ресторанта, в нещо подобно на импровизирана VIP зона. Поръчах си чаша червено вино и запалих цигара просто заради удоволствието от пушенето на закрито. Трима сервитьори се втурнаха към мен с пепелници.
	— Нека да обслужим дамата.
	Дори и по сръбските стандарти Деян Ражнатович беше много едър. Около два метра, с рамене, които блокираха светлината. Преди да се присъединя към Стив на _Мандарин_ преди две години, почти не бях влизала в приличен ресторант; оттогава бях седяла на много скъпи маси с много сериозни мъже, но излъчването на Ражнатович не приличаше на нищо, което бях срещала. Когато той ме поздрави и се ръкувахме, осъзнах, че цялата компания ни наблюдаваше. Дори задължителният DJ надничаше от своя пулт. Въздухът се усещаше по-тежък в негово присъствие, сякаш силата му бе притисната между молекулите му. Не се дължеше единствено на известността му или невидимата спора на богатството; разбрах, че ставаше дума за страх. Освен размерите му, у Ражнатович нямаше нищо агресивно — тъмносиният му костюм беше безупречен, копчетата за ръкавели — дискретни, но докато бъбренето около нас бавно се възобновяваше, видях, че макар всички в залата да знаеха кой е той, нито един човек не се осмеляваше да срещне погледа му. Заля ме вълна на толкова чисто желание, че коленете ми буквално омекнаха и му позволих да го види в очите ми, докато сервитьорът, грачейки, се опита да изтегли стола достатъчно назад за гигантския си гост, изпусна пепелника върху крака му и хвана покривката, за да се задържи, разливайки струя вино по плата. Тримата за миг съзерцавахме бъркотията.
	— Обичате ли суши, мис Тиърлинк? — попита Деян.
	— Беше много мило от ваша страна да ме поканите тук — отговорих неутрално.
	Той остави банкнота на масата и каза нещо на сервитьора на сръбски, а след това изтегли стола ми.
	— Мисля да отидем другаде.
	Сребрист астон мартин беше паркиран на тротоара, в пешеходната зона пред ресторанта. Деян ми отвори вратата, изчака да седна и след това се настани на ниската седалка на водача. Изпитах силен порив да се изсмея на глас. Потеглихме, видях, че ни последва черен рейндж роувър със затъмнени стъкла, който също безгрижно беше пренебрегнал правилника за паркиране. Предположих, че беше неговата охрана. Започнахме да се изкачваме по стръмен път, който вероятно водеше до парка на крепостта.
	— Много мило от ваша страна да се видите с мен при такова прелитане — започнах аз. Исках да видя дали терминът „прелитане“ — неофициална преценка колко би донесла една творба при продажба на търг — му е познат.
	— Ако творбата е толкова интересна, колкото звучи, то тогава е много мило от _ваша страна_. — З_начи той приемаше играта. Добре._
	— Ето че стигнахме. Надявам се, че пътят няма да ви се стори твърде стръмен. — Той зяпаше безсрамно краката ми. _Още по-добре._
	Подаде ми ръка, за да преодолея с обувките си от „Алая“ почти перпендикулярната уличка. Ръката ми изглеждаше дребна върху ширината на ръкава му. Млад мъж слезе от рейндж роувъра зад нас в очакване на инструкции, след което изчезна в един вход отпред, докато ние го последвахме в бавно темпо. Залата беше осветена от газени лампи, с няколко дървени сепарета, зелени кадифени седалки и много сребърни прибори и колосани покривки, но не изглеждаше официално, по-скоро сякаш се бяхме върнали в по-стара версия на града. Един възрастен сервитьор с боядисани в синкаво мустаци като на морж ни посрещна със сребърен поднос и две малки чаши от гравиран кристал със сливовица. Деян вдигна учтиво своята към останалите клиенти, преди да я глътне наведнъж. Аз го последвах и усетих как вкусният алкохол от сливи изгори гърлото ми.
	— Това е един от най-старите ресторанти в Белград — обясни Деян, докато сядахме. Той го произнасяше по сръбски, Београд. — Мисля, че трябва да опитате тартара от конско месо.
	— Сигурно е вкусно.
	Той поръча и след като винените ни чаши бяха напълнени, попита за снимките, които бях накарала Йована да направи. Започнах да разказвам:
	— Трябва да обясня, че се запознах с доктор Казбич във Венеция, където се намира моята галерия. Имаме няколко общи професионални познанства. Разбрах, че се интересувате от икони, така че си позволих да се свържа с вас.
	— Доктор Казбич ли ви даде номера ми? — Той, изглежда, се забавляваше.
	— Не — отговорих, гледайки го в очите. — Отидох в галерията му и го поисках. Те бяха много любезни.
	— Колко сте предприемчива. Вие сте британка, нали?
	— Семейството ми живееше в Швейцария. — Историята на Елизабет изглеждаше странно остаряла. — И така — продължих аз — концепцията е подобна на това, което братята Чапман опитаха с Гоя — видели сте творбата, естествено? Иконата е от тринайсети век, венецианска, изключително рядка, но силно повредена. Продава се — частно, чрез семейството, което я притежава. _Хаос_ планират да разделят фрагментите и да създадат триптих, нещо такова. — Аз му показах поредицата, създадена от Йована.
	Не знаех доколко Деян е експерт като колекционер на икони, но не се притеснявах, че ще познае творбата, тъй като тя не съществуваше. Двете с Йована бяхме направили изображение от няколко по-малки икони, на базата на сбирката на музея „Ка д’Оро“ във Венеция, типична тъмнокоса мадона, с тъмни бадемовидни очи, в украсена със злато мантия, държаща непохватно детето Христос в скута си. Бяхме нашарили с пукнатини лицата и нанесли водно петно в долния ляв ъгъл. „Концепцията“ беше, че _Хаос_ ще нарежат повредената картина и ще я сглобят отново в три части, наслагвайки я с фотографски изображения по избор на „клиента“ — изимитирахме няколко образци на базата на ренесансовите културисти, показани в галерията на Казбич, няколко сръбски графити с маркери и една от графичните снимки от проекта на Йована. Всъщност не изглеждаше толкова зле, макар че единственото, което имаше значение, беше да получа възможност да се срещна с Деян и да предам посланието си.
	— Това ще бъде поръчкова творба, така че детайлите подлежат на промяна. — Английският на Деян беше почти безупречен, но се надявах, че думата може леко да го обърка. Той изучава снимките няколко минути, палецът му кръжеше над екрана.
	— Къде се намира иконата в момента?
	— Във Венеция, в дома на собствениците. Винаги е била само тяхна собственост. Мога да уредя да я видите. — Прекрасно знаех, че той не може да напуска Сърбия.
	— И има… разрешение да бъде използвана по този начин?
	— Няма нужда от разрешение. Тя е притежание на семейството, те могат да я използват както пожелаят.
	— Цената?
	— 750 хиляди долара за придобиване, плюс моята комисиона, плюс таксата за _Хаос_, от която аз също ще получа десет процента. По моя преценка стойността при препродажба ще бъде най-малко двойна.
	— И как ще я донесат в Сърбия? — Биваше си го.
	— Един от членовете на семейството ще лети до Белград, аз ще го придружавам, продажбата ще се проведе технически на сръбска територия. Без проблеми с наследството.
	— Помислили сте за всичко.
	— В противен случай не бих се обърнала към вас.
	Бяхме прекъснати от сервитьора, който постави малки купички с тъмночервено месо, каперси, магданоз, яйца и лук, които смеси пред нас. Деян ми показа как да го намажа върху тънки филийки препечен хляб. Отхапах. Конското имаше кадифен, дивечов, но учудващо свеж, чист вкус на желязо.
	— Харесва ли ви? — попита загрижено Деян. — Не е ли твърде силно за вас?
	— Съвсем не. Много ми харесва.
	Така беше. Имах чувството, че никога не съм яла по-вкусна храна. Щурмувахме тартара и една купа варени картофи, плуващи в масло и копър, и друга с домати, с печени чушки и чесън. Сервитьорът смени чиниите ни с малки стъклени купички сметана, украсена с консервирани череши, и чашки с посребрени ръбове с кафе с аромат на кардамон. Почти не разговаряхме помежду си.
	— Няма да купя картината — каза изведнъж Деян, като отпи от кафето. Бях се отнесла за малко от виното и топлината в ресторанта; трябваше ми секунда, за да се съсредоточа.
	— Съжалявам да го чуя. Но имам и други клиенти. Благодаря ви за прекрасната вечеря. — Понечих да си събера нещата и да си тръгна, макар че той срещна погледа ми и двамата се усмихнахме на финта.
	— Изчакайте. — Той постави огромната си тежка лапа върху китката ми. Усетих топлината на пръстите му във вените си. — Няма да я купя — продължи той, — защото, както знаете, аз се интересувам от икони. Притежавам няколко, но тази ме смущава.
	— Вие просто сте учтив. Не я харесвате. Разбирам.
	— Искате ли да ги видите?
	— Питате ме дали бих искала да видя вашата колекция?
	Той вече се усмихваше.
	— Да. Мисля, че ще ви харесат.
	— Би било чудесно, благодаря.
	Мислех си, че може би ще ме целуне, след като напъха тялото си обратно в колата, но не беше нужно да го прави и той го знаеше. Пътувахме около двайсет минути в мълчание, рейндж роувърът се виждаше в страничните огледала. Всеки път, когато той сменяше предавката, колата леко се поклащаше от тежестта му, можех да го почувствам чрез седалката си. Бях толкова мокра, че соковете ми сигурно бяха напоили роклята ми. Пресякохме една магистрала и завихме по пуст прав път, празен, с изключение на редица вретеновидни дървета, после завихме надолу по друг, връщайки се към мястото, където предполагах, че реката трябва да преминава отвъд града. Дълго пътуване извън града. И никой не знаеше къде съм или с кого. За миг се почувствах прекрасно.


	— Това ли е домът ви?
	Прожекторите светнаха, когато вратите се отвориха. Мислех, че съм виждала достатъчно примери на цялата пошлост, която може да се купи с пари, но домът на Ражнатович беше отвратителен. Ако затворех едното си око, щеше да изглежда като розова гипсова версия на Шенонсо* с три кръгли кули, скупчени над изкуствено езеро; ако затворех другото — си беше чист _чуригереско_**, богато драпиран с надиплени циментови гирлянди. Имаше дори и подвижен мост. Гипсов сибирски тигър в действителен размер се зъбеше над триметрови стоманени защитни врати.
	[* Един от замъците по Лоара, изграден над река Шер през XI век. — Б.пр.]
	[** Направление в стила късен испански барок. — Б.пр.]
	— Харесва ли ви?
	— Много е… впечатляващо, да.
	Той ме изгледа накриво.
	— Имах друга къща, в Черна гора. Много по-красива, проста, каменна. Венецианска. Точно извън Котор, на фиорда. Вероятно бихте предпочели нея.
	— Да, жалко за споразумението за екстрадиция.
	— Това не бе много мило от ваша страна, Елизабет.
	— Съжалявам.
	Той натисна един бутон на таблото и аз прехапах устни, когато подвижният мост тържествено започна да се спуска.
	— Това се очаква от мен. Не е изискано — той подкара напред, — но върши работа.
	Трима млади мъже в черни военни панталони и дебело подплатени якета бомбъри притичаха до колата, когато спряхме в тесния двор. Двама от тях отвориха вратите с плавно, отработено движение, докато двигателят на колата все още работеше, третият се отправи към отворената врата, насочил в нощта автомат АК47, държейки на прицел алеята, докато стоманените врати щракнат. След моя гаф изглеждаше по-учтиво да се преструвам, че не го виждам. Но фактически влизах в крепост. Спомних си цитата, който бях прочела за кариерата на Деян като екзекутор: _Малко е странно първия път, но след това си доволен да излезеш и да празнуваш._ Деян каза нещо на сръбски и един от тях ми помогна да изляза от колата и ме въведе през тясна врата в една от кулите.
	— Насам, госпожице. — Той ми посочи да мина пред него по вита стълба, украсена с крещящи мозайки. Озовах се в кръгла стая, където с изненада открих стена от книги и два доста овехтели кадифени дивана, поставени от двете страни на един прекрасен, но износен персийски килим. Гореше огън, от дървата се носеше някакъв силен аромат — може би на ябълка. На една доста тежка маса в стил Луи XVI от махагон и мрамор имаше бутилка и две обикновени чаши. Огледах се наоколо и видях колко хубава беше стаята — бели рози в синя китайска ваза, бродирани възглавници, варосани стени, позлатени от светлината на огъня, и огромен свещник от потъмнял бронз в стил ампир. Приличаше на стая от руски роман от деветнайсети век. Особено когато видях трите икони, поставени в рамки от потъмняло сребро.
	— Повече ли ви харесва?
	Деян прекосяваше стаята с тирбушон в ръка.
	— Може ли да съблека сакото си? — попита той.
	— Разбира се. — Предполагах, че вече го е направил на долния етаж, тъй като това, което носеше на пояса си в ресторанта, беше изчезнало.
	— Това е моят личен апартамент. Кула от слонова кост?
	Леко потръпнах, но не можех да го обвинявам. Взех чашата, която ми подаде, и посочих към иконите.
	— Разкажете ми за тях.
	— Първо ми кажете дали виното ви харесва. Грузинско е, от Кахети.
	Виното бе с аромат на кедър и череши.
	— Чудесно е, благодаря.
	— Така. Тези са от Охрид, тези двете, а тази другата — Богородица — от Скопие. Всички са от тринайсети век, защото тринайсети век е бил най-… революционното време за рисуването на икони в Сърбия. Разбирате ли, тогава Сърбия става независима и свети Сава изгонва гръцките владици от техните — места?
	— Епархии.
	— Отегчавам ли ви?
	— Не, ни най-малко.
	— Така че зографите създават свой собствен стил за първи път. Повечето от художниците все още са гърци, но има една нова простота. Повече цвят, повече страст.
	— Много са красиви.
	— Виното е „чудесно“, безценните ми икони са „красиви“. Хората на изкуството винаги говорят по този начин. Сдържано.
	— Така е.
	— Колкото по-ценно е едно нещо, толкова по-малко са…?
	— Прилагателните? — Той беше прав, превземките винаги ме забавляваха. В миналото, в аукционната къща, ако човек си знаеше работата, би описал Гейнзбъро като „доста очарователен“.
	— Благодаря.
	Деян седна до мен, старият диван потъна под тежестта му, и отпи от виното си.
	— Е, и сега?
	— Сега какво?
	— Можем да се чукаме, а след това можеш да ми кажеш какво правиш тук или можеш да ми кажеш какво правиш тук и след това да се чукаме.
	— Тогава да се чукаме.
	Той се пресегна и взе чашата от ръката ми, постави я долу до неговата. Когато се обърна и ме целуна, езикът му имаше аромата на виното, с лекота ме повдигна с ръка под кръста, така че се озовах под него. Отворих устата си широко, алчно, пъхнах ръцете си под сакото му. Гърдите му бяха широки, мускулести и въпреки че не отпускаше цялата си тежест върху мен, можех да усетя как пенисът му се втвърдява, опрян в бедрото ми. Разтворих ризата му, прокарвайки нокти през гъстите косми, намерих зърното му и леко го стиснах. Милвахме се като задъхани, непохватни тийнейджъри.
	— Нека да сваля хубавата ти рокля.
	Извих се на дивана и обърнах гърба си към него, едрите му ръце сръчно разкопчаха редицата кукички, скрити в коприната, после и сутиена ми.
	— Красива си. — Той ме погали с пръсти по дължината на гръбнака, след това го повтори с устата си, застанал на колене зад мен, стиснал с двете си ръце задника ми. Бях мокра за него, изпитвах почти непоносимо удоволствие от горещата болка във вагината си. Събух бикините си и понечих да се наведа напред върху масата, но той стисна кръста ми с двете си ръце, изправи се с едно движение и повдигна с лекота тялото ми над главата си. Наведе назад глава, протегна език към устните на вагината ми и ме засмука дълбоко, така че за секунда увиснах в безтегловност, празнината в мен пулсираше, после опрях глезените си на раменете му, протегнах длани към тавана за опора и започнах да се трия в лицето му, докато той ме ближеше от вагината до задника. Езикът му беше вътре в мен, аз се оттласквах от тавана, теглото ми го караше да ближе по-дълбоко, тялото ми се извиваше назад над главата му. Можех да свърша по този начин, но беше прекалено хубаво.
	— Пусни ме сега.
	Той ме свали така лесно, както ме беше вдигнал и аз се обърнах и коленичих, за да поема пениса му в устата си.
	— О! О!
	Ех, да можеше Бог да направи всеки пенис като този на Деян! Дебел като юмрука ми, равен по цялата си дължина, обрязаната кожичка, стегната в малък надигнат тризъбец, нежен като коприна. Прокарах език първо там, галейки това деликатно място, като го дразнех и потупвах, докато той запъшка, трепна, набъбна още повече, след това започнах да галя ствола му, стискайки го здраво с длан, после с цялата си уста, поставих пръстите му върху ямката на гърлото ми, така че да може да почувства себе си там дълбоко, задвижих главата си по-бързо, обливах го със слюнка и му давах възможност да чуе мокрото мляскане, поемах го дълбоко, почти се задушавах, докато не се задавих и гърлото ми се сви в спазъм. На мъжете им харесва, когато изглеждаш… неудобно. Ръката му намери основата на главата ми под разпуснатата ми коса и той започна да тласка срещу лицето ми, докато аз размазвах вагиналните си сокове по топките и перинеума му, прокарвайки език нагоре, над главичката на пениса му, докато го засмуквах. И след това — бавно, безкрайно бавно, отпуснах устните си, разхлабих и отдръпнах ръката си и после започнах отново да го докосвам с език, настойчиво, трептейки съвсем леко, пределно мъчение, абсолютно обещание.
	Той мълчеше, лицето му беше напрегнато. Наклоних глава назад и го облизах бавно по цялата дължина за последен път.
	— Сега можеш да ме чукаш.
	Обхванах с ръце врата му, изтеглих тялото си над мощните му бедра и го поех в мен, сключвайки крака около кръста му, когато ръцете му обхванаха задника ми. Той направи няколко крачки назад, опря гръб на стената и проникна в мен, притискайки таза ми към себе си. Един бавен тласък, два, три, докато вътрешно крещях да го поема целия, хапех гърдите му, а той се обърна, смени местата ни и проникна в мен, отново и отново, докато почувствах, че оргазмът ми започва дълбоко от клитора и шийката на матката и му изсъсках: „Сега!“ Той продължи с още няколко тласъка, за да ме доведе докрай, и когато главата ми се отметна назад и спазми обхванаха влагалището ми, почувствах как той нараства вътре в мен и когато неговият оргазъм избухна, той ме повдигна леко от себе си, за да видя как струята на спермата му се излива нагоре в мен, плъзна само главичката си между мокрите ми разтворени устни, извика и ме остави да падна с цялата си тежест, улови ме в последния момент и ме притисна към себе си, изливайки се в мен докрай.
	И двамата треперехме, безсилно облизах солена струйка пот от дълбока падина между гръдните му мускули. Държейки ме все още до себе си, той ме занесе до дивана, коленичи и ми позволи да се изтърколя от него, трепереща. Посегна към една от чашите, отпи голяма глътка вино, след това сложи устни върху моите и аз отпих от устата му.
	— Добре ли си, Елизабет? — Той звучеше трогателно загрижен.
	— Май да. Все още не знам. — Ръката ми докосна члена му, зарови се в гъстите косми около него.
	— Това беше… изненадващо.
	— Не го мислиш наистина.
	— Не, не го мисля.


	Той седна и започна да облича ризата и панталоните си. Последвах примера му, търсейки бельото си сред възглавниците, и когато и двамата бяхме почти облечени, той отново напълни чашите и се обърна към мен.
	— Така, сега ми кажи защо дойде да ми предлагаш ужасната си картина?
	— Редовно ли търгуваш чрез Иван Казбич?
	— Да. Знаеш това.
	— Мисля, че понякога продаваш и други неща. — Буквално видях как тръпка на напрежение пробяга по ръката му, като приливна вълна от лакътя до рамото.
	— Може би — отговори сдържано.
	— Искам да му предадеш едно съобщение от мен. За един от другите му работодатели. Написала съм го, ще ти го дам, преди да си тръгна. Казбич знае, че притежавам това, което работодателят му търси, и ще му го предам в Швейцария след една седмица. Ако приеме срещата да се проведе според моите условия.
	— И защо трябва да го направя?
	Можех да кажа, че се надявах, че не го бях изчукала безплатно, но това нямаше да е истина, да не говорим, че беше грубо.
	— Защото Казбич пробутва фалшификати и рискува… да усложни другата ти линия за доставки.
	— Ти не знаеш нищо.
	— Може би. — Действително не знаех, просто се молех блъфът ми да мине. Независимо от щастливия край, целият смисъл на това пътуване беше да убедя Йермолов и Баленски, че знаех за намеренията им. Само съобщение директно от Деян Ражнатович щеше да ги убеди, че съм видяла документацията на Гиш и съм направила връзката. Ако приемем, че изляза жива оттук, съобщение от самия Деян би означавало, че знам достатъчно, за да ги погубя. Затова те биха се съгласили на срещата точно по начина, по който планирах да я организирам. Разбира се, намекът, че знам за връзката изкуство-срещу-оръжие, можеше просто да ги подтикне да ме убият, но те го планираха така или иначе.
	Убеждението, че притежавам информация, би ми осигурило време, за да им се противопоставя.
	— Ти си много любознателна. — Деян звучеше разочарован. — Или може би много глупава.
	— Това не е особено мило от твоя страна.
	Той беше прав. Нямаше нужда да търси помощ; тези огромни ръце можеха да прекършат врата ми като пръчица за коктейл. Това беше най-рисковата част от моята схема, което я правеше и най-възбуждащата. Опитах се да го смутя с поглед, позволих си студена усмивка.
	— Със сигурност не би, не и след като току-що… — измърках.
	Той се усмихна в отговор.
	— Да не мислиш, че бих направил това преди? Ти си… забавна. Също така и смела.
	— Благодаря. Но както казах, твоите… лични схеми не ме интересуват. Искам само да предам съобщение на Казбич и да върна липсващия предмет. Това е всичко. Уверявам те.
	Той се изправи.
	— Ще накарам някой да те закара вкъщи, Елизабет.
	— Но ще направиш ли това, което те моля?
	— Може би. Мисля, че да. — Той ми подаде чантата. — Бих се радвал да прекарам повече време с теб, за съжаление съм много зает.
	— Разбира се. — Подновената официалност помежду ни леко ме жегна, но я отдадох на наранената му гордост.
	Той натисна звънеца до вратата към стълбището и аз се изправих, когато чухме приближаващи се стъпки. Деян заговори бързо на сръбски.
	— Звездан ще те закара. Сбогом, Елизабет. Той се наведе над ръката ми.
	— Сбогом, Деян. Благодаря ти за отделеното време.
	Последвах момчето през двора, минахме покрай още някой, който отключи една врата с решетки и ни придружи надолу по рампа към подземен гараж. Там бяха паркирани астон, както и порше, и два рейндж роувъра, тъмният от по-рано, с бял интериор, както видях под светлината на луминесцентната лампа, и един бял — с черен кожен интериор. Затаих дъх. Момчето кликна на ключа и издишах с облекчение. Черната кола с белия интериор. Ако беше избрал другата, това щеше да означава, че възнамерява да ме убие. Не можеше да си позволи следи от кръв.


	Сградата вибрираше от живот, когато бодигардът ме докара след около час. Той задържа вратата, тържествено ми връчи чантата и отдавайки ми чест, си тръгна. Не изглеждаше зле, а аз се чувствах толкова щастлива, че ако не беше шефът му, щях да го поканя у дома. Отново събух обувките си и се помъкнах към десетия етаж, замайването ми от виното изчезна от студа и изкачването. Калейдоскоп от звуци, най-вече хаус и техно, отекваше между стените; всички студия бяха отворени, пълни с хора, които танцуваха, пиеха, целуваха се и пушеха. Брадат гигант, качен на детска триколка, премина покрай мен, махайки ми с ръка, докато приятелят му го снимаше с телефона си. Две прекрасни сръбски амазонки изтрополяха в ботуши „Док Мартенс“ и кожени клинове, носейки в шепи запален бенгалски огън. Изкачих се на покрива, търсейки по-тихо място, и извадих телефона си, а този странен, буен град блестеше под мен.
	Първо изпратих съобщение на Карлота, че приемам любезната й покана да посетя Сейнт Мориц, както беше споменала на сватбата си. Подухвах на пръстите си, докато пробвах различните номера, които Елена ми беше дала по-рано във Венеция. Първо руски мобилен, който беше изключен, после с код 44 — може би беше в Лондон. Там беше след полунощ, ако беше будна, беше малко вероятно да е трезва, но тя отговори замаяно след второто позвъняване.
	— Елена, аз съм Елизабет, от Венеция. Помниш ли онова нещо, за което ме помоли? Мога да ти намеря нещо по-добро. Много по-добро. Не казвай нищо. Трябва да ми позвъниш на друг номер, който ще ти пратя, от друг телефон. Можеш ли да го направиш?
	— Да. — Ако беше изненадана или объркана, не го показа.
	На покрива имаше маси за пикник от вехтошарски магазини.
	Докато чаках двайсет минути Елена да ми върне обаждането, събрах няколко от тях накуп като преграда срещу вятъра, после клекнах вътре, трепереща в тънката си рокля и с боси крака.
	Спермата на Деян беше засъхнала неприятно по горната част на бедрата ми. После тя се обади и говорихме толкова дълго, че ръката ми замръзна около телефона и трябваше да я отлепвам и да я масажирам, когато, стенейки, слязох да търся Тимъти.
	Офисът беше претъпкан с потни тела като нощен клуб. Промъкнах се в кухнята, където Йована бъркаше яйца заедно с пепел от цигарата й. Тя ми се усмихна замечтано, надрусана. Изпитах внезапен порив да я целуна по устата, но си спомних, че на практика й бях шеф — можеше да се изтълкува като сексуален тормоз.
	— Как мина? — извика тя през рамо.
	Посочих с палци надолу и тя сви рамене.
	— Но ще работим по другото!
	— Да го обсъдим утре?
	Тя кимна и добави табаско, тактувайки с шпатулата си в сместа.
	Тимъти танцуваше, въртейки едно момиче в нелепо подобие на рокендрол. Беше си направил блуза с един ръкав от една от носиите на Йована, с която приличаше на циганин. Беше възвърнал напълно блясъка си, отново изглеждаше млад и искрено щастлив. Зарадвах се заради него. Това, което планирах, беше доста неприятно, но в края на краищата за него сексът беше просто бизнес. След това той щеше да се оправи, бях сигурна в това.
	Потупах партньорката му по рамото и заех мястото й, оставяйки го да ме върти, доколкото можеше сред навалицата от тела.
	— Забавляваш ли се?
	— Обичам това място! — извика той на английски със силен акцент.
	— Добре. Забавлявай се тогава. Утре заминаваме.
	— Заминаваме ли?
	Аз го прегърнах.
	— Да, скъпи. Отиваме в Швейцария.


>	Трета част
>	Разсейване

>>	22.

	Въпреки че бях прекарала по-голямата част от живота си в бедност, няколкото години на изобилие ме бяха накарали да забравя колко прекрасно е богатството. Ако оставим настрана божията помощ, бях сигурна, че след като чуе моето послание чрез Деян, Йермолов ще приеме среща с мен до два дни, така че, изглежда, вече не беше необходимо да се вслушвам в предупреждението на „сивата шапка“, че той може да ме проследи чрез банковата ми карта. Дори пътувах като Джудит Рашли, просто ей така. Двамата с Тимъти прелетяхме с бизнес класа краткото разстояние от Белград до Милано, а след автобуса и офиссградата с истинско удоволствие приехме топлата храна и селекцията безплатни напитки, поднесени от стройните стюардеси на „Еър Сърбия“ с елегантни кожени ръкавици. На Тимъти много му се искаше да спрем за шопинг в града, но аз нямах търпение да се качим в планините, така че наехме шофьор директно от летище „Малпенса“.


	Проходът Малоя към долината Енгадин се изкачваше в серия от обратни завои, по които шофьорът на таксито преминаваше с апломб, като от време на време се отдръпваше встрани, за да се размине със скърцащ автобус, пълен с филипинци с безизразни физиономии или с разтревожени туристи. Снегът започна някъде по средата — преспи с височина два метра от двете страни на пътя. Минавахме покрай каменни ферми като от коледни картички, от стрехите им висяха ледени висулки, покрай гъсти горички от чепати борове, огънати хоризонтално под тежкия сняг и алпийските ветрове. По ръба на долината карахме покрай дълго черно езеро, плътно накичено от кроскънтри скиори в неонови шапки и ликра, движещи се тромаво по замръзналите му вълни, после покрай няколко села с музикални имена — Силс Мария, Силваплана, докато украсената в синьо и бяло фасада на хотел „Кемпински“ не обяви, че вече сме в самия Сейнт Мориц. Не очаквах градът да бъде толкова модерен; многобройните му сгради от стъкло и стомана изглеждаха грозни на фона на бялото величие на планините, но докато се промъквахме между поршета и ванове ауди, имах достатъчно време да видя, че Сейнт Мориц не си пада по рустикалната простота. Увити в кожи като померани, тантурести жени, прикрепили хиджабите си със ски ленти от норки, пълзяха по тротоарите в осеяни с кристали маратонки на платформи и разглеждаха магазините за часовници, бижута и слънчеви очила. Всичко, което не беше покрито с логото на различни марки, беше покрито с диаманти. На витрината на един бутик беше изложен спален чувал от кожа на бяла лисица, на друга витрина висяха якета за ски, подплатени с черен сатен и с блестящи надписи „Sexy“ по реверите. Перфектни за хладния януари в Рияд.
	Оставих Тимъти в „Айдерхоф“ — хостел в бетонен блок до гарата. След като платих за три нощувки, двамата с него се качихме в стаята му — номер 9, единична, с душ — и аз разгледах разположението на сградата, докато Тимъти проверяваше коридорите за видеонаблюдение. Това беше Швейцария, беше чисто. На долния етаж му дадох малко пари. Той ги прие с нетипично подозрително изражение.
	— Ще се видим по-късно — опитах се да го успокоя. — Сега трябва да отидеш на пазар. Купи си подходящо облекло. Отсреща има магазин на „Монклер“.
	Това го поободри, въпреки че изглеждаше много млад и самотен, застанал на покритите със сняг стълби сред група от яки швейцарски ски инструктори в червени якета.
	Напомних му в колко часа вечерта да бъде готов и че ще го наблюдавам. После се промъкнах през задръстения трафик към чакащото такси и самата аз се отдадох на шопинг. Първо в сексшопа, който бях забелязала на влизане в града, удобно свързан с бензиностанция и ресторант за бързо хранене. Швейцарците са толкова практични. Избрах едно черно яке без ръкави от изкуствена материя и подхождащи шорти от мъжката секция. Останалият реквизит за моето местопрестъпление включваше корда за риболов от магазин за къмпинг оборудване, доброто старо швейцарско ножче, тежък фосил на трилобит от магазин за сувенири и бутилка уиски. Накрая двамата с невъзмутимия шофьор тръгнахме да търсим Карлота.


	Отне ни известно време да намерим къщата на Франц над центъра на града, най-вече защото Норман Фостър я беше маскирал като част от малък хълм. Къщата може и да е била публикувана в _Аркитекчъръл Дайджест_, но отвън приличаше на мечтата за ергенска бърлога на Билбо Бегинс — по-скоро могилка, отколкото сграда. Все пак, след като платих астрономическата цена за превоза и домъкнах внимателно чантата си по тясна пътека, настлана с черен торфен мъх, трябваше да призная, че интериорната гледка беше доста ефектна. Карлота ме чакаше в кухнята клас НАСА, чиято стъклена стена откриваше перфектен изглед към върховете над долината. Бях изненадана да я заваря облечена в дънки и тиролски жакет върху морскосиньо кашмирено поло, но в крайна сметка качеството й на хамелеон беше едно от малкото общи неща между нас. След като попискахме и се разцелувахме, тя ми предложи чаша чай, въпреки че откриването на чаша и една торбичка чай в редиците от матови стоманени шкафове я затрудни.
	— Нашият филипинец се потроши — обясни тя.
	— О, хм, скъпа.
	— Изпратих го до „Ханселман“ да вземе от онзи ръжен хляб, който Франц обича, а той взел, че се подхлъзнал по леда и си счупил крака.
	— Колко ужасно.
	— Даа, Франц е много ядосан, защото щяхме да даваме вечеря днес, но няма значение — можем да отидем в „Чекони“.
	— Той добре ли е?
	— Да, Франц обича „Чекони“.
	— Окей. Страхотно.
	Задоволих се с чаша от най-добрата чешмяна вода, която някога съм вкусвала, и седнахме една до друга на пейка, покрита с кожа от елен, да съзерцаваме гледката. Беше доста трудно да се балансира, защото артистично подредените кожи непрекъснато заплашваха да се изплъзнат.
	— Много ти благодаря за гостоприемството — ентусиазирано започнах аз. — Мястото е фантастично.
	— И ние много го харесваме. Въпреки че Франц искаше да вземе някаква стара, преустроена конюшня по долината на Зуоз, но аз се възпротивих, нямаше начин да се забия в дивотията с куп стари германци, така че запазихме тази. Майната му!
	— Какво има? Добре ли си, Карлота?
	Карлота се взираше в златния слитък около лявата си китка.
	— Една секунда.
	Тя изчезна и се върна след няколко минути, размахала спринцовка.
	— Не е ли малко рано за това? — попитах нервно.
	— Това е за моята инвитро терапия — обясни тя. — Трябва да си направя инжекцията. Ето, можеш да ми помогнеш.
	Тя ми подаде две стъклени ампули и ми каза да счупя върховете им и да смеся съдържанието в спринцовката, докато тя повдигна пуловера си, показвайки гладкия си загорял стомах. Защипа кожата си с два пръста. Погледнах настрана, когато тя натисна буталото.
	— Трябва ми малко памук. Би ли хвърлила това в кошчето?
	Огледах се безпомощно за кофата за боклук.
	— Опитвам се да забременея — съобщи тя, в случай че се чудех.
	— Трудности ли имаш? — попитах съчувствено.
	— Не. В състояние съм да го направя естествено, но по този начин можеш да заченеш близнаци — тоест ще надебелееш само веднъж. Застрахователна полица. — Тя кимна конфиденциално. — Значи, той ще трябва изцяло да промени предбрачния договор.
	— Правилно. Е, надявам се, че нещата ще се получат…
	— Да, но понякога трябва да премахнат допълнителните зародиши, нежизнеспособните, а в Лондон познавах една жена, на която бяха извадили погрешния и детето й имаше една ръка.
	— Исусе, Карлота.
	— Знам. Трябваше да започне отново отначало. Брутално. Както и да е, тази жена…
	— Моля те, млъкни! Защо просто не го направиш по естествен път?
	— Всъщност нямам нищо против, но това означава, че Франц трябва да ме чука, нали разбираш?
	— Мислех, че това не те притеснява?
	— Е, не. Но той все пак е прасе. Например иска да пикая в чаша и след това пие от нея, докато мастурбира. По-малко неприятно е, но не става за бебета — заключи тя унило.
	— Какво стана с Херман между другото?
	— Десет години за крупна измама. Отървах се на косъм. — Тази мисъл сякаш я развесели.
	— Хайде, трябва да се преоблечем. Франц е в „Креста“, но ще се срещнем с него в седем.
	Увлечението на Карлота по готическия шик не се простираше до вечерното облекло. Тя се появи в коктейлна рокля от „Балмен“ от черна кожа, с огърлица от изумруди, която се спускаше в изумителната цепка между гърдите й, и в боти от змийска кожа от „Лубутен“, с шипове около десетсантиметровите токове. Моят гардероб не беше на това ниво, но с помощта на няколко лепенки за гърди от банята на Карлота успях да превърна посмачкания „Ланвен“ в минирокля и неохотно добавих високи ботуши от черен лак, взети назаем от домакинята. Разучавайки отражението си, си спомних, че това беше моята представа за елегантност в по-невинните ми години. Припомних си първото си пътуване до Ривиерата, как се вълнувах да се пременя в минирокля и високи токчета. Жълта ли беше роклята, която носех, когато излязохме с Лиан? В много отношения бях толкова наивна… изпадах във възторг дори от чанта на „Шанел“.
	— Хайде, скъпа! — прекъсна мислите ми Карлота. Тя се загърна в нещо, което някога май е било ягуар. Все още нямах палто, което да ме топли. — Страхотно, утре отиваме на пазар! — изписка Карлота, като щедро ми отпусна жакет от тъмна норка от голямата колекция, закачена в коридора. Поне знаеше къде се намира този гардероб; трябваше да има свои приоритети в случай на пожар. Шофьорът на Франц изпрати есемес и ние заситнихме по мъха към вездесъщия затъмнен СУВ, благодарни за топлината в него след внезапния пробег през мразовития нощен въздух.
	— Така, Франц ще доведе един приятел — съобщи разсеяно Карлота, докато завивахме. Гланцът й за устни с цвят на слива блестеше на светлината от екрана на телефона й.
	— Готин ли е?
	— Не, Томас е пълна скука, но е собственик на половината Франкфурт. Наистина трябва да помислиш за бъдещето си, да знаеш. Искам да кажа, това, че имаш собствена галерия, е чудесно, но…
	— Не си търся съпруг. — Винаги съм знаела, че това не е за мен; никога не ми се е нравела идеята да бъда нечия собственост.
	— Не бива да го отлагаш прекалено дълго. След като минеш трийсетте, забрави да намериш нещо прилично. Като онази моделка, помниш ли, с която се запознахме на онзи купон?
	— Не се сещам, припомни ми.
	— В Италия. Тя беше с онзи тип от телевизията.
	Не бях обърнала кой знае какво внимание на компанията, когато със Стив вечеряхме на яхтата на Баленски — трябваше да се съобразявам с други неща, като например да не бъда изхвърлена зад борда от бодигардовете му за кражба на информация от кабинета му — но си припомних моделката на бански костюми, увиснала на ръката на един американски продуцент.
	— Даа, значи тя живя с този човек, не получи годежен пръстен и той я заряза заради някаква седемнайсетгодишна. Даже може и да е било заради мъж. След това данъчните я погнали и трябвало да се върне в Питсбърг. Представи си, Питсбърг. Видях го във Фейсбук.
	— Горката.
	— Това е показателно. Трябва да си по-сериозна, скъпа.
	— Ще го имам предвид.
	— Сега изготвя каталози.


	Леко се разочаровах, когато старият Франц поръча киселинножълт ризлинг за аперитив, но вечерята беше доста забавна. Томас, който се оказа връстник на съпруга на Карлота, мърмореше за международните цени на имотите, прекъсван от посоянните коментари на Карлота за редовните посетители на „Чекони“. Сервитьори в бели сака се плъзгаха безупречно, ньоките с еленско бяха пухкави и вкусни. После се качихме в колата, за да отидем в клуб „Дракула“.
	В миналото, когато се опитвах да науча нещо за света, който вярвах, че искам да обитавам, клуб „Дракула“ ми изглеждаше като легенда. Лъскавите списания запазваха специално сладникаво раболепие за купоните в тайната планинска пещера, достъпни само за членовете на бобслей екипа на писта „Креста“ и техните гости. Франц е бил чест гост още преди да се роди сегашната му съпруга, така че ни въведоха преди група от по-млади и нетърпеливи авантаджии до една тясна маса близо до бара. Черни и червени завеси висяха от високия таван, наоколо имаше рамкирани плакати на „Креста“ и на състезателите, но недостигаха джуджета и танцуващи момичета. Диджеят въртеше Адел. Сервитьорите носеха огромни бутилки „Дом Периньон“ със съскащи фойерверки, като всяка поръчка се посрещаше с овации и викове, на съседната маса шумна група показваше колко са луууди, като танцуваха, залитайки, върху банкета. Не бях особено изненадана, когато разпознах Стефания от партито на Тейдж в Ибиса. Кимнах й и тя ми се усмихна изкуствено, че ме е разпознала. Музиката беше твърде силна, за да разговаряме, но Франц и Томас изглеждаха достатъчно щастливи, клатейки главите си като чифт стари костенурки, очакващи спокойно часа си за лягане. Може би „Дракула“ да е бил необуздан някога, но Гунтер Закс отдавна беше мъртъв.
	След около половин час замъкнах измъченото си тяло до тоалетната, заключих се в една кабинка и изпратих съобщение на Елена.
	„Някакви новини?“
	„Баленски се приземи.“ — Предположих, че става дума за частното летище в Селерина по-надолу в долината.
	„Къде си сега? Аз съм в «Дракула».“
	„Палас.“
	Хотел „Бадрут Палас“ в центъра на Сейнт Мориц, с изглед към езерото, беше един от най-старите и разкошни хотели в курорта. Елена ми беше казала, че Баленски винаги отсядал там.
	„Идвам.“
	Когато се върнах, нашата компания се беше увеличила. Радвах се да видя Карлота в центъра на вниманието и също толкова — че не мога да я чуя. Бях заклещена от американец на име Джеф и слушах нетърпеливо, докато той се опитваше да ми разкаже как карал ски в Колорадо, и в крайна сметка избягах от монотонните му високи децибели, като просто му обърнах гръб и се надвесих над Томас, за да стигна до Карлота.
	— Какви ги вършиш? — изписка тя. — Това е Джеф Ауербак. Той е главен изпълнителен директор на „Крипто Соушъл“!
	Джеф беше изчезнал в тълпата от по-нетърпеливи преследвайки на основатели на технологични фирми.
	— Струва ми се щастлив. Казах ти, скъпа, исках да излезем с _теб_. Да отидем на друго място?
	— Къде?
	— Можем да заведем момчетата в „Палас“ за по питие? Франц ми се струва уморен.
	Всъщност Франц изглеждаше заспал.
	— Добре, щом така искаш. — Карлота сръга мъжа си в гърдите може би малко по-силно от необходимото.
	— Бебчо? Искаш ли да отидем за едно питие, да поиграеш табла?
	— Винаги можем да се промъкнем долу в „Кинг“ — намекнах аз. „Кинг“ е другият клуб в Сейнт Мориц, в сутерена на хотел „Палас“.
	Гледахме телефоните си, докато пътувахме към града. Имах три съобщения от Елена.
	„Още чакам.“
	„Той е тук. В бара.“
	„Къде си?“
	Отговорих й, след това изпратих съобщение на Тимъти.
	„Време е да тръгваш. Барът в «Палас».“ Хостелът, който му бях избрала, беше на около десет минути пеша.
	„Готов съм.“
	Когато прекрачих във фоайето на „Палас“, бях доволна, че съм с претенциозните високи ботуши на Карлота. Точно сега те отговаряха на настроението ми. Елена се беше разположила на един стол във фоайето, очевидно вглъбена в телефона си. Тъй като Йермолов щеше да дойде в Сейнт Мориц, на нея не й беше позволено да остане в дома им, затова се бяхме разбрали тя да се настани в хотел, както беше правила след раздялата им. Бях я попитала дали ще има проблем, ако Баленски я види, но тя ми се присмя.
	— Ха! Аз съм старата жена! На практика — невидима. И за мен е съвсем нормално да бъда в Сейнт Мориц в началото на сезона. Освен това ти си му дала друг повод за размисъл, нали?


	Елена беше в пълно бойно облекло, но изглеждаше съвсем трезва, макар да подозирах, че бистрата течност в чашата й си беше чиста водка. Тя не показа, че ме познава, само кимна с глава в посока на бара. Карлота вървеше между витрините с диаманти в бонбонени цветове към полупразния салон, където Франц, ободрен след дрямката си, вече отваряше една табла. Сграбчих Томас за ръката.
	— Никога не съм била в този бар. Чувала съм, че гледката е зашеметяваща. Може ли да пийнем по едно там?
	Томас ме последва в по-интимното, облицовано с дърво пространство с огромен панорамен прозорец, през който Алпите блестяха в цялото си равнодушно величие. Поисках коктейл с шампанско и докато барманът го приготвяше, се сгуших под ръката на Томас, който беше изненадан, но не се възпротиви. Прикрита от шкембето и сакото му, надникнах през рамо. Елена наистина е сбъркала призванието си. Баленски беше на десет крачки.
	Гърбът му бе потънал наполовина в стола в стил деко, но щях да позная тази перука навсякъде. Като го гледах такъв малък и съсухрен, ми беше трудно да повярвам, че този човек всъщност е отговорен за поредица от малки войни. Колко ли живота бяха отнели двамата с Йермолов? Не че аз бях тази, която да ги съди.


	— Ето, слушай сега, мила моя. — Бях попитала Томас дали познава Сейнт Мориц отдавна и когато той се впусна в дълъг анекдот за добрите стари времена, когато един млад пич можел да има собствено шкафче в „Палас“, аз обърнах поглед настрани, придърпвайки тялото на Томас към мен, за да виждам по-добре. Бодигардът на Баленски беше от дясната му страна и пиеше кока-кола, а на ниската масичка пред него беше пльосната нелепа кожена мъжка чанта. Вляво от Баленски беше конкурентът на Тимъти — стройно, славянско на вид момче с високи скули, изрусена до бяло коса и плътни устни, които изглеждаха напомпани е хиалуронова киселина. Баленски говореше по телефона, без да обръща внимание на двамата си придружители, но лявата му ръка лежеше дискретно върху коляното на момчето. Томас, очевидно окуражен, вече ми разказваше за собствената си вила в Кицбюел, намеквайки, че може би бих искала да я видя този сезон.
	— Звучи прекрасно — насърчих го аз и оставих ръката му сякаш случайно да се отърка в бедрото ми между полата и ужасните ботуши, докато напрегнато наблюдавах Баленски. Сбръчканата му глава рязко се завъртя, когато влезе Тимъти — в черни дънки и фин бял кашмирен пуловер, с ново подплатено кожено яке, преметнато през рамото му, а златният му ролекс проблясваше достатъчно недискретно отдолу. Някак си бе докарал блестящия тен на скиор, краищата на перфектно разрошената му коса едва докосваха руменината на скулите му. Вече не се опасявах, че Баленски ще ме забележи — той имаше очи само за Тимъти, който си поръча питие, после се обърна да огледа помещението и изигра престорена изненада, преди да се приближи към Баленски.


	В самолета за Милано бях инструктирала Тимъти за репликите му, но за мен беше решаващо да го наблюдавам в действие. Трябваше да съм сигурна, че той ще се справи, тоест — ще си определи среща с Баленски в присъствието на свидетели. Трябваше да припомни на Баленски, който говореше френски, че са се срещали преди, в компанията на Едуар Гиш, и да изрази за няколко минути съжаление за шокиращата му трагична смърт. Да поведе разговора в неутрална посока, след това да спомене, че е в курорта с група приятели от Париж, да намекне, че „приятелите“ организират купон, подобен на онзи, на който Баленски е бил домакин в Танжер, и да предложи на Баленски да се отбие.
	Да се прави на тъжен, леко объркан, но не и неутешим, наранен, но все още палав. Изкусителен. Разчитах, че Баленски ще има поне един бодигард; беше много важно мъжът да види срещата им и се надявах, че Баленски ще поиска телефонния номер на Тимъти. Наблюдавайки го, си припомних Тимъти, когото бях срещнала само преди няколко седмици в Белвил, същото мръснишко нехайство, лесното обещание за удоволствие. Не знам защо хората смятат блудстването за неквалифициран труд. В рамките на няколко минути той беше заел изгодната позиция отляво на Баленски, оставяйки блондина в недоволно мълчание. Скоро Баленски покровителствено потупваше с ръка рамото му и записваше номера на Тимъти в телефона си. Томас изглеждаше доста разочарован, когато му казах, че се чувствам уморена, но учтиво ми държа палтото, готов да се присъединим към Франц и Карлота. Останахме в салона в очакване Франц да завърши играта си и Тимъти да мине покрай нас, преди да ги убедим да си ходим. Елена все още беше на своя пост във фоайето, с празна чаша и нетрепваща ръка. Тя вдигна едната си длан и палеца, когато преминахме край нея към очакващата ни навън кола. Шест. Елена беше информирала персонала на съпруга си, че е в Сейнт Мориц и трябва да си вземе някои неща от дома им, преди той да пристигне. Те са потвърдили, че го очакват тази вечер, точно както бях планирала. Така че до 18,00 часа трябваше да подготвим сцената.


	В осем на следващата сутрин плувах гола в тесния, облицован с плочи басейн в мазето на Карлота, подреждайки стратегията си в ритъма на ръцете ми във водата. Обмислях наум етапите, като естествено отделях време, за да избера подходящото облекло.
	Изкъпана и облечена в дънки и най-дебелия си пуловер, открих Карлота в кухнята, където една прислужница правеше сок от джинджифил и моркови, а Франц четеше „Файнаншъл Таймс“.
	— Искаш ли да покараме ски?
	— Ски? — попита Карлота, сякаш бях предложила нещо прекалено ексцентрично.
	— Да, мислех да наема екипировка и после да отида до ски училището, да видя дали мога да си резервирам урок.
	— Не, аз съм страшно заета тази сутрин. Имам пилатес и после Франц иска да обядваме в „Тре Фльор“. Но довечера сме у Клара на фондю!
	— Супер. Тогава ще се видим по-късно.
	— Ще ти трябват ключове. Искаш ли шофьор?
	— Не, ще се разходя. Чао, скъпа.


	С благодарност придърпах около себе си взетата назаем норка, докато се спусках надолу по хълма, вдишвайки дълбоко свежия планински въздух. Бях пуснала есемес на Тимъти да се срещнем на пързалката в „Кулм“ и си поръчах топъл шоколад, докато чаках и гледах три малки, изящно облечени италиански момиченца да упражняват тромави пируети с търпелив учител, изпитвайки нелогична завист към техните малки бели кънки.
	— Ca va?
	Тимъти беше преобразен. Тревожната летаргия от последните дни беше изчезнала и той изглеждаше готов на всичко. Или може би беше от „Кулм“ и гледката, и почтителните сервитьори с малките жълти бродирани салфетки и сребърните чаши с шоколад. Това можеше да е неговото бъдеще, ако планът ми успееше. Беше като онова бъдеще, което някога си представях за себе си.
	— Баленски свърза ли се с теб?
	Той направи обидена физиономия.
	— За какъв ме мислиш? Още на сутринта, тъпият дядка. Стар мръсник.
	— Добре. Значи си наясно — може да се наложи да го направим?
	— Да, разбира се, Джудит. Повтори ми го само двайсет пъти.
	— Ще боли.
	Той ме изгледа пренебрежително.
	— Правил съм и по-лоши неща.
	— И ако аз не дойда, Елена ще те намери. Тя ще ти даде парите. Всичко ще бъде наред, обещавам.
	— Не се безпокой.
	— Имаш ли какво да облечеш?
	— _Да!_
	— ОК, сега отивам при Елена. Надявам се да се видим по-късно. Бъди готов в шест и _не_ излизай от стаята, нали?
	— Разбира се. Няма. _Каза_ ми го. Успех тогава.
	Прегърнахме се за кратко, но не се заблуждавах, че в допира му има някаква топлина. Може би бе имал нужда от мен за утеха при първоначалния си шок заради смъртта на Едуар, но отсега нататък контактите ни щяха да бъдат само делови. Разбирах го.


	Взех такси пред фоайето на „Кулм“ до село, наречено Понтрезина, на около двайсет минути по долината. Елена бе описала къщата като _котеджи_, вила, което в известен смисъл бе правилно, доколкото американските милионери от Златната епоха са наричали летните си къщи с петдесет спални в Нюпорт „вили“. Три стъклени стени се спускаха сред боровата гора, всеки прозорец беше висок около десет метра, вграден в дебели гипсови стени в черешов цвят. През дърветата преминаваше малка въжена линия за доставка на стоки до дома, с тясна писта под нея за директен достъп до ски пистите. Предполагах, че е направена по специално искане на Йермолов. Отпратих таксито, но Елена закъсня и ръцете ми без ръкавици бяха станали безчувствени дори в джобовете на норката, когато тя пристигна.
	— Елизабет! Колко се радвам да те видя, скъпа! — изписка тя за пред охранителната камера, инсталирана в каменната стена, заобикаляща имота. Докато ме прегръщаше, ми каза: — Обадих се, че трябва да си взема някои неща. _Това_ е позволено. — Подадох й смачкана оранжева чанта от „Ермес“, която бях свила от гардероба в стаята за гости на Карлота, съдържаща телефона и проводниците. Йована ми беше дала _Huawei Р9_, най-доброто за тази работа според нея, и преди да замина, няколко пъти бяхме упражнявали инсталирането и свързването.
	Елена въведе код в панела на стената. Малка пауза, после се отвори нещо, което предполагах, че е служебна врата, и се разкри малко фоайе с очакващ ни асансьор, врязан направо в планината.
	— Ще трябва да побързаме — промърмори тя, когато вратата отново се затвори и ние се плъзнахме нагоре. — Камерите се завъртат на всеки три минути.
	— Е, надявам се, че си правила упражненията си.
	В отговор Елена повдигна обутия си в ботуш крак под гънките на самуреното си палто и го приближи бавно и без усилие до брадичката си.
	— _Гранд батман_ — позиция от балета — доволно поясни тя. Не можех да не се чувствам въодушевена.
	— Може да почакаш в хола, скъпа — извика театрално тя, когато асансьорът се отвори, — и след това ще се видим с Карлота. Ще се върна след миг.
	Стояхме в кръгла стая с дървен куполовиден таван. Редица от закачени еленови рога отделяше серия от китайски конни статуи на постаменти в стил Гансу под огромния, сложно преплетен полилей от „Биин“, който бях видяла в списанието, когато проучвах колекцията на Йермолов. Изграден предимно от кост и нещо като бронзови мечове, той се спускаше заплашително три метра, нежните природни форми на слоновата кост контрастираха с брутална ефективност на кования метал. Този полилей ми беше дал идеята. Щяхме да заснемем срещата ми с Йермолов и Баленски, но трябваше да инсталираме устройството, преди камерите на Йермолов да го уловят. Не ми се искаше да включвам Елена в това, но не можах да измисля по-лесен начин да попадна в помещенията на Йермолов и да го инсталирам. Бях й обещала, че ще накарам Йермолов да й предаде трофея на колекцията си, а именно двете картини от Ботичели на Джеймисън, но точно сега тя изглеждаше по-доволна от шанса да се изтъкне.
	Елена изчезна нагоре по стълбището вляво от асансьора и след миг отново се появи, без палтото си, на галерията на мецанина, обикаляща горния етаж на хола, с врати, водещи към стаите. Освен звука от токчетата на ботушите й, къщата беше зловещо тиха; по-скоро усещах, отколкото чувах бръмченето на генератор дълбоко под нея. Това място сигурно гълташе доста енергия.
	— Просто ще ги хвърлям надолу към теб! — Елена поспря на площадката. Насреща стенен часовник с порцеланов циферблат показваше няколко секунди до пладне. Хванах ботушите й, после се изсипаха купчина дрехи, прелитащи леко над невидимите въздушни потоци на къщата. Всички се приземиха в краката ми, с изключение на една тънка, бяла копринена блуза, която за съжаление се закачи на полилея.
	— О, колко съм глупава! — извика театрално Елена. Стрелката на минутите се премести на пладне и часовникът започна да бие.
	Елена прескочи ловко над парапета с гръб към лампата, хванала релсата с двете си ръце, и протегна крак към полилея. _Арабеск._ Броях секундите шепнешком. Тя закачи с ботуша си рогата и придърпа полилея като люлка към себе си, изви на сто и осемдесет градуса крака, на който се опираше, сгъвайки коляното си, протягайки ръка над изпънатия крак. _Втора позиция._ Повдигна се _на пръсти_ на невероятно тесния перваз, отпуснала теглото си върху опората на напрегнатата си свита ръка, приведе се от кръста грациозно напред и дръпна силно полилея с прегънатия си крак. Вътрешностите ми се свиха в съчувствие; ако това нещо се завъртеше, щеше да си счупи врата. Държейки в зъби проводниците, тя закачи телефона със свободната си ръка, като обърна екрана с лице надолу към пода на залата. Една минута и половина. Мъчително бавно тя откачи пръсти от плетеницата от слонова кост. Ако силата не й стигне, щеше да се размаже върху плочите. Молех се на бога да не е пила. Затворих очи, очаквайки писъка й, не издържах и примигнах, виждайки как Елена скочи към безопасността на мецанина. Две минути.
	— Закачила се е! — Тя се провикна надолу, дори не беше задъхана. — Ще трябва да накарам някой да донесе стълба! — Късчето коприна беше почти невидимо върху бледата слонова кост, но скриваше телефона. — _Прада_ — уведоми ме Елена, когато слезе надолу по стълбите, отново облякла самура си.
	Мина ми през ума, че ако Баленски или Йермолов ме убият, което определено беше възможно, покровът над моята смърт ще има дизайнерски етикет. Това ми се стори много смешно. Не знам какво си мислеше Елена, но когато очите ни се срещнаха, тя започна да се усмихва и след миг двете се смеехме толкова силно, че трябваше да се хванем една за друга, сълзите на веселието ни попиваха в луксозната топлина на нашите кожени палта.


	Елена ми показа два пъти кода за достъп, след това отиде да се срещне с Карлота за обяд. Върнах се в Сейнт Мориц, опаковах си багажа и приготвих това, което щеше да ми трябва за вечерта.
	Изпратих потвърждение на Йована; в 18,00 часа екраните в Белград щяха да се включат. Изпратих снапкод до Кения.
	Оставаше да направя още едно нещо, най-трудното. Трябваше да се обадя на майка си. Можеше да нямам друга възможност. Част от възторга, който бях изпитала с Елена, все още кипеше в мен; страхът нарастваше, но все още беше слаб, погълнат от тръпката на риска. В този момент се плашех повече от гласа на майка си, отколкото от конфронтацията с Йермолов и Баленски. Ако трябваше да опиша чувствата си към нея, може би щях да кажа „сложни“ или „бурни“, но смисълът се губеше в думите. Майка ми никога не ме е закриляла, но пък тя едва беше в състояние да се грижи за себе си. Аз я съжалявах, в много отношения я презирах, но винаги съм се опитвала да бъда отговорна към нея. Защото, по причини, за които не бях готова да мисля точно тогава, също така й се възхищавах. Тя беше слаба, но беше схватлива. Ние двете си приличахме. Биваше ни да импровизираме.
	_Свършвай с това._
	Легнах на леглото до Караваджо и набрах номера й.
	— Добре ли си, мамо?
	— Джуди! Как си, любов моя?
	_В нашата къща нещата непрекъснато се променяха. Бавен, постоянен спад, капеща струйка със собствена центробежна логика. Елхата стоеше до май, после някоя сутрин слизах и откривах, че телевизорът липсва._
	— Чудесно. Работя здраво.
	— Значи всичко е наред?
	_Веднъж имахме хлебопекарна, беше я спечелила с купоните от „Теско“. Къщата миришеше като от реклама — за известно време._
	— Наистина съм добре, мамо. А ти какво си правиш?
	_Понякога имаше тонколони, така разбирах, че е свалила някого в кръчмата. Не обвинявах майка си, че се опитва да си поживее, о, дори и ако го правеше под музиката на Кристъл Гейл*._
	[* Американска кънтри певица. — Б.пр.]
	— О, нищо особено. Обичайното. Имам нов диван.
	_Не можех да понасям гротескния маскарад, постоянно разхвърляните дрехи на пода в хола, неописуемите петна по дивана._
	— Това е чудесно.
	Парите, които изпращах на майка си, след като се преместих в Италия, я освободиха от периодичните опити да си търси работа. Пращах й достатъчно всеки месец, за да живее нормално, без да буди подозрение; планът ми беше да изчакам, докато живея във Венеция, да разработя галерията и след това да й купя жилище с пари от „Джентилески“. Питах я дали иска да отиде някъде през това време, да направи нещо, но тя се задоволяваше с малко онлайн пазаруване и отскачане до кръчмата. Постепенно осъзнах, че тя не искаш нов дом, беше достатъчно щастлива в своя натруфен общински апартамент, без никакви грижи и с пари за пиене. Дразнех се, че това е всичко, което иска. Но в крайна сметка на нея това й стигаше.
	_Водката и „Радио 1“ на старото й радио с часовник, червените минути, отброяващи сумрачните следобеди._
	Последва пауза. Имаше куп неща, които исках да й кажа, но никога нямаше да изрека… Допусках, че „никога“ би могло да се случи малко по-скоро.
	— Хубаво ли е времето? — попита тя накрая. Майка ми никога не е ходила на юг от Бирмингам. Мислеше, че живея на тропиците.
	— Хубаво е, но е студено, сега е зима.
	— Добре тогава. — Чувах телевизора. Заетите майки отиват в Исландия по Коледа! Беше едва ноември. Поех си въздух.
	— Просто исках да разбера дали си добре.
	— Добре съм, любов моя.
	— Чао тогава. По-добре да затварям, че сметката става голяма.
	— Да. Чао, Джуди. Обичам те.
	По-рано не го казваше. Беше го научила от телевизията. Исках да й отговоря по същия начин, но палецът ми прекъсна разговора, преди да изрека думите. Седнах и огледах стаята, но нямаше много за чупене.


	Защо бях сглобила тази неустойчива купчина от непредвидени обстоятелства? За да защитя — какво? Дейв? За да оправя нещата за Тимъти? Безусловно не беше затова. Йермолов беше отнел най-важното нещо, което някога съм имала. Не бяха пари те, не беше галерията ми, не беше Маша. Йермолов ме беше разгадал през старателно изгражданата ми от дълго време броня. Картините бяха единственото чисто нещо, което някога съм имала, но той беше унищожил вярата ми в тях така, както реставраторът остъргва един панел с бръснача. Разбира се, че имах нужда да го изоблича, да сложа край на всичко това. Но исках той да притежава нещо грозно, вулгарно, грубо и жалко. Нещо, което аз бях направила. Мислеше си, че ми е дал да разбера, но грешеше по отношение на мен. Поне щях да продължа да си повтарям това.
	Взех дългата възглавница от леглото, обгърнах я с ръцете си и стисках, и стисках, докато пред очите ми причерня, а мислите ми се успокоиха.


>>	23.

	Инструкциите ми бяха: без охрана, без персонал или нямаше да стане. Затъмнените стъкла на къщата на Йермолов в Понтрезина изглеждаха неподвижни като черен лед, но все пак поспрях отвън в продължение на няколко болезнено мразовити минути, търсейки знак за засада. Без Елена огромната къща изглеждаше готическа, полегатите, покрити с борове склонове в блестящата си снежна мантия приличаха на декор за филм на ужасите. Йермолов лесно би могъл да позиционира снайперист в гората, но предполагах, че няма да бъде толкова безразсъден да ме ликвидира, преди да е научил местонахождението на Караваджо. Асансьорът беше облицован с малки седефени плочки. Преброих ги в хладния им блясък, докато се изкачвах. Както беше обещано, къщата изглеждаше празна, въпреки че затаих дъх и отново се заслушах в тишината, усилена от представата ми за масивните тъмни върхове навън.
	Влязох в хола в 17,55 часа и изчаках последните пет минути в сянката. Тогава изпратих есемес от телефона си към устройството, закачено на полилея. Гледах дали малката червена звезда ще светне. Един от техно творците на Йована беше инсталирал модифицирана версия на директна транслация, настроена с таймер, който можех да активирам. Екипът й можеше да гледа пряко чрез криптирана връзка и да направи запис. Това ме изнервяше, понеже никога не съм си падала по съвместната работа. Трябваше да й се доверя. Филмът беше застрахователна полица, резервен план. Надявах се, че няма да ми бъде необходим.
	След като това проработи, се заиграх със сложната система от ключове до асансьора, като увеличавах и намалявах осветлението, докато намерих подходящото. Ослушах се за превозно средство, но дебелината на стените и снежната покривка бяха такава изолация, че чувах единствено собственото си дишане. После долових слабия, равен вой на асансьора, който слизаше надолу. Бях преброила трийсет и два светещи квадрата при изкачването, по един на секунда, което означаваше, че ще бъдат тук след малко повече от минута.
	Високият и ниският мъж се сблъскаха комично, когато всеки от тях се опита да излезе пръв от асансьора.
	— Къде е тя? — попита Баленски на руски.
	— _Вот_ — отговорих аз. — _Тук._ — Преминах на английски. — Както казах, картината е у мен. — Баленски се приближи достатъчно, за да помириша силния одеколон в гънките на дебелото му кашмирено палто.
	— Къде е?
	— Просто ни я предайте, мис Тиърлинк. Колкото по-скоро приключим с този цирк, толкова по-добре.
	Йермолов звучеше по-скоро уморено, отколкото ядосано. Дали двамата с Баленски не бяха решили да играят на доброто и лошото ченге?
	— Преди да ви я дам, имам някои условия. Очевидно сте тук, защото вашият… колега — Иван Казбич — ви е предал едно съобщение. От Деян Ражнатович, в Сърбия, с когото се срещнах. Знам, че търгувате с изкуство срещу оръжие. Не ми пука за това, но доста други хора не са на това мнение. Искам от вас единствено да спрете да прецаквате живота ми. По какъвто и да било начин. Ще ви дам картината. В замяна на това вие — посочих Йермолов — ще дадете двете картини на Ботичели на Джеймисън на съпругата си. И двамата ще получите моето мълчание. Лесно е, нали?
	Йермолов изсумтя, което ме смути.
	Баленски се приближи още повече, сандаловото дърво в одеколона му не можеше да прикрие лошия му дъх.
	— Тези абсурдни заплахи не са подплатени с доказателства.
	— Но все пак сте тук, нали?
	— Дойдохме за картината. Дайте ни я. Веднага.
	Той сведе поглед, проследих очите му. Под палтото му се подаваше метална цев. Пистолетът не беше дамски. Е, добре, нека влезе в действие резервният план.
	— Знаете ли, че вашата картина е фалшификат? — обърнах се към него, наблюдавайки лицата и на двамата в приглушената светлина. Йермолов съвсем не изглеждаше изненадан.
	Той знае. _Той знае. Тогава защо?_
	Премислях, когато лицето на Баленски застина, след това избухна яростно. Той извика нещо на руски, което не можах да разбера. Йермолов просто сви рамене, светлите му очи бяха спокойни. Долових името на Казбич в тирадата на Баленски.
	— Да, може би искате да зададете някои въпроси на доктор Казбич — прекъснах го аз. — Само едно дете би повярвало на тези удостоверения за произход. Вашата картина е безполезен боклук.
	_Защо Йермолов не реагираше?_
	Баленски вдигна пистолета. По план се бях облякла много внимателно в черни панталони и черен жакет от „Долче и Габана“, откраднати от Карлота, с блуза пеплум с висока, бяла кожена яка. Отдолу гърдите ми бяха здраво стегнати под лененото платно, но въпреки това предполагах, че Баленски може да види как бие сърцето ми. Не бях уплашена. Нямах и трийсет години, но бях много, много уморена от това постоянно да ме прецакват. И зареденото дуло, насочено към аортата ми, пробуди усещане за щедрите възможности на живота, така че направих това, което би направило всяко момиче при такива крайно тежки обстоятелства. Започнах да се събличам.
	Когато разкопчах първото копче, Баленски изпусна дълга, треперлива въздишка, но не заради очакването да види гърдите ми. Под сакото си бях увита в Караваджо.
	Описите на творбите на художника, направени по негово време, включват много картини, които са били изгубени, платна, които са изчезнали или са били унищожени поради невежество. Тези изчезнали картини от време на време се появяват отново — в таванско помещение в Тулуза, в трапезария в Дъблин — някои, за да бъдат доказани като автентични и изложени на показ като съкровища, а други, недоказани, бавно влудяват своите фанатично убедени собственици. Казбич цитира един такъв опис в удостоверенията си за произход: „картина, нарисувана за жената, която му дала подслон“. Адаптация на добре познатата, договорена практика художникът да се разплаща в натура, като нарисува набързо някой шедьовър върху покривката, за да плати за виното си; в този случай се предполагаше, че Караваджо е нарисувал венецианската си хазяйка — вероятно също и една от многото му любовници — използвайки долната й риза като импровизирано платно.


	Сръбските икони ми бяха разяснили последния елемент от фалшификацията на Казбич. Когато отворих папката в Англия, объркана открих, че „Караваджо“ беше върху парче плат. Но музеят в Белград, създаден с помощта на Ражнатович, съдържаше образци от църковни одежди от манастири в региона, фелони и стихари, изработени на ръка от поколения търпеливи монахини. Не знаех нищо за историята на текстила, но вероятно Казбич беше откраднал нещо подобно. Когато предпазливо разгърнах плата, можех да различа малките дупчици, където оригиналната бродерия внимателно е била разшита, създавайки празно платно от автентична стара материя върху простата дреха без ръкави. Гънките на плата бяха втвърдени и потъмнели, но лененото платно е дълготрайно. Предположенията ми за креда и неаполско жълто в архива в Амстердам бяха съвсем точни. Едва след като видях подписа на Казбич, осъзнах къде може да се намира картината. Бях се заблудила, защото не разбирах как е възможно Монкада да скрие друга картина по време на срещата ни в хотелската стая. Но ако тя е върху платно — възможност, която Казбич, изглежда, също е имал предвид — тогава той би могъл внимателно да я навие в куфарче, скривайки я не само от охраната на летището, но и от мен. Много умно. Портретът е бил създаден да наподобява главата на хитрото, любопитно момиче от „Циганка гадателка“, една от първите картини, с които Караваджо е смаял гладните за сензации колекционери на изкуство в Рим. Казбич беше създал поетична връзка между лицето на забравената венецианка и игривото многознайство в чертите на циганското момиче. Сигурно се е надявал, че алчността ще свърши останалото.
	Баленски зяпна фалшифицирания ми нагръдник.
	— Можете да ме застреляте — продължих, — но няма да успеете да изчистите кръвта. Искате ли да опитате?
	Устата му се кривеше, но пистолетът му все още бе насочен към мен.
	— Мога и да го разкъсам. Това е много крехък, стар плат. И тогава можете да ме застреляте. Но все пак няма да получите картината.
	— Какво искате? — Той се колебаеше. — Пари?
	— Нямам нужда от пари. Искам да престанете. Просто ме оставете на мира. А той — посочих с брадичката си през рамото на Баленски към Йермолов, — той ще даде картините на жена си. Двете картини на Ботичели на Джеймисън, както казах. Ще изляза оттук точно така, както дойдох, с това нещо на себе си. Когато Елена Йермолов потвърди за картините, можете да си го получите, колкото и да струва. Което е нищо.
	Йермолов се опитваше да не се разсмее, което не беше очакваната от мен реакция.
	— _Она безумная_ — промърмори Баленски. — _Тя е луда._
	— Възможно е — каза Йермолов на английски. — Но съвсем не е глупава. Както разбираш. Отърви се от нея, ако искаш. Знаеш, че картината не струва нищо.
	Баленски бавно се обърна към другия мъж, завъртайки се като механична играчка. Сега и двете му ръце висяха отпуснато отстрани. Той наблюдаваше Йермолов, който просто сви рамене, после погледна надолу към пистолета, сякаш озадачен, че го държи.
	— Трябва да поговорим. — Баленски очевидно се опитваше да се овладее, но сега у него имаше някакво лудо отчаяние. Той изобщо не беше заплашителен, по-скоро изглеждаше нелепо. Толкова нелепо, колкото може да изглежда ядосано старче със зареден пистолет.
	— Не. Няма за какво да говорим. — Сложих ръцете си върху яката, усещайки как платното изпращя от натиска. — Искате ли го или не? Да броя ли до десет?
	Знаех, че Баленски нямаше да ме застреля. Дори и най-чистото попадение в главата щеше да залее картината с мозъка ми, преди да има възможност да я махне от тялото ми. Предполагаемата й парична стойност нямаше да му попречи. Желанието беше валута, с която бях търгувала дълго време. Той не можеше да ме застреля заради стремежа си да я притежава със страст, чиято слепота само я правеше още по-непоносима.
	Тогава Баленски стреля в мен.


	Ехото от куршума отекна оглушително от стените. Нещо тежко тупна срещу гърдите ми, нямах време дори да се изненадам, когато черепът на Баленски се удари в ключицата ми, а пистолетът издрънча на пода в съпровода на звън от счупен порцелан. Той издаде тих, лек звук, като въздъхване на старец при ставане от стол. Йермолов го крепеше с лявата си ръка отзад, а в дясната си държеше тежък пепелник от позлатен бронз. Ръцете на Баленски увиснаха, коленете му се подгънаха и Йермолов се наведе напред и внимателно го положи на каменния под. Разтвори висящото му палто и опитно потърси зад ухото пулса му с три пръста. Последва смущаващо дълго мълчание.
	— Ще трябва да се обадим на Бърза помощ — каза най-после Йермолов. — Изглежда, че господин Баленски е получил сърдечен удар. Вероятно си е ударил главата, когато е паднал. Колко ужасно.
	Той остави мълчаливо пепелника до тялото. Тихо вдигна пистолета.
	Нервите ми избухнаха като фойерверки на Четвърти юли, раменете ми се сгърчиха в спазъм, цялото ми тяло все още потръпваше, отказвайки да повярва, че изстрелът не ме бе улучил.
	Подът беше покрит е парченца порцелан. Конят. Баленски беше прострелял коня, а след това умря от удар е пепелник. Значи пушенето вътре беше разрешено? Аха. Исусе, Джудит.
	— Той застреля коня — изтърсих безсмислено.
	Йермолов държеше пистолета в дясната си ръка. С лявата бръкна в джоба си за телефона.
	Устата ми беше пресъхнала, събрах слюнка и опитах отново, но едва успях да издам високо, задъхано ахване. Стегнах гърлото си, овладях гласа си.
	— Инфаркт като този, който получи Едуар Гиш, когато твоята горила го бутна от прозореца на петия етаж? Същият, от който почина Маша? И аз ли ще получа инфаркт? — Говорех прекалено бързо. Той изглеждаше объркан, но не си извади телефона.
	Картината на Караваджо беше пропита от пот, но аз замръзвах. Продължих:
	— Трябва да знаете, че това, което току-що направихте, беше заснето. На живо, в реално време. Цял шибан куп свидетели. Той има рана с размера на шибания ви юмрук на тила си. Сърдечен удар?
	Не чувствах необходимост да спомена, че Йована и компания смятаха, че гледат инсценировка.
	Ръката на Йермолов ме стисна за гърлото, преди дори да видя движението й. Езикът ми се сви, но аз процедих през зъби:
	— Можете да правите каквото си искате, но това няма да помогне.
	— Какво се осмеляваш, мамка му?
	— Пуснете ме. — Той отпусна хватката си, но не ме пусна. — Току-що извършихте убийство на живо пред уебкамера. Разбирате ли?
	Много бавно пръстите около врата ми се отпуснаха. Петите ми отново докоснаха пода. Поех си въздух.
	Интересно, как действа яростта. Самата аз доста добре я познавах. Гласът на Йермолов беше студен като степта през януари, но тонът му беше почти разговорен.
	— На какво основание да ти вярвам?
	Усмихнах се колкото можех по-сладко.
	— Господин Йермолов. Това не е интервю за работа. Но добре. Картината е у мен, въпреки най-старателните ви усилия. Разбрах за вашия дребен рекет в Сърбия. Намерих Ражнатович, всичко това — сама. Доведох ви тук. Защо тогава се съмнявате в мен?
	— Къде е тази камера? — попита той бавно.
	Направих крачка назад.
	— Там горе — кимнах с глава към полилея. — Предполагам, че сте добър стрелец, вероятно можете да я свалите с един изстрел, но вече е твърде късно. Както казах, това, което току-що се случи, се излъчваше. Не по интернет, но е записано. Така че имате възможност за избор.
	Пистолетът висеше спокойно от ръката му.
	— Тъпа малка кучка — изсъска той.
	— Можете да ме удушите или да ме застреляте. Ще видите какво ще се случи. Вече убихте двама души заради шибаната ви картина. О, съжалявам, трима. Е, вземете си я.
	Пуснах жакета си на пода, бавно свалих през главата си платното и го захвърлих настрана. Бях си сложила два спортни сутиена отдолу, за да го наглася. Кимнах към смачканата купчина плат, паднала до Баленски.
	— Изцяло на ваше разположение.
	Йермолов рязко промени тактиката си.
	— По никакъв начин не нося отговорност за смъртта на Едуар Гиш и нямам представа коя е тази Маша. Аз не се интересувам от това… нещо.
	— Защо да ви вярвам? Защо ще плащате за него, ако не го искате?
	Чувствах се доста странно, затова легнах на пода до трупа на Баленски. Йермолов ми обърна гръб и започна да обикаля стаята, стиснал юмруци в джобовете си, като лош актьор, преди да вземе важно решение.
	— Много бих искал да изпия нещо. Искаш ли да се присъединиш към мен?
	— Може. Да. Благодаря.
	— Но изключи камерата, ако обичаш. — Гласът му беше успокояващ, увещаващ. Сякаш се обръщаше към опасен лунатик. — Не те заплашва нищо. И после ще ти донеса едно питие. — Сега се коткахме един друг, всеки несигурен в следващия ход на другия.
	— Нуждая се от телефона си. В чантата ми, ей там. — Изтрих ръка в панталона си и набрах заглушеното устройство, което щеше да прекъсне таймера и оттам и връзката. Йермолов наблюдаваше с интерес. После изпратих съобщение на Йована:


	_Готово. Проработи ли?_
	_Така изглежда. Луда работа!_ — отговори тя.
	_Знам, нали? Ще говорим утре, благодаря._


	Прибрах телефона и легнах по гръб със затворени очи. Йермолов изчезна за толкова дълго, че си помислих, че може да се е обадил за подкрепления. Би могъл да се върне с гранатомет или с инструмент за мъчения, нямаше да забележа. _Знаеше, че е фалшификат. Той знаеше. Тогава защо?_ Някъде в дълбините на къщата се тряскаха врати. Припомних си Карлота, безпомощна в собствената си кухня.
	— Ето.
	Седнах и поех студената чаша, която ми подаде Йермолов. Любимото питие на Елена.
	— Благодаря.
	Той запали цигара и ми подаде пакета.
	— Така. Разкажи ми за записа. — Той все още говореше с гласа, предназначен за лунатика.
	Поех голяма глътка, наслаждавайки се на леденото парене.
	— Поръчах го специално за теб. Или ще бъде произведение на изкуството, или ще бъде доказателство. Все още няма заглавие. Ако искаш да го закупиш, цената е двеста хиляди евро. Плюс моята комисиона, десет процента.
	— Ти каза, че е на живо. Пред свидетели.
	— Така е. Сигурна съм, че си чувал за социално критична фотография? Свидетелите са художници. Те мислят, че това е инсценирано — критика към властта на капитала, рушаща устоите на материалността. Или някакви подобни глупости. Сюрреализъм.
	— Такааа. — Може би наистина звучах налудничаво.
	— Можеш да купиш записа, произведението е единствено по рода си. Другото условие си остава. Даваш картините на Ботичели на жена си. Твой ред е.
	Той запали цигара и ми подаде пакета.
	— И ти правиш това, защото…?
	— Искам да спреш да се бъркаш. Да ме оставиш на мира, както казах на приятеля ти. Може би да престанеш да убиваш хора заради сделката.
	— Не ставай досадна. Не съм убил никого. Нито тази Маша, нито Гиш.
	— Ти унищожи галерията ми във Венеция. — Аз се пресегнах над Баленски за очукания пепелник.
	— Защо да го правя?
	— За да ме заплашиш. Защото искаше картината.
	— Фалшивият Караваджо? Той я искаше.
	Баленски бе изглеждал ужасен, бесен, объркан, но не и Йермолов. Той бе изглеждал отегчен. Трудно е да се преструваш на отегчен, човек е склонен да прекалява. Тогава внезапно, шокиращо, разбрах, че казва истината.


	_Преувеличеното чувство за собственото му положение._ Чрез съмнителните постижения в своето развитие Караваджо е приемал успеха като ограничаване. Изпълненото желание се е превръщало в презряно желание. Клаустрофобичните интериори на картините му, смаляването на света до пределите на една стая, тяхната измама ни въздейства, дори ни убеждава да вярваме, че виждаме ясно. Няма нищо друго, така че как е възможно да бъдем заблудени? И все пак толкова сме обсебени да гледаме, че ние самите оставаме слепи за паралелните реалности на неговите сцени. Живописта е измама. Внимавайте какво си мислите, че виждате. Отпуснах отново главата си на пода, кратък проблясък на килима в апартамента ми във Венеция. _Не._ Спомних си цитат, прочетен някъде, че моментът на комуникация с едно произведение на изкуството се появява като внезапно осъзнаване на повърхността на психиката. Изведнъж всичко ми стана ясно. От момента, когато Рено беше стегнал примката около врата на Монкада в Париж, се бях поставила в центъра, а в действителност бях само един сателит, периферен, за съвсем различна вещественост. Други — Казбич, Баленски, Йермолов, самият Монкада — се бяха редували да поемат риска. Повърхността беше размътена и аз просто не можех да го видя.
	Изстенах. Искаше ми се Баленски да ме беше застрелял. Не съм била права. Грешала съм за всичко.


>>	24.

	Историята на Йермолов продължи да се разплита. Докато говореше, ние лежахме, облегнали се на лактите си като римляни на пир. Огромната къща, която изглеждаше толкова заплашителна по-рано, сега, легнали на затопления под с водките си, ми се струваше уютна като снежен пашкул. Напълно гостоприемна. Но докато той говореше, почувствах как се свивам, изчерпана от собствената си самонадеяност.
	— Отдавна знаех, че Баленски е измамник — обясни Йермолов.
	— И той, и Казбич.
	— И аз стигнах до същия извод — Баленски купил фалшив Ротко от него като за начало.
	Йермолов беше достатъчно любезен да изглежда впечатлен.
	— Ти си го разбрала? _Отлично._ 
	Може би сега трябваше да го попитам защо имаше толкова ниско мнение за мен, но се нуждаех повече от информация, отколкото от успокоение. Не обърнах внимание на комплимента и го попитах защо е продължил да контактува с Баленски.
	— Бяхме работили заедно в миналото, в Русия. Сложно е.
	— Разбирам.
	— Но веднага след като той дойде при мен за сделката с Караваджо, разбрах, че е фалшив. Само невежа би повярвал на тази история. Но той — той не разбираше картините, не ги обичаше. За него те бяха просто вещи, предмети за продажба. — Той се приведе напред, доверявайки ми: — Единствената картина, която наистина обичаше, беше негов портрет от Сафронов.
	— Ох. — Никас Сафронов се беше специализирал в псевдокласически самохвални портрети. Беше нарисувал руския президент като Франсоа I.
	— Като Наполеон?
	— Още по-смешно. Като Петър Велики.
	— Два пъти ох. Но тогава защо се хвана на въдицата му? Защо се съгласи да купите Караваджо?
	— Баленски се нуждаеше от пари. Беше разорен.
	— Разорен?
	— Не е необичайно явление. Правителството на Русия замрази авоарите му. Ако се върнеше, рискуваше да бъде арестуван.
	— Нещо, което ти си успял да избегнеш.
	Йермолов беше наясно с онова, което бях научила от документите на Гиш. Казбич не беше търгувал само с картини от името на Баленски — използвайки картините като прикритие и Ражнатович като доставчик, той всъщност бе търгувал с оръжие. Йермолов не бе участвал. Не знаех, че Баленски е станал неудобен за руските власти. Подобно на много от неговите предшественици в постсъветската треска за злато, богатството му беше придобито прекалено демонстративно и насилствено, за да отговаря на новия ред в Москва. И така, активите му са били замразени. Баленски е живял на кредит и отчаяно се е нуждаел от пари, ето защо двамата с Казбич са измислили схемата с Караваджо. Трябвало е Казбич да продаде картината уж на Баленски и Йермолов, после Баленски и Казбич да си разделят частта от печалбата от Йермолов. Лъжа и измама. Измислената „инвестиция“ на Баленски би трябвало да убеди Йермолов. Оттук и паниката на Баленски, когато обявих, че картината е фалшификат. Заради Йермолов. Вероятно се бе надявал, че след като ме застреля, ще може да убеди Йермолов, че картината е истинска.
	— Но щом си знаел, че всичко това е глупост, защо си го приемал? Защо дойде тук днес?
	— Въпрос на политика.
	— В смисъл?
	— Трябваше да остана близо до Баленски. Знаеш, че имам… политически връзки в Русия. Те — ние — считахме, че би било по-удобно за всички заинтересовани страни, ако Баленски бъде арестуван на Запад. За измама. Тази схема с Караваджо беше идеалното решение — той сам си постави капана.
	— Значи затова си платил толкова пари?
	— Знаех, че ще си ги получа обратно. Не са чак толкова много. — Петдесет милиона долара. Предполагам, че не бяха много за човек като него.
	Сетих се за един израз, който бях прочела в книгата на Брус Икин: „За моите приятели — всичко, за враговете ми — законът!“
	— Ами хората на Баленски? Снощи го видях с бодигард.
	— Останали са много малко. Той се преструваше, че всичко е постарому.
	Имейлите, които беше получавал Дейв. Обирите. Имаше нещо… аматьорско в тях. _Сякаш щях да избягам толкова лесно, ако Йермолов наистина ме преследваше._
	В неведение, че Йермолов се преструва, Казбич също толкова отчаяно е желаел Йермолов да купи картината.
	— Но той е бил твой дилър. Вярваше ли му?
	— Някога, да. Но вече не представляваше интерес за мен. Трябваше да довърша тази работа с Баленски, това беше всичко.
	— Не си ли бил ядосан? Той те е измамил. Не си ли искал да му отмъстиш?
	— Отмъщението нямаше да ми свърши работа. То не е ефикасно. — Той ме погледна в очите, вдигна чашата си и малка искра прехвърча между нас.
	Казбич е знаел, че съм била на Плас де л’Одеон и е мислил, че знам къде е картината. Той е предложил „оценката“, опитал се е да подтикне Йермолов да ме преследва, но не е успял, защото отказах на Йермолов. Йермолов не се е интересувал особено от намирането на самата картина, тъй като с удостоверението за произход и с плащането Баленски вече е бил в капана, но Казбич е искал да продължи и да накара Йермолов да плати останалата сума. Така че започнал да оказва натиск — опитвайки се да ме побърка. И както се оказа, беше успял — впечатляващо. Йермолов смяташе, че той е отговорен за „призраците“ в моя апартамент. И тогава се беше намесила Елена.
	— Елена. Да.
	— Елизабет, както казах, не съм безпринципен. Каквото и да ти е казала Елена, тя е майка на синовете ми. Никога не бих я заплашвал. Тя е… трудна жена. Истерична, разочарована. Тя пие прекалено много. Пращах я по лекари, по клиники, но нищо не помогна.
	— Виждала съм и по-лошо. Моята собствена майка…
	— Приеми, че има някои неща, за които просто не знаеш.
	— Ще се разведеш ли с нея?
	— Да. И няма да й дам картините от Ботичели, въпреки че оценявам молбата ти. За Елена ще се грижат добре. Но не мисля, че си направила това заради Елена — той махна с ръка към полилея.
	— Елена искаше да ме използва, за да получи картината. Затова е в Сейнт Мориц. Смяташе, че без нея ще бъде в опасност. Но заради това, което знаеше, което и двамата знаехте, нямаше как просто да я върна. Трябваше да узная как сте разбрали и да имам нещо — нещо, с което да направя сделка. Ето защо отидох при Ражнатович. Мислех, че двамата е Баленски сте заедно в тази работа с оръжията.
	— Знаех за мъртвите. Един в Париж, един в Рим. Италианци? Но също така знаех, че не си откраднала нищо, въпреки че си беше променила името.
	— Но все пак.
	Йермолов завъртя очи.
	— Мис Тиърлинк…
	— Може да ме наричаш Джудит, ако искаш. Това е истинското ми име.
	— Джудит. Това не е игра. Знам какво мислят хората за нас — олигарси и убийци, затваряме хора на „Лубянка“ и изхвърляме ключа. Но не всички ходим с джобове, пълни с полоний. Имам принципи, наистина. Може и да не съм светец, поради което, честно казано, ужасното ти минало не е от особен интерес за мен. Но не съм и чудовище.
	— Да, добре — казах аз, поглеждайки към Баленски. — Но все пак откъде научи за… инцидента в Париж?
	— От Казбич, естествено.
	_Но как е разбрал Казбич коя съм и какво съм правила там?_
	— Елена ми каза, че си опасен. И тогава си помислих, че ти си убил Маша, че ти унищожи галерията, че уби Гиш. Затова мислех, че ме преследваш.
	— Но защо?
	— Юрий. Видях Юрий. Във Венеция, после в Париж.
	— Познавам Юрий. Но той работи за Казбич, не за мен. Помолих го да наглежда Елена. Когато тя пие, нещата могат да станат неконтролируеми. Не знам нищо за Маша. Чух, че Едуард Гиш се е самоубил.
	— Баленски е мислил, че картината е у него — казах бавно. — Това не е било самоубийство.
	— Гиш не е първият човек, работил за Баленски, който свършва по този начин.
	Помълчахме известно време.
	— Има и друга причина — казах аз, — защото…
	— Да?
	Ако бях научила нещо от Караваджо, то беше да приспособявам техниката си към обстоятелствата.
	— Защото можех. Защото бях убедена, че ме преследваш. Защото ти бях ядосана. Исках да те унижа. Защото беше вълнуващо, предполагам.
	— Маша е била твоя приятелка?
	— Нещо такова. Да. Достатъчно, за да има значение.
	— Тогава съжалявам. Съжалявам също и за галерията ти.
	— Всъщност това няма значение. Съжалявам за коня ти.
	— Напротив, има.


	Временно бяхме забравили Баленски, тихия гост на нашето малко парти. Вдигнах чашата си към купчината от кашмир на пода.
	— Как така той не кърви?
	— Някога бях професионалист.
	— Двамата с Елена сте създадени един за друг, знаеш ли?
	— Някога бяхме.
	Йермолов се изправи на крака, протегна се атлетично. Хвана ме, че го зяпам.
	— Значи сега ти с умните ти приятели творци ме държите на мушката?
	Йермолов, изглежда, се забавляваше.
	— Планирала си старателно всичко. Смяташ ли да продължаваш с това доста театрално изнудване?
	— Не. Но съм обещала на художниците малко пари. Ще имам нужда от тях. И още за един човек. И Елена знае за това. — Притиснах основата на носа си. Щях да имам време да мисля за собствената си колосална глупост по-късно. — И ще трябва да се отървем от Баленски.
	— Както казах, сърдечен пристъп. Той беше стар човек. — Йермолов крачеше из хола като в клетка.
	— Но твоите хора в Москва са искали да го прецакат. Да го пратят в затвора. Няма да останат доволни от това.
	— Да… това ще създаде известно неудобство.
	— Тук идва другият човек. Мисля, че това ще ти хареса.
	— Искаш да ми кажеш как да се освободя от трупа?
	— Не ме карай да започвам.


	Този следобед Йермолов беше дошъл сам от летището със своето ауди комби, вземайки по пътя Баленски от хотел „Палас“. Караваджо се оказа полезен като временен саван — увихме го около врата и главата на Баленски като качулка, за да скрием раната, след това закопчахме плътно палтото, за да крепи главата му на място. Увисналата, подобна на хартия, кожа на врата му все още беше топла. В багажника имаше достатъчно място за тялото и след като го спуснахме надолу с асансьора и го набутахме в колата, нямаше нужда да говорим повече, докато карахме към Сейнт Мориц между стари селски къщи с дебели стени и модерни жилищни комплекси, блестящи от снега като сталагмити. Наруших мълчанието само за да дам указания за посоката към хостела.
	— Ще трябва да го носим. Ще сложим ръцете му около вратовете ни, когато го измъкнем, все едно че е пиян.
	Бях го правила преди, когато се погрижих за Лиан в Париж.
	— Сигурна ли си, че това е най-добрият начин? — попита Йермолов.
	— Какво мрази правителството ти дори повече от несъгласието?
	— Не разбирам.
	— Хомосексуалистите. — Той ме погледна неразбиращо. — Не знаеше ли, че Баленски е гей?
	— Нямах представа. — В гласа му усетих гордост и трябва да призная, леко отвращение.
	Сетих се със съжаление за своите предпазни мерки със „сивата шапка“ на Дейв в Кения. Бях представила Йермолов като някакъв всемогъщ злодей, а той беше в неведение за неща, които би могъл да прочете в _Грация_.
	— Е, такъв беше. Изчакай да се запознаеш с моя приятел Тимъти. Мисля, че приятелите ти в Москва ще бъдат много доволни от теб.
	Стаята на Тимъти беше на втория етаж. Хвърлих набързо един поглед в лобито. Когато оставих там Тимъти, видях, че стълбите са вдясно, а рецепцията, вградена в кабинка, беше под прав ъгъл. Не се виждаха гости, само една жена в дебел жълт пуловер с поло яка прелистваше списание зад бюрото. Входът беше на нивото на очите й. На телефона си бях свалила карта с указания към една къща край езерото, която бях избрала произволно.
	— Отивам да я попитам за посоката. Когато излезем, ти го вкарай, става ли?
	— Няма проблем.
	Приближих се до бюрото и започнах да обяснявам с няколкото думи на немски, които знаех, че имам среща с приятел в хостела и че не знаем как да стигнем до вилата на нашия домакин. Вероятно доволна от разнообразието по време на скучната й смяна, жената се усмихна любезно и разгледа местоположението на телефона, като превключи на перфектен английски, когато й се сторих объркана. Тя ме поведе навън и започна детайлно да ми обяснява как да се спусна надолу по хълма, вървейки вдясно, докато мина супермаркета от лявата ми страна, откъдето ще видя езерото. Изключих телефона в джоба си, когато минахме през вратите, изчислявайки, че времето, необходимо, за да го отворя отново навън, ще бъде достатъчно за Йермолов. Двете стояхме треперещи на верандата, докато екранът отново светна. Рецепционистката проследи с пръста си маршрута, който трябваше да следвам.
	— Много благодаря! Ще отида да проверя дали моят приятел е готов. — Виждах подгъва на палтото на Баленски, увиснало отгоре по стълбището като опашка на дракон.
	— Няма проблем! Радвам се да помогна — извика тя, докато се качвах по стълбите.
	Йермолов ме чакаше на площадката на втория етаж. Дори един мършав старец като Баленски трябва да тежеше поне шейсет килограма, но той не изглеждаше да се е озорил.
	— Ето тук. — Почуках леко на вратата на стая номер 9.


	Тимъти беше обул кожени панталонки за срещата си с Баленски. Поне беше с кожени шорти и бродирани тиранти, но май си беше забравил ризата. Косата му беше пригладена назад с вода, блестяща под бронзовата светлина, отразена от евтината борова ламперия по стените. Двамата мъже си кимнаха.
	— Сложи го на леглото.
	Всички предмети, купени по моя списък, бяха разположени на нощното шкафче. Отбелязах с одобрение, че уискито беше отворено и сипано в двете чаши. Тимъти щеше да изпълни номера с клиента, който се беше превъзбудил, и той е бил принуден да се защитава. Йермолов погледна предметите и разбра, без да ми се налага да обяснявам.
	— Откъде знаеше? — прошепна той.
	— Не знаех. Случайност. Би могъл да си ти.
	Той отново изглеждаше развеселен.
	— Много си самоуверена.
	— Планирам старателно, както каза ти.
	— И аз също ли щях да бъда… гей?
	— Хората могат да те изненадат.
	Аз развих плата, откривайки тила на Баленски, където петното на раната му най-после беше започнало да се разширява. Картината вече беше просто един парцал. Нищо повече.
	Пренаредих малко реквизита, махнах някои неща, поставих фосила на нощното шкафче.
	— Съблечи му дрехите.
	Направихме го двамата с Тимъти, Йермолов стоеше дискретно настрана. Тимъти извади от гардероба найлоновата торбичка, съдържаща премяната на Баленски. Той сгъна дрехите на Баленски на единствения стол в стаята — палто, сако, пуловер, риза, гащи, чорапи, потник. Заменихме ги с черните дрехи от изкуствена материя. И аз като Йермолов извърнах очи, когато Тимъти развърза предната част на шортите, за да постави презерватив върху члена на Баленски. Не беше изненадващо, че това му отне известно време.
	— Каква ти е тарифата тази вечер, скъпи?
	— Два бона — отговори Тимъти. Сложих парите в джоба на Баленски.
	— Добре. Легни на леглото.
	Ние търкулнахме Баленски към стената и Тимъти зае поза, легнал по очи, разкопчавайки копчетата от двете страни на кожените панталони.
	— Почакай. Взе ли лубриканта?
	— В чантата е.
	Тимъти се изправи, взе шишенцето, което му подадох, направи необходимото и пак легна.
	— Можеш ли да достигнеш фосила?
	Той се опита първо с дясната си ръка, повдигайки се на лакът, после — с лявата, но необходимият ъгъл, за да достигне раната на Баленски, беше неправдоподобен.
	— А ако го направим мисионерската?
	Тимъти непринудено се отпусна назад, пъхна една възглавница под главата си и разтвори краката си.
	— Не става. Той е стар. — Говорехме на френски, аз виждах Йермолов да ни наблюдава безпристрастно. Колкото и странен да беше сценарият, имах чувството, че не за първи път режисира смърт.
	— Какво ще кажете по този начин? — Тимъти застана на колене с едно изящно движение. — Ако той е коленичил зад мен? Тогава аз мога да се обърна?
	— Изправи го — казах на Йермолов, след това погледнах. — Да. Протегни дясната си ръка, завърти се под него, той пада — така.
	Йермолов услужливо пусна Баленски, който падна напред, увисналият му, обсипан с петна задник щръкна неприлично от прозрачните гащи.
	— Добре. Вземи жицата. Една ролка в джоба на сакото му. Готов ли си? Сигурен ли си?
	Тимъти направи гримаса.
	— Готов ли си? Направи го сега.
	Единственият път, когато видях Тимъти да потрепне, беше, когато той замахна наистина с фосила към тила на Баленски. Чу се тъп звук, като удар на топка за тенис срещу ракета. Той преглътна. Търкулнахме небрежно Баленски на пода.
	— Чакай. Ще го пуснеш по-естествено. Дай ми жицата.
	— Аз ще го направя — намеси се Йермолов. — Той ще се бори с теб.
	Бях сигурна, че мога да го направя, но му бях благодарна.
	— Веднага се качи горе. Има противопожарен изход от горния етаж, дървена стълба. Тя излиза отстрани, така че колата ти се пада отляво.
	— И кога ще те видя? — попита той внезапно на руски. Странен момент да ме покани на среща.
	— Елена ме чака в „Палас“. Ще ми е необходимо известно време, така че ще трябва да се примирите един с друг, докато дойда.
	— Разбира се.
	— Ще те чакам отвън.
	Отново в очакване. Молех се никой да не дойде, но беше вечер в разгара на сезона в Сейнт Мориц; след ските всички би трябвало да са навън, нали? Гълтайки доброто старо греяно вино? Трепнах, когато чух стъпки по стълбите, извадих телефона си и се престорих, че го изучавам, появи се двойка в дебели якета и светли на цвят гащеризони над ботушите, говореха на немски. Кимнах им от мястото си в коридора; те отвърнаха на мълчаливия поздрав и се отправиха надолу по стълбите. Хайде. _Какво правеха те? Хайде._ Още стъпки, този път отвътре, Йермолов мина мълчаливо покрай мен. Беше си събул обувките.
	Блъснах вратата с всичка сила, вдигнала телефона си, припомняйки си зяпачите, наобиколили тялото на Еиш на Ил Сен Луи. Модерният рефлекс — първо щракам, после изкрещявам. Натиснах екрана, без да гледам, докато вървях напред, веднъж, два пъти, три пъти. После погледнах. Тимъти се беше отпуснал на леглото, с превити колене, сякаш се занимаваше с йога. Отидох по-близо. Лицето му беше станало пурпурно, изглеждаше, че не диша. Беше ли ме измамил Йермолов? Свършил е работата, аз съм следващата? _О, господи._ Пъхнах ръката си под Тимъти и леко го отпуснах настрана. Стоях върху гърба на Баленски. Забелязах, че импровизираната гарота виси между сбръчканите му пръсти с маникюр.
	— Тимъти? Окей. Вече свърши. Хайде, дишай. Моля те, дишай.
	Нищо. Жицата беше прерязала кожата, върху колосаната швейцарска възглавница имаше кръв. Чувствах, че в мен бавно се надига изблик на паника. Памукът беше млечен на цвят, като мръсна вода във ваната. Исках да потопя ръцете си, да отдръпна лицето му; само ако можех да достигна до нея, можех да я спася. Не това. _Не това. Това е Тимъти._
	— Моля те. Хайде. — Аз го разтърсвах, по-силно и по-силно. Той се изкашля. _О, благодаря ти._ Той хриптеше, поемаше въздух, все още се задушаваше, подкрепях главата му, докато прочисти гърлото си.
	Отправи ми една красива, ленива усмивка.
	— _Qa va?_
	— _Qa va._
	— Ще се свържа с теб. С парите. Пази се.
	Знаех, че никога повече няма да го видя. Каквато и топлина да изпитвахме един към друг, през цялото време ставаше дума просто за бизнес. Може би това разбиране беше създало доверието, необходимо за нашия кратък съюз.
	Целунах го веднъж, нежно, по подутите посинели устни.
	И тогава започнах да крещя.


>>	25.

	Тази нощ напуснахме Сейнт Мориц. Изчаках до последната възможна секунда да чуя, че рецепционистката тича нагоре по стълбите в отговор на моите ужасени писъци, след това се втурнах навън по същия път, по който бях насочила Йермолов. Вървях надолу към „Палас“, но от прилива на адреналин не усещах парализиращата температура, въпреки че носех само елегантния жакет на Карлота и се присъединих към семейство Йермолови в апартамента на Елена. Отидох направо в банята, заключих вратата и се свързах с моята „сива шапка“.


	_Готово. 2000 долара, за да ги качите в мрежата?_
	_Дадено._
	_Ще ми трябва сметката. Ще трябва да изчакате, докато не се добера до някой лаптоп._
	_Ти си почтена. Знам._
	_Благодаря. Замъглете лицето на момчето. Изчакайте пет часа. После разпространявайте._
	_Смятайте, че е направено._
	_Добре ли сте? Проблеми с руснаци?_
	_Нито един. Благодаря._
	_Изпращам нов код сега._


	Когато прозвуча сигнал, че съобщението е получено, изпратих снимките, които бях направила на Баленски и Тимъти в екстремната ситуация. Надявах се, че разказът на Тимъти ще бъде потвърден от бодигарда на Баленски, тъй като вече знаех, че не му е плащано и той сигурно беше недоволен. Тимъти щеше да обясни на властите, че си е уредил среща за платен секс с Баленски. Че Баленски поискал малко екшън в стил Крисчън Грей, с което Тимъти се съгласил, докато жицата не го стегнала прекалено силно и той замахнал отчаяно, за да спаси собствения си живот. Щеше да преживее няколко трудни дни, но при възрастта на Баленски щеше да е трудно да се докаже предумишлено убийство, докато естеството на престъплението щеше да предотврати вдигането на шум от семейството на Баленски, особено предвид неговите финансови обстоятелства. А Тимъти в крайна сметка щеше да получи двойна популярност, когато снимките изплуват от тъмната мрежа. Бях поискала лицето му да бъде замъглено, за да запази анонимността си, но може би не беше нужно да си правя труда. Въртенето на номера не беше пречка към славата. Той вероятно ще получи собствено риалити шоу. Щях да му дам 500 бона, които ще му осигурят свобода. Предишната цена изглеждаше разумна, но тъй като смъртта на Баленски беше толкова полезна за Йермолов, предполагах, че мога да го накарам да я увеличи.


	В съседната стая Елена и Йермолов, изглежда, си говореха тихо на руски. Взех дълъг душ и се увих в подплатен халат с монограм на „Палас“. Когато се появих с коса, увита в кърпа като тюрбан, Елена изтича да ме прегърне, докато Йермолов отваряше бутилка „Круг“. Не можех да разбера защо изведнъж бях станала толкова популярна, но се възползвах да поръчам двойни чийзбургери от румсървиса. Излапахме ги с чинии на коленете, майонеза и сос капеха надолу по китките ни. Елена вдигна чашата си за нестабилен тост. Забелязах, че Йермолов я наблюдава, но не каза нищо.
	— Благодаря! Имахме такъв прекрасен разговор, за първи път от месеци, благодарение на теб!
	Разбирах, че шансът да изнудва мъжа си за убийство можеше да я развесели, но тя изглеждаше искрено щастлива.
	— Само ако бяхме поговорили преди, ако се бяхме обяснили — продължи тя, — всичко щеше да е много по-лесно! Няма от какво да се страхувам.
	Разбрах откъде беше чула това.
	— Казах на Елена, че всичко ще се уреди — намеси се Йермолов. — Тя няма от какво да се притеснява.
	— Съжалявам за твоя Караваджо, Елена.
	— Мисля, че това вече няма значение.
	Погледът, който размени със съпруга си, беше тъжен, знаещ, изразяващ разкаяние и любов. Ефектът му обаче беше премахнат от това, че тя бавно се изтърколи от стола си и полегна върху килима, все още стиснала четвъртинка бургер в юмрука си. Скритата бутилка водка се изтърколи изпод възглавницата, която подпираше безупречната й поза на балерина.
	Двамата с Йермолов се спогледахме.
	— Кажи ми, че не си го направил.
	— Кажи ми, че _ти_ не си го направила.
	Аз я обърнах и тя изхърка силно. Въздъхнах:
	— Господи, всъщност си помислих…
	— Аз си помислих същото — прекъсна ме той.
	След това много се смяхме, докато Йермолов не ме попита дали съм готова да тръгвам.
	— Да се върна у Карлота? Разбира се. Но все пак трябва да я сложим в леглото.
	— Не у Карлота. Отивам в къщата си във Франция. Да не си мислиш, че ще те изпусна от поглед, преди твоите малки артистични приятели да изпратят своята „инсталация“?
	— Какво те кара да мислиш, че няма да има копия на записа?
	— Нищо. Но и не планирам да те нараня.
	Начинът, по който той каза „нараня“, беше показателен.
	— Нямам никакви дрехи — печелех време.
	— Да не би да флиртуваш с мен?
	— Да.
	— Тогава няма да имаш нужда от тях. Носиш ли си документите?
	— Да.
	— Добре тогава. Освен ако не смяташ, че твоята приятелка тук би имала нещо против?
	Погледнах надолу към просналата се Елена.
	— Тя не ми е приятелка. Никога не е била.
	Той ме закара до летището, гола под халата, макар че изчаках да излетим, преди да го сваля.


	Всеки остатък от женска солидарност, който бих изпитала към Елена, беше забравен, когато видях какво е направила в приземния етаж на вилата на Йермолов. При предишното ми посещение беше прекалено топло, за да стоя вътре, но сега, през зимата, бях изложена на пълния ужас от позлата при неограничен бюджет. Казват, че трябва да си Ротшилд, за да пресъздадеш успешно „стила Ротшилд“, аксиома, доказана убедително от приемните на Елена. Бяхме посрещнати от мадам Полхазан, облечена в безупречен костюм и с прическа, въпреки че беше четири сутринта. Лицето й не издаваше нищо, но можех да усетя мнението й за халата ми. Независимо от това, когато тя ми показа стаята ми, открих, че е пълна с кутии с маркови етикети.
	— Надявам се, че размерът ще бъде точен — обясни мадам. — Трябваше да налучквам.
	— Но как?
	— Господин Йермолов се обади по време на полета. Той каза, че — ъх — спите. Обясни, че ще ви трябват някои неща, така че накарах някои бутици в Кан да отворят и изпратих хеликоптера.
	— Сериозно? Много ви благодаря, но това означава, че са отворили бутиците посред нощ?
	— Едно телефонно обаждане бе достатъчно. Надявам се, че нещата ще ви харесат.
	Когато си легнах в зелено копринена нощница от „Карин Гилсън“, си мислех, че съм доста доволна. Преди да заспя, изпратих есемес на Карлота: _Съжалявам, че изчезнах. Получих предложение, на което не можех да откажа. Много благодаря за прекрасния престой, поздрави на Франц. Късмет!_ Нямах нищо против да изоставя дрехите си. Така или иначе ми бяха омръзнали.
	Тя веднага ми отговори „Кой е той?“. Представих си я с горещи очи в спалнята с контролирана температура в Сейнт Мориц, с мириса на Франц — болнав стар човек — изпълващ тясното пространство, стиснала телефона си под завивката. Поколебах се. „Руснак. Не го познаваш, но мисля, че би го одобрила.“
	Тя ми отговори с целувка и емотикон на диамантен пръстен. Милата Карлота.


	Много хора бъркат секса с любовта, което не е толкова вредно, колкото бъркането на любовта с разбирателството. Обаче сексът и разбирателството заедно са силна комбинация. В петте дни, които последваха, двамата с Йермолов се занимавахме с бизнес сутрин и прекарвахме късите зимни следобеди в спалнята ми. Накарах Йована да изпрати по DHL видеозаписите на _Смъртта на един олигарх от Белград_, а Йермолов се съгласи да плати таксата, както и да даде своя дял за участието на Тимъти в решаването на въпроса с Баленски.
	На лаптоп, предоставен ми от мадам Полхазан, проверих банковите си сметки и прегледах насъбралите се имейли за вече несъществуващата ми галерия, отговаряйки, че „Джентилески“ е затворена. Най-после започнах да чета книгата на Дейв, когато не следях онлайн развитието около зрелищно скандалната смърт на Баленски. Човекът на Дейв беше свършил добра работа. Снимките бяха излезли в социалните медии и веднага бяха качени от гадни руски антигей групи. Включиха се хаштаг групи, активисти за човешките права в Туитър, швейцарската полиция каза само, че са разследвали смъртта на 86-годишен мъж. Историята заля руската преса, пълна с гръмки редакционни статии за упадък в консервативните вестници, които Йермолов ми превеждаше. Източникът на снимките беше определен окончателно като руски журналист, работещ под прикритие, за да се сложи край на корупцията, пропаганда, която бързо се превърна в истина. Не се тревожех за Тимъти. Обаждане до Панама прехвърли парите му в тръст, до който той щеше да има достъп, когато се върне във Франция. Паролата, която избрах, беше „Едуар“. Направих ги 750 бона. В крайна сметка Тимъти щеше да получи своя ключ от парадната врата за имението „Плейбой“.
	— Какво ще предприемеш по отношение на Казбич?
	Двамата с Йермолов седяхме в леглото. Огънят гореше, капаците на прозорците бяха отворени. Навън небето над морето беше меко гълъбовосиво, прорязвано внезапно от изненадващо топло синьо. Пиехме чай „Лапсанг“ и дъвчехме блини с конфитюр от черни череши. Ароматът на чая и сладостта на конфитюра имаха вкуса на уроците ми с Маша.
	— Казах му, че за жалост картината е била унищожена, когато Баленски направил опит да я получи. Още една трагедия. Не знае, че аз знам. Той е в Белград. Не исках да избяга. Ще се справят с него.
	— Ефективно?
	— Разбира се. — Той ме целуна по слепоочието, прокара устни по скулата и по челюстта ми.
	— Значи Юрий ще си търси нов шеф?
	— Може би. Или трябва да се справя и с него?
	— Професионалист до мозъка на костите си. Да, чудесно би било да се справиш и с него.
	— Отмъщение?
	— Не. Просто справедливост.
	— А ти, Джудит? Какво ще правиш?
	— Ще се върна във Венеция, предполагам. Когато пристигне пратката от Белград. — Не че моят апартамент ме привличаше кой знае колко.
	За миг си помислих, че Йермолов ще ме помоли да остана, но той се стопи заедно със синята светлина отвъд скалите и ние задрямахме, докато стане време да се облечем и да отидем да погледаме картините. Всяка вечер преди вечеря ние отивахме в галерията. Гледахме картините по различен начин — Йермолов избираше някоя от колекцията си и заставаше пред нея за около двайсет минути, докато аз, мисля, че плувах като водолаз, осмелил се да премине отвъд черния ръб на подводна пещера и изплувал в скрита лагуна от цвят. Не бях гледала картини по този начин от дълго време, да не ги измервам или оценявам, да не преценявам това, което помня, и това, което е необходимо да знам, а просто да гледам, да гледам с цялото си тяло, с напълно деконцентрирани сетива. Нищо, което правехме в спалнята ми, нищо, което някога съм правила с някого, не беше близо до това. Най-точната дума е екстаз. И после се връщахме, ръка за ръка, в тъмнината към къщата, светеща пред нас, и вечеряхме, докато Йермолов ми разказваше за творбите, как и защо беше придобил всяка една от тях, вадеше книги за сравнение на илюстрации и четеше на глас пасажи, докато затрупвахме масата с купища снимки и поставяхме изоставените си чинии на пода, за да направим още място.
	— Знаех, че ти знаеш — каза Йермолов през последната ми, както се оказа, вечер.
	— Кое?
	— Баленски ми се обади — не бяхме говорили, откакто картината изчезна, и ми каза, че е разговарял с Елена, че Казбич е получил съобщение и че ти ще бъдеш в Сейнт Мориц с картината. Знаех си, че ти знаеш, че е фалшива.
	— Как?
	— Ела тук.
	Той не ме взе в ръцете си, както очаквах. Вместо това ме заведе до една малка кабина под главното стълбище, триъгълната стена беше облицована с екрани. Той включи един от тях — показваше галерията, камерата се движеше на всеки двайсет секунди от единия ъгъл до другия, картините проблясваха и се разтваряха.
	— Гледах те. Първия път. Наблюдавах как гледаше картините.
	— И?
	— Ти разбираш. Руският ти акцент е ужасен, но имаш добро око.
	— Благодаря.
	Значи в крайна сметка той мислеше, че съм достатъчно добра. Нямаше горчивина. Секс и разбирателство. Бихме могли да продължаваме с това донякъде може би. Някой немилостиво беше казал, че изкуствената светлина на взаимното самоуважение представлява най-тесният хоризонт на човешката душа, но въпреки това беше добре да го почувствам поне веднъж.


>>	26.

	Инсталацията пристигна на следващата сутрин. Съгласно договорката ни, Йована беше копирала записа и беше осигурила три портативни телевизора „Юность“, на които можеше да бъде показвано „инсценираното“ убийство, прекъсвано от кадри в близък план на Баленски в прозрачните му гащи. Никой от нас не смяташе, че трябва да ги гледа. Струваше ми се проява на лош вкус да запазя дрехите, макар че за миг съжалих за една особено красива пола от „Фенди“ — в цвят на облак от сатен дюшез, в стил от петдесетте години. За пътуването си избрах морскосин кашмирен пуловер с панталон от сив туид от „Шанел“, балеринки от „Ферагамо“ и огромното, абсурдно разкроено копринено палто в черничев цвят от „Дрис ван Нотен“, което мадам Полхазан беше избрала да намятам над коктейлните си рокли.
	Позвъних на иконома, дейност, за която ранното ми образование не ме беше подготвило, и му казах да съобщи на господин Йермолов, че си тръгвам. Помолих за кола до гарата в Ница, връщах се отново по пътя, който бях изминала преди месеци.
	Намерих Йермолов в кабинета му. Бях привикнала с тези извиващи се ръце, но сега, застанала на вратата, ги видях, сякаш за първи път, да се преплитат над бюрото пред него и те отново ме смутиха. Може би, защото ми напомняха за самата мен. Спокойствието беше нещо, което вече не притежавах.
	— Е, време е да тръгвам.
	Той не се опита да ме спре. Попита ме дали имам нужда от самолета, за да се върна във Венеция.
	— За да можеш да ме разбиеш в Алпите? Благодаря, но ще взема влака.
	— Не си много мила.
	— Ти също. Затова се разбираме толкова добре.
	— Може ли да ти се обадя? — Той го каза само от учтивост. Нашата странна, очарователна интимност беше приключила, и двамата го знаехме.
	— Няма нужда. _Прощай_, Павел. — Досега не го бях наричала с името му.
	— _Прощай. Желая ти късмет._


	Настаних се в купето на влака за Милано и подредих документите си върху масичката. Джудит, Елизабет и последният паспорт, който бях купила в Амстердам, с който пребивавах във Франция, Англия и Сърбия, и сега, ако граничарите не ги мързеше да си размърдат задниците да ме проверят, отново в Италия. Катрин Оливия Гейбъл.
	Гледах познатите табели, докато преминавахме границата с Италия. Това пътуване ми се струваше правилно, тъй като в много отношения беше първо за мен. Някога исках толкова много неща. Пари — да, и свобода, и независимост, но също така и красиви вещи, красиви гледки, за да докажа на Рупърт, че не може да се отнася с мен като с прост плебей, а на себе си, че всичките ми усилия са си стрували. Несъмнено, онова пътуване не включваше ясен план.
	Наречете ме сантиментална, но човек никога не забравя първия си труп. Бях оставила Джеймс бавно да омеква в спалнята на Отел дю Кап, Камерън — под моста в Рим, Диан — на друго едно легло, в друг град, Рено — е, поне все още се сещах за него, а след това Жулиен, изненадата, проблеснала в очите му, която може би Баленски бе видял в моите. Маша и Баленски, и Монкада, и Едуар Гиш… _Ти нямаш вина, Джудит._ Запалиха лампите по вагоните, един стюард буташе непохватно по пътеката количка с малко звънче и напитки.


	През пролетта на 1606 г. Караваджо извършил убийство. Следващите четири години от живота му, последните, прекарал повече или по-малко в бягство. Жертвата, Рануцо от Терни, е бил убит на тенис корт заради една точка в играта, хазартен дълг, отмъщение за обида при самозащита — всички говорели, но никой не знаел истинската причина. Караваджо пернал с меча си, аксесоар на болезнения му стремеж да бъде възприеман като джентълмен, противника си по члена, някои казват, като жест на презрение, който не се получил, защото прерязал феморалната артерия. Други твърдели, че убийството е в резултат на характера на Караваджо, неговата необузданост го подтиквала съзнателно да търси възможност да рискува собствения си живот. Ако е искал тръпка, получил я, напускайки града с награда, обявена за собствената му глава.
	Първата картина от изгнанието му била на една курва, момиче на име Лена, като изпаднала в екстаз Магдалена, в цветовете на смъртта — червено, бяло, черно. По-голямата част от платното е в тъмнина. Отметната назад глава, абсурдно съблазнителните устни са разтворени, една сълза пълзи под притворения й клепач — единственият намек за покаяние. Картината се вписва толкова красиво в разказа за живота на Караваджо, че много зрители са били готови да пренебрегнат факта, че той очевидно не я е нарисувал. Изпълнението е ужасно, сенките по лицето са нескопосани, превръщат носа на Лена в зурла, която става все по-отвратителна, колкото по-дълго я гледаш. Хората искат толкова много да видят някаква история, нещо, което има смисъл, цялата стремителна, отчаяна ярост на техниката на Караваджо, концентрирана в сантиментален разказ за покаяние, че пренебрегват нейната лъже патетична немощ.
	Това, което Караваджо е нарисувал, докато войските на папата са прочиствали римската провинция, преследвайки го, е втора версия на _Вечеря в Емаус_. Това е безрадостно, повехнало пресъздаване. Ханджията и съпругата му са смачкани от годините. Христос също е на възраст, толкова е уморен, че едва може да вдигне ръка над масата за благославяне. Останки от гранясало месо, няколко изсъхнали, ронещи се хляба. Картината е потопена в здрач и в сенките не играят чудеса. Единствената връзка с картината на Лена е страничното осветление на фигурите. Всичко останало е тъмнина. Ако изобщо може да се разбере нещо от картините за състоянието на художника след престъплението му, то това не е скръб, чувствена като кутия с шоколадови бонбони. Всеки около тази мрачна маса изглежда съсипан от умора. Като се замислих, и аз се чувствах така.


	Преди да изкача наполовина стълбите към апартамента, разбрах, че там ме чака някой. Миризмата беше издайническа. Тя се спусна надолу да ме посрещне, вонящ мехур над влажния венециански въздух, който бях пуснала от улицата. Предполагам, че бих могла да обърна гръб още тогава, но потиснах инстинкта си да избягам. Част от мен знаеше, че вече е твърде късно и освен това ми беше любопитно. И все пак, докато влачех чантата си през миазмите на последните стъпала, очите ми пареха от непокорни сълзи. Това беше мястото, което в най-голяма степен чувствах като свой дом.
	Когато запалих осветлението, видях стола, видях и картината. Копие на _Медуза_, закачено над леглото, като че ли винаги е било там. Впечатляващо. Картините на Караваджо са жестоки към другите произведения на изкуството, винаги са като най-красивото момиче в стаята. Само една може да направи невидими пълна стая с шедьоври. Той ме чакаше в кадифеното кресло, обърнато с извития си гръб към вратата, опрял лактите на тъмното си ленено сако на облегалките, загледан в картината.
	— Здравей, страннико — казах аз повече заради себе си, отколкото заради него.
	Алвин не изгледаше особено добре. Шест седмици в гардероба могат да направят това с човека. Бях го обвила в три слоя, което беше предотвратило червеите, но влагата винаги си оставаше проблем в този град.
	Който и да го беше облякъл, първо го беше измил; вонящите торби за боклук лежаха във ваната, млечен път от черна пластмаса, примесена с бели пипала на мека гнила плът. Меките му тъкани се бяха разпаднали на мулч, панкреасът се беше самоунищожил, образувайки синьо-зелени мехури върху остатъците от плът, вкопчени упорито за останалите хрущяли. Като дишах плитко през устата си, заобиколих, за да застана с лице към него. Метан и сероводород. Не бях делила напразно апартамента в Лондон със студенти по медицина. Главата, с ужасната увиснала завеса на разпадналия се яркочервен език, беше закачена върху една от закачалките ми, жиците й бяха разкъсали тъканта на жакета, преметнат над подобието на рамене. Останалата част от него беше струпана прилежно в една локва на седалката, ожулените му мокасини бяха поставени там, където би трябвало да достигнат краката му. На ревера му беше забодена картичка с една от безопасните игли, използвани от химическото чистене. Заставих се да се пресегна и да докосна лигавата кост и двамата застинахме за миг, гледайки в лицето на смъртта. Когато се наведох, за да откопчея картичката, закачалката падна и Алвин заедно с нея, главата без очи отскочи от стола, тупна на пода и се изтърколи до леглото. Почувствах вибрациите от падането й като сирена и когато най-сетне престанаха, стаята беше тиха, толкова тиха, че мислех, че мога да чуя прахта от моето отсъствие да се върти леко около себе си.


	Познах картичката. Някога имах същата в Комо, където мислех, че много успешно съм изиграла полицията за изчезването на Камерън Фицпатрик. Пишеше _Ispettore Romero da Silva, Guardia di Finanza_. От другата страна с химикалка беше написан телефонен номер и ситно съобщение с хубави главни букви.
	„Трябва да ми се обадите.“
	Казбич ме беше продал. Казбич знаеше за Фицпатрик. Казбич неволно беше дал на Елена шантавия й план за изнудване. И имаше само един човек, на когото Казбич можеше да намекне, че трябва да се обърне внимание на смъртта на Фицпатрик. Да Силва. Казбич беше работил с Монкада, когото двамата — Рено Клере и Да Силва — преследваха във връзка с фалшификати на мафията. Но каква беше връзката между Казбич и Да Силва? Казбич беше в Белград; очевидно Да Силва беше авторът на живата картина, която ме посрещна у дома, но защо ще закачи _Медуза_? Предсмъртна молба на Казбич, отмъщение от гроба, който Йермолов му беше отредил?
	_Трябва да ми се обадите._
	Бях чакала този момент толкова дълго. Прекрачих над Алвин и надникнах към площада. Нямаше строени редици полицаи с щитове. Да Силва щеше да ми позволи да се появя тихо.


	Изкъпах се в моята красива баня може би за последен път. Докато търках ноктите си, пръстите ми се усукваха над китките ми, гърчейки се като змиорки, и трябваше да ги разделя и да притисна длани срещу главата си, за да ги успокоя. Тук щяха да ми сложат белезниците. _Не след дълго._ Облякох се, без да поглеждам Алвин, чисто памучно бельо, дънки, тениска и суитчър. Взех дебелото пухено яке, което бях купила, за да ме предпазва от венецианската мъгла. Мислех, че няма да ми позволят да задържа чантата, но пъхнах няколко неща в нея — четката за зъби, дезодорант, хидратантен крем. Една книга — дали ще ми бъде позволено? Вдигнах мократа си коса в кок и се погледнах в огледалото. _Здравей, Джудит._ Вече съм готова. Излизайки на площадката, набрах номера и чух звъненето на мобилния телефон долу на кампото, преди Да Силва да вдигне.


	Той чакаше в подножието на стълбите. По-висок, отколкото си го спомнях, все още същата стегната фигура е широки рамене. Не беше в униформа и беше сам. Първия път, когато се запознахме, ми идеше да го прегърна просто от облекчение, че гейзерът на напрежението вътре в мен се беше успокоил. Сега примирението ми беше съвсем различно. Докоснах го по рамото.
	— _Sono pronta. Готова съм._
	Той се обърна и очите му кротко ме огледаха от маратонките до мокрите кичури коса. Вдигнах ръка, за да ги махна от лицето си, но ръката ми спря по средата, приканващо. Старите навици.
	— Казах, че съм готова.
	— Мислех, че може би искате да отидем на по-тихо място. Да поговорим на спокойствие.
	— Няма ли да ме арестувате? — попитах глупаво.
	— Не.
	— Но — ръката ми нервно посочи нагоре, към апартамента. Бях оставила лампите включени. Алвин чакаше зад щорите.
	— Както казах, мисля, че трябва да поговорите с някого. С мен. — Тъмното му сако се разтвори. Мисля, че зърнах кобур на бедрото му, но би могло и да е сянка. Кимнах.
	— Лодката ни чака. Моля, елате насам — добави той любезно.
	По пътя, докато заобикаляхме Арсенала, Да Силва ми предложи цигара, но аз поклатих глава. Не гледах към Венеция, само към коленете си, свити под брадичката ми, увивах и стисках ръцете си. Лодкарят ми помогна да сляза пред портите на военноморските офиси, охранявани от двата огромни бели лъва, отдаде чест на Да Силва, когато той стъпи след мен на кея, опрял твърдо ръка на гърба ми. Бях минавала оттук стотици пъти; Арсеналът беше втората зала за експонатите по време на Биеналето, макар че сега в тъмното приличаше на крепост, каквато в действителност винаги е бил.
	— На английски ли предпочитате да говорите или на италиански?
	Седяхме в малък, ярко осветен офис с прозорец, който гледаше към канала. Минахме покрай няколко униформени във фоайето, но Да Силва все още беше сам. На масата имаше две пълни чаши еспресо, пластмасови чаши и бутилка с вода, нямаше записващо устройство. Помислих, че сигурно е вградено в стените, или може би има от онези двупосочни огледала? Не че ми пукаше особено.
	— Може би ще е по-добре на английски. — Бях прекалено изтощена, за да спазвам италианската граматика. Кафето опари гърлото ми, налях си половин чаша вода и я изпих на един дъх.
	— Много добре. — Гласът му все още беше спокоен, увещаващ. — Откъде искате да започнете?
	Свих крака с колене под брадичката си, клекнала върху стола. Той търпеливо ме изчакваше.
	— Беше заради маслото — започнах аз. Не разпознавах звука на собствения си глас. — Налях бадемово масло във ваната.
	Беше заради бадемовото масло. Тя миришеше на бадеми. Моята сестра.


	_Роди се, когато бях на дванайсет. Майка ми я нарече Катрин, на Катрин Хепбърн. След като тя се появи, имахме ново жилище, имах си своя спалня за първи път, а болницата изпрати майка ми вкъщи с една торба вещи — еднократни памперси и лигавници, мостри от бебешко мляко, шампоан за деликатната й главичка и бадемовото масло за втриване в гънките на ръчичките и крачетата й след къпане. Мислех, че бебетата са дебели, но Катрин не беше, в началото. Тя беше просто малка торба от кожа и кости, като маймунка, кожата на малкото й кръгло коремче беше толкова тънка и опъната, че се виждаха пулсиращите й вени. Обичах пухкавите й жабешки ръчички, начина, по който кичурчета от косата й докосваха устата ми. Тя ми беше сестра и аз щях да се грижа за нея, щях да я водя в парка и да й плета венци от маргаритки, щях да й подаря малък сервиз за чай, като този от приказките за Мили-Моли-Манди, с истински порцеланови чашки и малки шарени чинийки. Майка ми ми показа как да й сменям памперсите и да й разтривам гръбчето, след като си изпие млякото. Тя лежеше между нас на дивана, докато си пиехме чая и с огромните си очи и търсещи пръстчета ни караше да се смеем._
	_За известно време майка ми беше добре. Тя водеше Катрин в клиниката с автобуса и я возеше с количката из магазините, свлекла се настрани в малкия розов анорак, купен от семейните надбавки. Знаех как се правят бебетата, но никога не попитах кой беше бащата на Катрин. Майка ми не говореше за моя баща и това нямаше никакво значение. Бяхме ние трите и всеки ден бързах от училище към къщи, за да я видя. Когато не беше много студено, я водех на люлките в горната част на площадката за игра и я поставях внимателно в скута си, докато й пеех детските песнички, които можех да си спомня. Тя се смееше, когато пеех „Джак и Джил“, пускайки люлката да полети надолу по хълма._
	_А после майка ми се влоши. Отново започна да ходи в кръчмата и когато Катрин се събуждаше нощем, тя не беше там, за да й даде шишето с мляко. Нямах нищо против. Аз можех да го правя. Смесвах формулата внимателно, съгласно отбелязаното на шишето, след което го поставях в купа с вряща вода от каната, за да го стопля, капвах няколко капки от вътрешната страна на китката си, както бях видяла да прави майка ми, точно като медицинска сестра, и когато тя го изпиваше и отново се сгушваше уютно, сънлива, я люлеех на рамото си и вдигах пердето в кухнята да й покажа звездите и светлините на града, и я завивах с одеялото в леглото си, свита домен като запетая._
	_Отново започнах да се притеснявам за майка си. Тя не ставаше сутрин, миришеше, кожата й беше мазна, калъфката на възглавницата беше омазана от грима й. Стоях до леглото й в училищната си униформа, държейки Катрин; винаги изпусках училищния автобус, защото не исках да тръгна, преди да съм сигурна, че тя е будна, за да се погрижи за нея. Започнах да отскачам до дома по обяд само за да проверя, промъквах се тихо в апартамента, за да видя дали мога да чуя телевизията или радиото, да проверя дали количката е от вътрешната страна на вратата, или майка ми е станала и е извела Катрин на свеж въздух. После изобщо спрях да ходя на училище, защото майка ми почти не се прибираше у дома, а аз не исках да оставям сестра си, поне докато от училището не се обадиха и майка ми ми се накара за кръшкането. Трябваше да отида в кабинета на директора и да обясня защо бях бягала от училище, но не смеех да кажа истината от страх да не вземат Катрин в дом._
	— _Ти си умно момиче, Джудит — каза ми директорът, — не пропилявай възможностите си. Би могла да отидеш в университет. — Беше озадачен. Гледах към пода, когато ме попита защо съм отсъствала, дъвчех косата си и се опитвах да изглеждам като всички други момичета от моя клас, които постоянно бягаха. Казах, че не знам, но съжалявам, сър, и той поклати глава и каза да не си го позволявам отново. Така че трябваше да започна да ходя на училище, за да не изпратят социалните и да отведат Катрин._
	_Сестра ми трябва да е била на около пет месеца, когато това се случи, защото майка ми беше започнала да й дава бебешка храна от стъклени бурканчета. Понякога намачквах на каша един банан и го давах с лъжичка в беззъбата й уста, обирайки остатъците около устните й. Тя можеше да сяда и не искаше да яде, ако не държеше лъжичката си, но непрекъснато я изпускаше и се удряше с нея, така че я хранехме с часове._
	_В онзи ден, когато отворих вратата, апартаментът миришеше на сладки бадеми. Беше зима, вече се стъмваше, но осветлението не беше запалено. Майка ми беше на дивана, до нея имаше празна бутилка от бяло вино и полупразна бутилка джин. Трябва да е започнала веднага след като съм тръгнала за училище. Катрин не беше в креватчето си в стаята на майка ми, нито в моето легло. Единствената ивица светлина идваше изпод вратата на банята. Не исках да влизам там. Направих чаша чай и я поставих на пода до майка ми, дръпнах пердетата на кухнята. Исках майка да се събуди, но тя не се събуждаше. И така аз трябваше да отида в банята._
	_В началото помислих, че е добре, защото тя беше топла, но когато я извадих от ваната, разбрах, че това се дължеше на водата. Тя беше хлъзгава, все още хладка. Лицето й беше сиво. Майка ми беше оставила жълтата хавлия с качулка до ваната, затова я увих в нея. Главата й клюмна в извивката на врата ми, сякаш спеше. Стоях до дивана, после седнах в краката й, защото моите трепереха._
	— _Мамо — повтарях аз, отново и отново. — Мамо?_
	_Мисля, че тя разбра, преди да отвори очи. Имаше един дълъг миг, когато лицето й се пробуди, но тя не поглеждаше това, което беше направила. Когато седна, тя вече протягаше ръце за бебето си, сваляйки хавлията, защото знаеше._
	— _Аз я намерих — прошепнах._
	_Мама отново я уви с хавлията, изправи се, взе палтото и обувките си._
	— _Ще потърся помощ — каза тя и излезе. Телефонът й беше в джоба на палтото. Мислех, че е отишла да се обади на Бърза помощ, но тя не се върна часове наред. Мислех, че е важно да не помръдвам. Притисках Катрин до себе си, галейки я по гърба през хавлията. Мислех, че е много важно да държа главата й нагоре, така че седях неподвижна, цялата изтръпнала. Ходеше ми се до тоалетната, но знаех, че не трябва да помръдвам. Можех да видя как светват лампите в по-горните апартаменти отсреща, отблясъците от телевизорите, хората, които спускаха пердетата. Държах главата на Катрин съвсем неподвижна и за малко бях убедена, че биенето на собственото ми сърце беше споделено._
	_Мама беше изтрезняла, когато се върна. Сигурно беше повърнала, беше измила лицето си. Беше пазарувала, което ме обърка, носеше чанта от спа центъра с наденички и портокалов сок и една консерва с боб, заплашващи да разкъсат найлоновата торбичка. Тя говореше с някого в коридора: Ще сложа чайника, и чух гласа на Манди, съседка от улицата, която понякога правеше косата на майка ми, танцувайки под звуците на „Радио 1“ с ръкавици за еднократна употреба, „Клариол“ и бутилка вино._
	— _Защо седиш в тъмното, Джуди? Добре ли си? — Майка ми звучеше небрежно и изненадано. Аз не можех да помръдна. Опитах се, но краката ми бяха все още изтръпнали и когато се опитах да се изправя, държейки здраво Катрин, залитнах. Майка загрижено оглеждаше банята. Водата сигурно вече беше изстинала, но все още миришеше на бадеми._
	— _Джуди? Къде си?_
	_Тя светна лампата в хола и аз й протегнах кърпата._
	— _Мамо?_
	_Тогава майка ми изпищя. Но в момента, преди да го направи, тя ме погледна и аз видях очите й. Мисля, че аз много приличам на нея. Съобразителна съм. Тя не беше довела Манди за помощ. Тя бе довела свидетел._
	_После Манди влезе в стаята и също закрещя и изведнъж сивият полумрак, прикрил мъртвото лице на сестра ми, беше разбит от светлина и шум, сирената и мъжете в дебели якета, някой правеше чай и някъде Манди все още плачеше._
	— _Нека да я вдигнем._
	— _Хайде, миличка._
	— _Тя се е подмокрила._
	— _Хайде сега. Бавно, така._
	— _Това е от шока — повтаряше гласът на Манди, — от шока._
	_Но ръцете на майка ми ме обгърнаха и когато започнах да се давя и да се боря, защото ми взеха Катрин, за да поставят тялото й на носилката, тя ме притискаше по-силно от всякога, собственото й тяло се тресеше, но ръцете й бяха сплетени зад гърба ми, така че не можех да говоря, лицето ми — здраво притиснато към корема й, носил сестра ми, и тя повтаряше:_
	— _Ти нямаш вина, Джудит. Ти нямаш вина._


	_Казах, че не мога да си спомня какво се е случило. Социалният работник и полицайката, и психологът, всички ме питаха дали майка ми е била излязла, когато съм се върнала от училище, и аз казах да. Бях на дванайсет години, това дори не беше незаконно. И съм къпала сестра си? Аз казах да. Бях сложила прекалено много масло във водата, може би съм се подхлъзнала. Казах, че не мога да си спомня нищо след това. Бях гледала достатъчно от сапунките на майка ми, за да знам какво е травма. Мозъкът ти блокира неща, които ще те убият, ако си ги спомниш. Знаех защо майка ми го беше направила. Тя щеше да отиде в затвора, а аз щях да попадна в дом. И сред всички въпроси, съседите, излезли навън в деня на погребението, картичките и букетите, понякога мислех, че може би в края на краищата наистина съм го направила. Не бях влизала в банята, бях твърде уплашена._
	— _Тя няма вина — повтаряше майка ми и всички казваха колко е смела и я питаха как се справя. От Съвета ни преместиха в друго жилище, в друг комплекс. Казаха, че вече не се нуждаем от допълнителната спалня и аз трябваше да сменя училището си. Но това беше отпечатано в „Ехо“ и нечий братовчед бил от старото ми училище и след една седмица всички знаеха. Момчетата започнаха да правят кръстен знак, когато минавах покрай тях в коридора, сякаш бях вампир._
	_Психотерапевтът ме попита дали съм я ревнувала. Сестричката ми, с влажните й очи като цветя._


>>	27.

	— Маслото ли? — Да Силва ме гледаше търпеливо, любопитно.
	Разбрах, че от известно време мълча.
	— Моля, помогнете ми — прошепнах аз. — Не знам какво искате.
	— Преди две години в Рим сте убили човек на име Камерън Фицпатрик. Признавате ли това?
	— Да.
	— След това сте взели една картина от този човек и сте я продали на друг мъж, Монкада. Признавате ли това?
	— Да.
	— Монкада е бил убит малко по-късно в Париж. Вярвам, че сте присъствали.
	— Бях там.
	— Оттогава живеете тук под — извинявам се за английския си — псевдоним?
	— Така е.
	— Защо убихте Алвин Спенсър?
	Реагирах тъпо, в състояние на амнезия, но този въпрос леко ме стресна. Със сигурност нещо не беше наред. Не трябваше ли да присъства още някой? Защо не ме попита за Рено, колегата му, бойния му другар? Той имаше перфектното местопрестъпление, признание, виновникът беше арестуван. Защо все още не беше извадил белезниците?
	— Имам ли нужда от адвокат? — Идиотизъм, научен от детективските сериали.
	— Засега не, освен ако не предпочитате да ви обвиня. Моля, продължавайте. Защо убихте Алвин Спенсър?
	— Алвин познаваше някого. Някой от миналото. Мислех, че е заплаха. Но не можех, не бях в състояние… — замлъкнах. Не бях успяла да се отърва от тялото. Не бях успяла да се отърва от тялото, защото знаех, че ако в онзи момент се бях опитала, щях да се разпадна. Не можех да го понеса. Така че мислех да изчакам, само около една седмица, докато събера сили. Но след това се появи Елена и Маша беше убита, и тогава пак нямах сили за това. Аз просто го оставих там.
	Да Силва бръкна в джоба си. Представях си, че ще извади лист с официално обвинение, ще ми прочете правата, сцена, добре позната на всички, но той извади кърпичка и ми я подаде.
	— Ето, вземете. — Лицето ми беше мокро и яката на якето ми също. Не бях почувствала сълзите. Шумно издухах носа си.
	— Трябва да ви задам няколко въпроса. Можем да говорим в колата.
	— В колата? — Предположих, че трябва да отидем в Рим. Да Силва беше част от римското подразделение на Гуардията, вероятно не можеше да ме обвини тук. — Трябва ли да идвам?
	— Можете да ме придружите или да ви арестувам сега. Изборът е ваш.
	Така, както се чувствах в момента, бих била щастлива да легна на пода и да се събудя в оранжев затворнически гащеризон, но нямах особен избор.
	— Ще дойда с вас.
	Той заобиколи масата и учтиво издърпа назад стола ми, сякаш вечеряхме в изискан ресторант. Когато се наведе, сакото му се разтвори. Носеше пистолет. Каракал F, да бъдем по-точни. Стандартно оръжие за _Guardia di Finanza_. Преди няколко години имаше демонстрация на възможностите на полицията в клуба по стрелба „Футура“ в Рим. Също така предпочитано оръжие от италианските мафиоти, както стана ясно от факта, за срам на Гуардията и за възмущение на _Кориере дела Сера_, когато цялата доставка демонстрационни пистолети заедно с полицейския ван изчезнаха по пътя към града и така и не бяха открити. Пистолетът на Монкада. Познавах усещането му в ръката си, неговата тежест. Пистолетът, който бях разглобила в Париж, без да го използвам. Трепнах, когато вълна адреналин ме заля толкова рязко, че се олюлях.
	— Лошо ли ви е?
	— Не. Добре съм. Леко замаяна. Да тръгваме.
	Наведох глава към яката на якето си, докато преминавах по коридора. _Не му позволявай да разбере._ Въпросът, който бях заровила в Сейнт Мориц, се разви в съзнанието ми. Как беше узнал Казбич? Мислех си, че Казбич и Монкада са участвали заедно в далаверата изкуство-срещу-оръжие, че Казбич трябва да е чул името на Да Силва от Монкада. Но ако Монкада и Да Силва са от една и съща страна, ако Да Силва е бил двоен агент, ченге, което работи за мафията? Ако е участвал през цялото време? _Брилянтно, Джудит. Отново грешка._


	През цялото време, докато Да Силва ми помагаше да се кача в лодката, пътувайки обратно до Сан Базилио, където започва единственият път от Венеция към вътрешността, анализирах и подреждах отделните парчета.
	Кой знаеше, че Монкада ще бъде на Плас де л’Одеон в онази нощ? Аз и самият Монкада. Рено. Гиш. Баленски. Казбич. Да Силва. Да Силва беше помагал на Казбич за „призраците“. Да Силва беше закачил Караваджо. Той знаеше.
	Изкуство срещу оръжие. Да Силва е бил част от същата разследваща група като Рено, натоварена с издирването на откраднати произведения на изкуството в южната част на Италия. Една от операциите беше приключила със смъртта на няколко техни колеги в бомбена засада. Бях предположила, бях повярвала, че смъртта на Монкада е била отмъщение от страна на Рено, направил го в памет на своите колеги. Бях го довела до Монкада и после той щеше да ме предаде. Но аз изчезнах за известно време, до откриването на „Джентилески“ във Венеция, и те ме бяха намерили.
	Бях изпратила онова глупаво съобщение:
	_Името Джентилески говори ли ти нещо?_
	Ето как Казбич беше открил моята галерия. Защото само Да Силва знаеше значението. Гледката на пистолета, същия пистолет, ми го показа ясно. Причината да не върна Караваджо, лицето, свидетелят, когото бях търсила толкова безрезултатно, беше Да Силва.


	При доковете ни отведоха до една кола, тъмен седан с шофьор. Прожекторите между крановете я осветяваха ярко. Видях, че регистрационните номера бяха римски. Да Силва ми посочи да се кача на задната седалка до него, натисна един бутон, за да раздели превозното средство с екран от плексиглас, като такси в Лондон. Потеглихме към моста за Местре и Да Силва се облегна назад.
	— Как е жена ви? — попитах го внезапно.
	— Жена ми?
	— Казахте ми за нея, когато се срещнахме в Комо. Франческа.
	Франческа — Франци — ме беше довела до истинската самоличност на Рено. Бях я засякла във Фейсбук, бяхме станали приятелки, бях намерила снимки на Рено от кръщаването на детето й. В интерес на истината Да Силва не показа никаква изненада.
	— Тя е много добре. Но сега, мисля, че трябва да поговорим.
	Проблемът със смелия избор е, че той никога не е забавният избор. Седнах по-изправено и бавно развързах косата си, разпилях я по раменете си, докоснах с върха на пръстите устата си. Преминах на италиански.
	— Не, не мисля така. Мисля, че ти трябва да си поговориш с мен.
	— Как така?
	— Името Джентилески говори ли ти нещо?
	— Мисля, че това е името на галерията ти, мис Тиърлинк.
	— Бях задала този въпрос веднъж по-рано. В съобщение, изпратено от телефона на мъж, когото познавах като Рено Клере. Знаеш това. Искам да знам как Иван Казбич е узнал. Искам да знам ти откъде знаеше какво има в моя апартамент. Искам да знам защо не ме арестува за убийство. Защото мисля, че знам отговорите.
	Прецених, че ако това малко пътуване за удоволствие е съгласно закона, той би си помислил, че съм луда и ще ме арестува, когато стигнем там, където, по дяволите, отивахме. А ако е корумпиран, той би могъл да накара горилата да отбие и да ме убие направо на магистралата. В момента това ми изглеждаше успокояващ вариант. Но аз знаех, че няма да направи нито едно от двете.
	Да Силва гледаше право напред.
	— А твоят колега? Моят приятел в Париж? Защо не ме попита за него?
	Да Силва натисна бутона и прозорецът се плъзна надолу, пускайки полъх от ледената нощ на Венето. Той извади цигара и запали. Отказах, когато ми протегна пакета. Наистина мразя пушенето в колите. Той дръпна дълбоко от цигарата, струйка дим се изви от гърлото му.
	— Нека просто да кажем, че си ми направила услуга.
	Седях известно време, обмисляйки това.
	— Е, къде отиваме?
	— Ще видиш.


	Автомагистралата се извиваше в нощта. Спряхме веднъж на един аутогрил, където Да Силва поиска телефона ми, преди да използвам тоалетната. Поразтъпкахме се, пушихме и отново потеглихме и когато започнах да задрямвам, видях, че сме пресекли невидимата линия, след която започват маслиновите дървета, преминаваща през цяла Италия. После навих якето си като възглавница, обърнах се настрани и заспах. Събудих се от топлината на дневната светлина върху клепачите ми, но продължавах да ги държа затворени, усещах движението на колата, чувствах, че спира по-често сред бученето на трафика. Завъртях се сковано и зарових лице в импровизираната възглавница, докато не намалихме и спряхме.
	Да Силва докосна рамото ми.
	— Пристигнахме.
	Измъкнахме се и застанахме на малък бетонен пристан, лъх на машинно масло и стара риба плисна в лицата ни, гъстата влага на Венеция беше заменена от лек морски бриз. Зад кея — бетонна алея, две тъжни изсъхнали палми, редица от овехтели бетонни жилищни блокове, украсени с отрупани с боклук балкони и с олющена боя, обграждаха заключена църква с бяла мазилка. Шофьорът вадеше чантите ни от багажника, аз се мотаех безцелно около него.
	— Насам.
	Обръщайки се към малкия град, видях, че е обграден от високи сухи хълмове, от един от тях като гнил зъб стърчеше нещо като недовършена магистрала.
	— Къде сме? — Алиса в шибаната страна на чудесата, това бях аз.
	— Калабрия. Ще обясня. Първо ще пием по едно кафе.
	Да Силва даде някакви напътствия на водача, който замина с нещата ни. Следвах Да Силва по крайбрежната алея. Възрастен човек ни зяпаше с безразличие от един балкон. По-навътре градчето беше изоставило усилията си за крайморски весел вид: голямата част от магазините бяха празни, с изключение на един супермаркет, салон за слот машини и магазин за електронни цигари. Гирлянди от фолио в черешов цвят бяха окачени между стълбовете на лампите. Влязохме в един запустял бар, от телевизора гърмеше някаква шоу игра, миришеше на прясно кафе, на кроасани, на лимони и на канализация, седнахме на една маса в дъното. Да Силва кимна на бармана, който, изглежда, го познаваше.
	— Гладна ли си?
	— Не — отговорих грубо. Но барманът се мотаеше около нас, така че си поръчах капучино. Когато останахме сами, започнах да ровя с лъжичката в пяната на кафето.
	— Значи през цялото време си знаел? Знаел си, че съм била аз, в Рим?
	— Не бях сигурен. Изпълнението ти беше доста добро. Но тогава ти се появи в Париж и — нека просто да кажем, се случиха още много други неща. В които ти неочаквано се забърка.


	_Бях повярвала, че играя игра, чиито правила се определят от самата мен. И все пак се бях забъркала в друга една игра, започнала много преди това, чиито правила дори не можех да разбера._


	Да Силва и Монкада. Изкуство срещу оръжие. През цялото време.
	— Така че да — продължи спокойно той, — аз знам някои неща. Предполагам, че има още какво да науча от теб. Разполагаме с достатъчно време.
	Изведнъж почувствах, че се задушавам. Отпих от кафето, но то се разплиска по масата. Барманът се огледа с раздразнена загриженост.
	— Съжалявам, трябва да взема малко въздух.
	— Разбира се. Както казах, имаме достатъчно време.
	Застанах на вратата, гледайки надолу по улицата. Преминаха група деца, дебело облечени, макар че не беше студено. Носеха пакети от пекарната. Някои вече бяха разкъсали тънката опаковка и тъпчеха лакомствата в охранените си лица. Марципан. Малки зеленчуци, моркови и патладжани, чепки грозде, миниатюрен панетоне. На юг ги правят за Коледа. Разходих се надолу към брега и погледах известно време морето, но водата не ми предлагаше решение. Нямаше къде да отида.
	Да Силва ме чакаше пред бара. Той ме хвана за ръката.
	— Да вървим.


	Известно време вървяхме по протежение на главния път, оставяйки малкото градче зад нас. Няколко коли ни подминаха. Може би пътниците в тях мислеха, че сме двойка, излязла на разходка. След около двайсет минути Да Силва ме насочи по черен път, който се спускаше надолу към морето. Найлонови торбички и кутии от напитки се бяха закачили по трънливите храсти от двете страни. После стигнахме до покрит с чакъл залив, с още боклук, изхвърлен на брега от вълните, въпреки че шумът им се заглушаваше от бумтенето на машини. Във водата беше построена бетонна платформа, предположих, че е инсталация за пречистване на водата, тъй като от ниската конструкция от пенобетон върху платформата излизаше червена тръба, по-широка от тялото ми, която се простираше през водата до танкер, акостирал на около сто метра от плажа. Тя се полюляваше в морето като пипалото на чудовищен калмар. Огледах палубите на кораба, но те бяха пусти като плажа. Да Силва ме поведе зад сградата, където бяхме скрити от всякакви погледи от борда и където звукът на турбините беше най-силен. Замириса ми на масло и пикня и когато бризът смени посоката, на слаб аромат на бадеми.
	Бях схванала идеята, преди той да извади каракала.
	— И така, предлагам ти избор — започна той.
	— Да, да. Разбрах, че си корумпиран, така че сега ще ме убиеш. Хубаво място си избрал. Близо до твоите приятели, Калабрия.
	— Точно така. Или…
	Бях повярвала, че играя една игра, която се оказа съвсем друга. Работата е там, че аз не обичам манипулираните шансове. Макар и единак, имам някаква представа за справедливост. Докато не бях разбрала как стоят нещата, чувствах някакво объркано безразличие, ехо на апатията, обхванала ме, когато удавих Алвин. Кротката малка Джудит, парализирана от травма. Но сега вече се чувствах ядосана. Наистина дяволски ядосана.
	— Е, между какво трябва да избирам?
	Направих стъпка към ръба на платформата, после още една. Той проследи движението ми с пистолета.
	— Не си мисли, че ще поплуваш — промърмори той. — Течението ще те изхвърли в Галиполи до утре сутринта. Защо мислиш, че сме тук?
	— Защото ти липсва въображение?
	— Или ще спрем дотук, или ще се върнеш в града с мен и ще видим дали можем да работим заедно за известно време. — Ръката му беше съвсем стабилна, както и гласът му. Странно, бях прекарала месеци да мисля, че някой се опитва да ме убие, а сега, когато някой действително се опитваше да ме убие, изпитвах разочарование.
	— Да работим заедно? — изсъсках аз.
	— Има нещо, което искам да направиш. И след това ще бъдеш свободна да си тръгнеш, Джудит.
	Можех да помисля за сестра си или за майка си. За всичко, което бях направила, за всичко случило се, довело ме дотук, за всичко, което съм била, и всичко, в което се бях превърнала. Но не го направих.
	— Давай тогава. Направи го. Направи го. Хайде, давай.
	И той вдигна пистолета и го насочи към сърцето ми.


	_Следва продължение…_


>	Благодарности

	Благодаря на _The Tosh_, на _Errikos_ за „шапките“ и на моите невероятни редактори — Джоел Ричардсън и Тара Сингх-Карлсон, за тяхното огромно търпение.


	Уважаеми читатели,
	Много се радвам, че сте избрали _Домина_ и се надявам да ви достави удоволствие.
	_Маестра_ ви представи главната героиня Джудит Рашли, амбициозен младши художествен експерт, която разкрива измами в аукционната къща, където работи. Тя е уволнена заради любопитството си и когато, в отчаянието си, приема покана за пътуване от един от клиентите на бара, където заработва допълнително като компаньонка, тя открива един много по-различен начин да изпълни мечтите си… с _Домина_ започва с установяването на Джудит в нейна собствена галерия във Венеция, но миналото й е на път да я застигне.
	Когато започнах историята на Джудит, ми беше интересно да си поиграя с условностите на черния роман и създаването на много по-различен вид антигероиня. Исках читателите да открият, че я подкрепят, въпреки виновността й; да бъдат завладени от блясъка и опасността на нейния свят дори когато разбират колко е грешна. _Маестра_ предизвика някои доста силни реакции, както положителни, така и отрицателни — някои читатели смятат Джудит за героиня с възможности, докато други наистина я мразят. Странно може би, но и двете реакции ме вълнуват, защото показват, че читателите са привлечени от книгата. Чудя се дали _Домина_ ще промени начина, по който е възприемана Джудит? При разработването на историята започнах с фразата „Краят на желанието е смърт“. Какво се случва с Джудит, когато тя всъщност получава това, което иска? И когато е принудена да го защити, вероятно с цената на собствения си живот, дали тя все още го иска?
	Беше ми страшно забавно да пиша _Домина_, не на последно място, защото трябваше да направя някои завладяващи изследвания. Интервюирах уеб хакери и _bona fide_ търговец на оръжие, пътувах до Белград и Венеция, прекарах много време с Караваджо, един от любимите ми художници. Дори започнах да уча руски — разбира се, с доста жалки резултати! Това е динамична, енергична, тъмна и понякога комична история, която, надявам се, ще продължава да изненадва читателите до самия край.
	Настроението в _Домина_ е много по-различно от това в _Маестра_ и бих искала да знам коя книга предпочитате или как си представяте, че ще се развие историята в третата и последна книга. Така че, моля, пишете ми на LS.Hilton@myreadersclub.co.uk, за да станете част от Клуба на читателите на Л. С. Хилтън, където ще намерите много допълнителни материали, от данни за творбите до пътеводител, на базата на приключенията на Джудит. _Bonnier Zaffire_ ще запази вашите лични данни поверителни и никога няма да бъдат предоставени на трето лице. Ние няма да ви затрупваме със спам и много имейли, просто ще поддържаме връзка от време на време с новини за книги и можете да се отпишете винаги когато поискате.
	Очаквам с нетърпение да ми пишете и да споделите мнението си за _Домина_.
@	С най-добри пожелания, Лиза
