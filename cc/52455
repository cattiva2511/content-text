	[* Сюжетът на това стихотворение е взет от статията на един руски пътувач през Синайската пустиня към Акабинския залив. „Вѣстникъ Европы“, 1883 г. „На берегу Красного моря“. Г. Елисѣевъ.
	Публикувано първо в сп. „Наука“, г. III, кн. 5–6 (февруари и март 1884 г.), с дата: 25 януари 1884 г.]
P>
#	I

	Под Синая* мълчалива,
	[* Синай — Синайски полуостров, намира се Западна Азия и е част от територията на Египет. — Б.ел.кор.]
	из горещий камъняк,
	дълг керван върви, отива
	към далечен морски бряг.

	Бодро, яхнали ил пяши,
	аравийците вървят,
	жажда, жега, труд не плаши
	на пустинята синът.

	Само графът е в унинье,
	по лицето му тъга —
	други образи, картини
	пълнят му ума сега:

	скъпи спомени засмени
	от Балканската война,
	хълмове, гори зелени
	там под Стара планина,

	дето пролет чародейна
	сипе рози, миризми,
	дето Тунджа бистролейна
	в райските поля шуми;

	де като вълшебна сянка
	чуден лик му се вести —
	име сладостно „Невянка“
	графът тихичко шепти.

	Срещата му кратка беше
	с драголибната мома,
	но и днес го тя дружеше,
	жива грейше му в ума.

	Росна щерка на Балкана,
	де се дяна? Де се скри?
	Страшни меч на Сюлеймана
	всичко пепел там стори.

	Смърт ли я слетя ужасна?
	В плен Невянка ли падна`?
	Слух за девата прекрасна
	веч до графа не стигна.

	Той спомни си… Скръб горчива
	по челото му блуждай.
	— Пей, Юсуфе, песен дива,
	тежко в тоз проклети край!

	Пей, що майка ти е пяла
	под сюрмашкия покров,
	пей за битки, за раздяла…
	Пей, Юсуфе, за любов!

#	II

	Дълго как кервана иде
	под пламтящи небеса.
	Гол Хорив* се веч не види,
	[* Хорив — прочут връх в Арабския полуостров. — Б.ел.кор.]
	скри се острия Муса.

	И когато превалиха
	Акабински* зъбест връх,
	[* Акаба — тесен и дълъг залив, образуван от Червено море на север, между Синайския и Арабския полуостров. — Б.ел.кор.]
	с вик морето поздравиха,
	глътнаха му свежий дъх.

	На брега са три робини.
	Ладията чака веч
	по вълните тъмносини
	да ги носи надалеч —

	във Акаба, търг на роби,
	търг на срам и на тегла,
	който пълни много гроби
	и хареми със тела.

	— Ей, паша, купи робиня —
	рече гнусний господар —
	и от нашата пустиня
	отнеси безценен дар.

	Три цвята са, три елмаза —
	с кръв и злато ги купих,
	кат съкровища ги паза —
	избери една от них.

	Айше е мома отбрана
	от зелений нилски бряг.
	Кожа черна, кадифяна,
	очи пламък, зъби — сняг.

	Сара бледна е еврейка,
	красна щерка на Ливан,
	има взор на чародейка,
	страстни гърди, строен стан.

	Третята мома, що вода,
	от незнайни е места
	и зова „Синайска роза“
	чудната й красота.

	Цвете е тя над цветята,
	във жените е елмаз,
	има на хури`* снагата,
	[* Хурия — красива девойка в мюсюлманския рай. — Б.ел.кор.]
	на бюлбюля* дивний глас.
	[* Бюлбюл (тур.) — славей. — Б.ел.кор.]

	На султанските колене
	с право може тя седя.
	Ей, паша, купи от мене
	таз харемската звезда!

	И лукаво той посочи
	три робини на брегът,
	де под було черни очи
	като въглени горят.

	— Махай се, злодеец гнусен,
	продавач на людска плът! —
	викна графът и намусен
	даде заповед за път.

#	III

	И керванът запътува
	тихо край пустинний бряг,
	а търговецът отплува
	с живата си стока пак.

	Песен жална над вълните
	се разнесе и замря…
	Графу трепнаха гърдите,
	той ослуша се и спря.

	Някаква тревога тайна
	графово сърце смути!
	Болка сладка и омайна
	тая песен му прати.

	Дълго младий граф следеше
	там надутите платна.
	А пустинята шумеше —
	ето буря се дигна.

	Тъмни облаци от пясък
	замрачиха слънчов зрак,
	морските вълни със плясък
	хвърлят се на дивий бряг.

	С трепет умните камили
	клякат. Ураган жесток!
	Аравийците унили
	молят се къде възток!

	Рев талази. Урагана
	стихна. Въздухът е бял,
	на измитий пясък — пяна,
	раковини и корал…

	И камилите смутени
	още гушат се накуп…
	Графът паднал на колене
	пред момински мокър труп.

	Ладията се строшила
	и свирепата вълна
	върху пясъка хвърлила
	от робините една!

	Тихо „Розата Синайска“
	дреме върху морский бряг,
	кат пери`* заспала райска,
	[* Пери — фантастични същества във вид на прекрасни девойки в персийската митология и в легендите на тюркоезичните народи. — Б.ел.кор.]
	без движенье и без знак.

	По лицето й бяло свети
	чудна още красота…
	Той целува й ръцете
	и студените уста.

	А морето йоще плиска
	и насам вълни стреми,
	кат че жертвата си иска,
	и въздиша, и шуми.

#	IV

	И над хладната останка
	мрамор бял се появи —
	надпис къс: _Тук спи Невянка_
	пущинака оживи.

	Заранта завя самуна* —
	[* Самум, самун (араб.) — горещ задушен вятър. — Б.ел.кор.]
	тоя прашният потоп,
	дигна пясъци с фъртуна
	и засипа младий гроб.
@@	1884
P$
