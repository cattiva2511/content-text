D>
	На Поли
D$


>
	_Невъзможно е да знаем какъв живот би имало момичето. В какъв човек би се превърнала. С какво би се занимавала, за кого би тъжала, кого би обичала, изгубила и спечелила. Дали би имала деца и ако да, какви биха станали те. Не можем дори да си представим как би изглеждала като зряла жена. Беше на четири и още нищо от това не бе решено. Цветът на очите й тепърва преминаваше към синьо-зелено. Косата й, тъмна след раждането, вече беше светла, но в русото имаше щипка червено и цветът сигурно можеше отново да се промени. В момента беше особено трудно да се определи. Момичето лежеше с лице към дъното. Тилът й беше покрит с гъста, съсирена кръв. Единствено кичурите по темето й разкриваха светлите нюанси._
	_Не може да се каже, че над сцената бе надвиснала зловеща атмосфера. Или поне не по-зловеща от обикновено. Горските звуци бяха същите като винаги. Лъчите се процеждаха между дърветата по същия начин, по който го правеха винаги, когато слънцето светеше тъкмо по това време на деня. Водата се движеше спокойно около тялото, а по гладката повърхност от време на време се появяваха малки кръгове, когато там кацнеше някое водно конче. Трансформацията беше започнала и постепенно момичето щеше да стане едно с гората и водата. Ако никой не я намереше, природата щеше да поеме по своя курс и да я превърне в част от себе си._
	_Все още никой не знаеше, че нея вече я няма._

	* * *

	— Мислиш ли, че майка ти ще носи бяла рокля? — попита Ерика и се обърна към Патрик в двойното легло.
	— Много смешно наистина — каза той.
	Ерика се засмя и го сръчка.
	— Защо ти е толкова трудно да приемеш, че майка ти се омъжва? Баща ти отдавна се е оженил повторно и в това няма нищо странно, нали?
	— Знам, че е нелепо — каза Патрик и поклати глава, провеси крака от ръба на леглото и започна да си обува чорапите.
	— Харесвам Гунар и според мен е хубаво, че майка ти няма да бъде сама…
	Патрик се изправи и си нахлузи дънките.
	— Предполагам, че просто ми трябва време да свикна. Мама е сама, откакто се помня. Ако някой анализира ситуацията, сигурно ще се окаже, че има нещо във взаимоотношенията майка — син, което не ми дава мира. Струва ми се… странно, че мама ще… живее с някого.
	— Имаш предвид, че е странно, че тя и Гунар спят заедно?
	Патрик сложи ръце на ушите си.
	— Стига!
	Смеейки се, Ерика го замери с възглавница, която скоро се върна при нея, след което избухна война. Патрик се хвърли отгоре й, но борбата бързо премина в милувки и дълбоки въздишки. Ерика протегна ръце към копчетата на дънките му и започна да разкопчава първото.
	— Какво правите?
	Тънкият глас на Мая ги накара да подскочат и да се обърнат към вратата. Мая не стоеше там сама, а бе заобиколена от малките си братя близнаци, които весело наблюдаваха родителите си в леглото.
	— Просто се гъделичкахме — каза Патрик задъхано и се изправи.
	— Крайно време е да поправиш резето на вратата! — прошепна Ерика и придърпа одеялото, тъй като се беше разголила от кръста нагоре. После се изправи и успя да се усмихне на децата. — Слизайте долу и почвайте да слагате закуската, ние идваме.
	Патрик, който през това време бе успял да се дооблече, поведе децата пред себе си.
	— Ако не можеш сам да завинтиш резето, помоли Гунар. Той като че ли винаги е готов да извади кутията с инструменти. Стига да не прави нещо друго с майка ти…
	— Достатъчно! — засмя се Патрик и излезе от стаята.
	С усмивка на уста Ерика отново си легна. Можеше да си позволи да се помотае малко, преди да стане. Едно от предимствата сама да си бъде шеф беше, че не трябваше да се съобразява с някакво работно време, но в същото време това можеше да се счита и за недостатък. Да бъде писател, означаваше, че трябва да проявява характер и самодисциплина, а и понякога беше малко самотно. Но тя обичаше работата си, обичаше да пише, да придава живот на историите и човешките съдби, които избираше да опише и проучи, опитвайки да разбере какво се е случило в действителност и защо. Отдавна бе искала да се захване със случая, по който работеше в момента. Историята на малката Стела, отвлечена и убита от Хелен Першон и Мари Вал, беше развълнувала и все още вълнуваше всички във Фелбака.
	А сега Мари Вал се завърна. Прочутата холивудска звезда беше във Фелбака, за да снима филм за Ингрид Бергман. Слуховете бяха плъзнали из цялото градче.
	Всички познаваха момичетата, или поне някой техен роднина, и всички бяха смаяни, когато през онзи юлски следобед на 1985-а тялото на Стела бе открито в езерцето.
	Ерика се обърна на една страна и се зачуди дали тогава слънцето е греело също толкова приятно, колкото днес. Когато станеше време да измине няколкото метра до кабинета си, щеше да провери. Но това можеше да почака още малко. Тя затвори очи и задряма, заслушана в гласовете на Патрик и децата, които долитаха от кухнята на долния етаж.

	* * *

	Хелен се наведе напред, подпря потни длани на коленете си и остави погледа си да блуждае. Днес постави личен рекорд, въпреки че излезе да тича по-късно от обикновено.
	Морето се простираше синьо и ясно пред очите й, но вътре в нея бушуваше буря. Хелен изпъна гръб и обви ръце около тялото си. Не можеше да спре да трепери. „Някой минава над гроба ми“, казваше майка й в такива случаи. Може би наистина имаше нещо такова. Не над _нейния_ гроб. Но все пак над гроб.
	Времето бе забулило случилото се, спомените й бяха така бегли. Помнеше гласовете, които искаха да знаят какво точно е станало. Отново и отново повтаряха едно и също, докато тя изгуби представа коя истина е тяхната и коя нейната.
	Тогава й се струваше невъзможно да се върне, да заживее тук. Но с годините шепотът и виковете ставаха все по-тихи, превърнаха се в слаб шум и накрая замлъкнаха напълно. Почувства се така, сякаш отново води нормално съществуване.
	Но сега приказките щяха да започнат наново. Всичко щеше да изплува на повърхността. И както често става в живота, нещата се случваха наведнъж. Не беше спала няколко седмици, след като получи писмото от Ерика Фалк, в което се казваше, че тя пише книга и би искала да се срещне с Хелен. Беше принудена да поднови рецептата за хапчетата, без които се бе справяла дълги години. В противен случай не би могла да понесе следващата новина: Мари се бе върнала.
	Оттогава бяха минали трийсет години. Двамата с Джеймс живееха живота си спокойно и без излишен шум, а и тя знаеше, че Джеймс така иска. Накрая ще спрат да говорят, беше й казал. И имаше право. Мрачните им моменти бързо отминаха. Тя просто се грижеше ежедневието да тече както трябва и успяваше да държи спомените скрити. Или поне доскоро. Сега обаче образите проблясваха пред очите й. Виждаше ясно лицето на Мари. Както и щастливата усмивка на Стела.
	Хелен се обърна обратно към морето и опита да се съсредоточи върху редките вълни. Но картините не искаха да напуснат съзнанието й. Мари отново беше тук и носеше гибелта със себе си.

	* * *

	— Извинете, къде мога да намеря тоалетна?
	Стюре от енорията гледаше окуражително към Карим и останалите от бежанския център в Танумсхеде, дошли на урок по шведски.
	Всички повториха фразата толкова добре, колкото можеха.
	— Извинете, къде мога да намеря тоалетна?
	— Колко струва това тук? — продължи Стюре.
	Хорът повтори:
	— Колко струва това тук?
	Карим се бореше да свърже думите с текста пред себе си. Всичко беше толкова различно. Буквите, които трябваше да разтълкуват, звуците, които трябваше да произнесат.
	Огледа се наоколо и видя смела групичка от шест души. Останалите или бяха излезли на слънце, или играеха футбол, или лежаха в бунгалата. Една част опитваха да проспиват дните и спомените, докато други си пишеха с тези приятели и роднини, с които все още можеха да се свържат, или пък сърфираха из новинарските сайтове. Не че имаше кой знае колко информация. Правителството разпространяваше само пропаганда, а на международните информационни агенции им беше трудно да пратят свои кореспонденти на място. В предишния си живот самият Карим беше журналист, така че разбираше колко е трудно да получиш вярна и актуална информация от страна като Сирия, където се води война и която е разкъсана отвън и отвътре.
	— Благодаря, че ни поканихте на гости.
	Карим изсумтя. Тази фраза никога нямаше да му потрябва. Ако имаше нещо, което бе научил бързо, това беше, че шведите са резервирани. Бежанците нямаха никакъв контакт с местните, с изключение на Стюре и хората, които работеха в центъра.
	Сякаш се бяха озовали в малка страна в страната, изолирани от околния свят. Единствената им компания бяха другите бежанци. И спомените от Сирия. Добрите също, но най-вече лошите. Тези, които мнозина изживяваха отново и отново. Карим от своя страна се опитваше да потисне всичко. Войната, която се бе превърнала в ежедневие. Дългото пътуване към обетованата северна страна.
	Справяше се. Обичаше Амина и техните съкровища Хасан и Самия. Това беше важното. Бе успял да ги отведе на безопасно място, да им осигури възможността да имат бъдеще. Спомените за телата, плаващи в морето, нахлуваха в сънищата му, но изчезваха, когато отвореше очи. Той и семейството му бяха тук. В Швеция. Нищо друго нямаше значение.
	— Как се казва, когато правиш секс с някого? — Аднан се засмя на собствените си думи. Той и Калил бяха най-младите момчета тук. Седяха един до друг и се подкокоросваха.
	— Покажете уважение — каза Карим на арабски и се вторачи в тях, след което сви извинително рамене към Стюре, който кимна леко.
	Калил и Аднан бяха дошли тук сами, без семейства, без приятели. Бяха успели да се махнат от Алепо, преди да стане твърде опасно да избягаш оттам. Да избягаш или да останеш. И двата варианта носеха смъртна опасност.
	Карим не можеше да им се ядоса, въпреки очевидната им липса на уважение. Те бяха деца. Изплашени и сами в непозната страна. Напереността беше единственото, което им оставаше. За тях всичко беше чуждо. Карим беше говорил малко с тях след уроците. Семействата им бяха събрали всички пари, които имаха, за да могат младежите да стигнат дотук. Носеха голяма тежест на раменете си. Не просто бяха захвърлени в непознат свят, ами от тях се очакваше възможно най-бързо да се установят, за да могат да спасят семействата си от войната. Но макар да ги разбираше, не можеше да приеме неуважителното им отношение към новата им родина. Колкото и да се бояха от тях, шведите все пак ги бяха приели. Бяха им осигурили покрив над главите и храна за деня. А Стюре идваше тук в свободното си време и се мъчеше да ги научи да питат за цени и тоалетни. Карим може и да не разбираше шведите, но щеше вечно да им бъде благодарен за това, което направиха за семейството му. Не всички споделяха тази нагласа, а тези, които не уважаваха новата си страна, вредяха и на останалите, защото караха шведите да гледат на всички им с подозрение.
	— Колко хубаво е времето днес — каза Стюре ясно.
	— Колко хубаво е времето днес — повтори Карим и се усмихна на мъжа до дъската.
	След два месеца в Швеция вече разбираше благодарността, която изпитваха местните, когато слънцето грееше. „Ама че шибано време“ беше едно от първите изречения, които научи на шведски. Само че още не можеше да свикне със странния начин, по който произнасяха „ш“.

	* * *

	— Според теб колко секс правят хората на такава възраст? — попита Ерика и отпи от пенливото си вино.
	Смехът на Ана накара останалите посетители в кафе „Брюган“ да ги зяпнат.
	— Сериозно ли, сестра ми? Такива неща ли ти се въртят в главата? Колко активна сексуално е майката на Патрик?
	— Да, но мисля за това от по-широка перспектива — каза Ерика и гребна още една лъжица от супата с морски дарове. — Колко години хубав секс ни остават? Дали човек губи интерес някъде по пътя? Дали либидото е нещо постоянно, или се заменя от желание да решаваш кръстословици или судоку и да ядеш бриджбландинг*?
	[* Покрити с шоколад пралини с различен цвят и вкус, популярни в Скандинавия. — Б.пр.]
	— Леле… — Ана поклати глава и се облегна назад в стола си, опитвайки да се намести удобно.
	Стомахът на Ерика се сви на буца, щом я погледна. Не много отдавна претърпяха ужасната катастрофа, заради която Ана изгуби детето, което чакаше. Белезите по лицето й никога нямаше да изчезнат. Но скоро Ана щеше да роди първото си общо дете с Дан. Понякога животът наистина ни изненадваше.
	— Смяташ ли например че…
	— Ако дори само обмисляш да кажеш „мама и татко“, ще се изправя и ще си тръгна — каза Ана и вдигна ръка. — Изобщо не искам да си го помислям.
	Ерика се ухили.
	— Окей, няма да давам пример с мама и татко, но според теб колко често правят секс Кристина и Строителя Боб?
	— Ерика! — Ана покри лицето си с длани и тръсна глава. — И трябва да спрете да наричате бедния Гунар Строителя Боб просто защото е услужлив и сръчен.
	— Окей, тогава да поговорим за сватбата. И теб ли те повика да дадеш мнение за роклята? Надявам се, няма само аз да опитвам да стоя спокойно и да кимам, докато тя показва едно грозно бабешко творение след друго.
	— Не, Кристина помоли и мен — каза Ана и опита да се наведе, за да отхапе от скаридения си сандвич.
	— По-добре дръж сандвича върху корема си — предложи Ерика с усмивка и бе възнаградена с гневен поглед от страна на Ана.
	Колкото и да копнееха за това бебе, не беше особено приятно да си бременна в лятната жега, а коремът на Ана беше, меко казано, гигантски.
	— Не можем ли да опитаме да повлияем малко на избора й? Кристина има толкова хубава фигура. Талията й е по-тясна от моята, дори гърдите й са по-хубави. Просто никога не смее да го покаже. Представи си колко ще е красива с прилепнала дантелена рокля с деколте!
	— Не ме намесвай, ако искаш да опиташ да преобразиш Кристина — каза Ана. — Лично аз смятам да й кажа, че изглежда фантастично, независимо каква рокля си хареса.
	— Пъзла.
	— Гледай си твоята свекърва, аз ще си гледам моята. — Ана отхапа с наслада от сандвича си.
	— Да, понеже Естер ти създава толкова грижи — каза Ерика и си представи милата майка на Дан, която никога не би изразила и най-малката критика или несъгласие.
	Ерика го знаеше от собствен опит, още от далечното време, когато самата тя ходеше с Дан.
	— Да, права си, имам късмет с нея — каза Ана и изруга, защото изпусна сандвича върху корема си.
	— Не се притеснявай, така и така никой няма да те гледа в корема, предвид огромните ти гърди — каза Ерика и посочи G-чашките на Ана.
	— Затваряй си устата.
	Ана избърса, доколкото можа, майонезата от роклята си. Ерика се наведе напред, хвана лицето на малката си сестра и я целуна по бузата.
	— Какво беше това? — попита Ана сепнато.
	— Обичам те — каза Ерика простичко и вдигна чашата си. — За нас, Ана. За теб и мен и лудите ни семейства. За всичко, през което сме преминали, за всичко, което сме преживели, и за това, че вече нямаме тайни една от друга.
	Ана примигна няколко пъти, после вдигна чашата си с кола и се чукна с Ерика.
	— За нас.
	За миг на Ерика й се стори, че долавя тъмен отблясък в погледа на Ана, но секунда по-късно той изчезна. Сигурно си въобразяваше.

	* * *

	Сана се наведе над градинския жасмин и вдиша аромата му. Това не я успокои както друг път. Около нея обикаляха клиенти, вдигаха саксии и слагаха почва за цветя в количките си, но тя почти не ги забелязваше. Пред себе си виждаше единствено фалшивата усмивка на Мари Вал.
	Сана не можеше да проумее факта, че тя се е върнала. След всички тези години. Сякаш не беше достатъчно, че срещаше Хелен из градчето и трябваше да й кима.
	Беше приела, че Хелен живее наблизо и може да се натъкне на нея по всяко време. В очите й се виждаше болката, която я разяждаше все повече с всяка изминала година. Но Мари никога не бе показала разкаяние, лицето й грееше усмихнато от страниците на всички списания за знаменитости.
	А сега се бе върнала. Фалшивата, красива, засмяна Мари. Бяха в един клас в църковното училище. Сана гледаше със завист дългите й мигли и косата, която се спускаше чак до кръста й, но в същото време виждаше чернилката в нея.
	Слава богу, родителите й нямаше да видят усмихнатата Мари из градчето. Сана беше на тринайсет, когато мама почина от рак на черния дроб, и на петнайсет, когато издъхна татко. Лекарите така и не можаха да посочат точна причина за смъртта, но Сана знаеше какво е станало. Беше умрял от мъка.
	Сана поклати глава и мигрената напомни за себе си.
	Принудиха я да се премести при леля Лин, но там не се чувстваше у дома си. Децата на Лин и вуйчо Пол бяха няколко години по-малки от нея и те не знаеха какво да правят с една осиротяла тийнейджърка. Никога не се държаха гадно или глупаво, правеха каквото могат, но си оставаха чужди хора.
	Сана си избра гимназия по земеустройство далеч оттам и започна да се труди почти веднага след като завърши. Оттогава живееше за работата си. Държеше малък градинарски магазин в края на Фелбака. Не печелеше много, но достатъчно, за да издържа себе си и дъщеря си. Това й беше достатъчно.
	Когато се разбра, че Стела е била убита, родителите й се превърнаха в живи мъртви. В известен смисъл ги разбираше. Някои хора излъчват по-силна светлина от останалите и Стела беше от тях. Винаги радостна, винаги мила, винаги пълна с целувки и прегръдки, които раздаваше на всички наоколо. Ако през онази гореща лятна утрин Сана бе могла да умре вместо сестра си, щеше да го направи.
	Но вместо това в езерцето откриха тялото на Стела. А след нея не остана нищо.
	— Извинете, има ли роза, която се гледа по-лесно от останалите?
	Сана се стресна и вдигна поглед към жената, която се бе приближила незабелязано до нея. Жената й се усмихна и угрижената физиономия на Сана се отпусна.
	— Обичам рози, но за жалост, не ме бива в градинарството.
	— Цветът има ли значение? — попита Сана.
	Беше експерт в това да помага на хората да откриват подходящите за тях растения. За някои това бяха цветя, които се нуждаят от много грижи и внимание. Такива хора можеха да накарат орхидея да цъфти и да прекарат с нея дълги, щастливи години. Други едва успяваха да се грижат за самите себе си, така че им трябваха търпеливи, издръжливи растения. Не непременно кактуси, тях Сана пазеше за най-тежките случаи, но можеше да предложи лилия на мира или монстера например. И се гордееше, че винаги свързва правилните растения с правилния тип хора.
	— Розово — каза дамата замечтано. — Обичам розово.
	— Знаеш ли, имам точно каквото търсиш. Анасонолистна шипка. Най-важното е да си малко по-внимателна, като я засаждаш. Изкопаваш дълбока дупка и я поливаш обилно. Добавяш малко тор, ще ти дам подходящ вид, след което слагаш розовия храст. Запълваш с пръст и отново поливаш. Първоначалното поливане е много важно, за да хванат корените. След това трябва да се грижиш единствено да не изсъхне. И да я подрязваш всяка година в началото на пролетта. Обикновено се казва, че това трябва да се прави, когато листата на брезите станат големи колкото миши уши.
	Дамата гледаше влюбено розовия храст, който Сана постави в количката й. Много добре я разбираше. В розите имаше нещо специално. Сана често сравняваше хората с цветя. Ако Стела беше цвете, определено щеше да е роза. Галска роза. Красива, великолепна, с множество венчелистчета.
	Жената се прокашля и попита:
	— Всичко наред ли е?
	Сана тръсна глава и осъзна, че отново се е зареяла в спомени.
	— Да, просто съм малко изморена. Тази жега…
	Жената кимна в отговор на недовършеното изречение.
	Но не, не всичко беше наред. Злото се бе завърнало. Сана го усещаше също толкова ясно, колкото и аромата на розите.

	* * *

	Да прекарваш почивните си дни с децата, не може да се определи като свободно време, мислеше си Патрик. По странен начин беше просто прекрасно и в същото време абсолютно изтощително. Особено сега, когато сам отговаряше и за трите деца, докато Ерика обядваше с Ана. Освен това, противно на здравия разум, беше завел децата долу на брега, защото бяха започнали да стават неспокойни у дома. Обикновено беше по-лесно да ги усмири, като им намери занимание, но беше подценил колко много ще го затрудни тъкмо крайбрежната обстановка. На първо място имаше риск от удавяне. Къщата им се намираше в Селвик, точно над плажа, и Патрик многократно се бе будил, облян в студена пот, защото бе сънувал как някое от децата се е измъкнало навън и е стигнало до морето. На второ място беше пясъкът. Ноел и Антон не просто хвърляха упорито пясък по другите деца, което му докарваше сърдити погледи от страна на родителите им, ами по някаква непонятна причина им харесваше да го пъхат в устата си. Самият пясък не беше чак такъв проблем, но Патрик настръхваше при мисълта за всички останали гнусотии, които можеха да се озоват в мъничките усти на близнаците. Вече беше дръпнал един фас от юмрука на Антон, а беше въпрос на време някое от момчетата да хване парче стъкло. Или пакетче снус.
	Добре че беше Мая. Понякога Патрик се чувстваше гузен, че тя се грижи толкова за малките си братя, но Ерика все твърдеше, че на Мая й харесва да го прави. Както на нея й бе харесвало да се грижи за Ана.
	Сега Мая следеше близнаците да не нагазят твърде навътре във водата, насочваше ги с твърда ръка към брега, внимаваше какво лапат и изтупваше децата, върху които братята й бяха хвърлили пясък. На Патрик понякога му се искаше тя да не е толкова прилежна. Боеше се, че я очакват много ядове, ако продължава да е толкова старателна.
	Откакто имаше проблеми със сърцето преди няколко години, той знаеше колко важно е да се грижиш за себе си и да си даваш почивка. Въпросът беше дали времето, прекарано с децата, можеше да се нарече така. Макар и да ги обичаше повече от всичко, той бе принуден да признае пред себе си, че понякога му липсваше спокойствието на полицейското управление в Танумсхеде.

	* * *

	Мари Вал се излегна върху шезлонга и протегна ръка към питието си. „Белини“. Шампанско със сок от праскови. Е, не беше като това на „Харис“ във Венеция, за жалост. Тук нямаше пресни праскови. Наложи й се да направи бледо подобие със сок „Провива“* и евтиното шампанско, с което скръндзите от филмовото студио бяха напълнили хладилника й. Но трябваше да се задоволи с това. Беше поискала съставките за коктейла да я очакват, когато пристигне.
	[* Марка плодови сокове, собственост на „Данон“, предназначени за скандинавския пазар. — Б.пр.]
	Чувството да се върне тук беше доста особено. Не в дома си, разбира се. Той отдавна беше съборен. Не можеше да не се зачуди дали собствениците на новата къща, построена върху парцела, са били посещавани от зли духове, предвид всичко, което се беше разиграло там. Вероятно не. Злото вероятно беше отишло в гроба заедно с родителите й.
	Мари отпи още една глътка от белинито. Питаше се къде ли са собствениците на къщата, в която бе отседнала. Дори човек да не прекарваше много време в Швеция, ясният и топъл август беше отлично време да се наслади на вилата, за чиято покупка и обзавеждане сигурно бяха отишли доста милиони. По всяка вероятност собствениците бяха отишли в подобната на замък къща в Прованс, която Мари откри, когато потърси информация за тях в Гугъл. Богатите хора обикновено се задоволяваха единствено с много от всичко. В това число и с летни вили.
	И все пак тя беше благодарна, че дават къщата под наем. Именно насам се забързваше, когато снимките за деня приключеха. Знаеше, че няма да й се размине в дългосрочен план, все някой ден щеше да срещне Хелен. Нямаше да й се размине прозрението колко много означаваха двете една за друга преди време и колко много се бяха променили нещата сега. Но още не беше готова за това.
	— Мамо!
	Мари затвори очи. Откакто Джеси се роди, Мари опитваше да я накара да използва името й, вместо този ужасен етикет, но напразно. Малката настояваше да я нарича мамо, сякаш по този начин можеше да я превърне в една от онези трътлести домакини.
	— Мамо?
	Гласът дойде току иззад гърба й и Мари осъзна, че не може да се скрие.
	— Да? — каза тя и се пресегна към чашата.
	Мехурчетата одраскаха гърлото й. Чувстваше тялото си все по-меко и по-гладко с всяка глътка.
	— Със Сам мислехме да излезем с лодката му, може ли?
	— Да, разбира се — каза Мари и отпи нова глътка, след което се взря в момичето изпод лятната си шапка. — Искаш ли?
	— Мамо, аз съм на петнайсет — каза Джеси с въздишка.
	Боже господи, Джеси беше толкова благоприлична, че беше трудно за вярване, че е нейна дъщеря. За щастие, поне бе успяла да срещне едно момче, след като пристигнаха във Фелбака.
	Мари потъна обратно в шезлонга и затвори очи, но веднага след това пак ги отвори.
	— Защо още си тук? — попита тя. — Скриваш ми слънцето. Опитвам се да хвана тен. Следобед ще снимаме и искат да имам естествен загар. Ингрид е приличала на джинджифилова сладка, когато е прекарвала лятото на остров Данхолмен.
	— Аз…
	Джеси тръгна да казва нещо, но се обърна кръгом и излезе. Мари чу външната врата да се затваря силно, и се усмихна на себе си. Най-накрая сама.

	* * *

	Бил Андершон вдигна капака на кошницата и извади един от сандвичите, които Гун беше приготвила. Погледна нагоре, преди бързо да затвори капака. Чайките бяха бързи и ако човек не внимаваше, можеха да отмъкнат целия обяд. Тук на кея положението беше особено опасно.
	Гун го сръчка.
	— Идеята _наистина_ е добра — каза тя. — Откачена, но добра.
	Бил затвори очи и отхапа от сандвича.
	— Наистина ли го мислиш, или просто го казваш, за да зарадваш мъжа си? — попита той.
	— Кога съм казвала нещо само за да те зарадвам? — каза Гун, а Бил трябваше да признае, че е права. През четиридесетте години, които бяха прекарали заедно, почти нямаше случай, когато тя да не е била брутално откровена.
	— Всъщност доста мислих по въпроса още откакто гледахме онзи филм. Мисля, че би проработило и тук. Говорих с Ролф от бежанския център и изглежда там не е особено забавно. Хората толкова ги е страх, че не смеят дори да се доближат.
	— Тук във Фелбака е достатъчно да идваш от Стрьомстад като мен, за да те считат за пришелец. Може би не е толкова странно, че не посрещат сирийците с отворени обятия.
	Гун си взе още една питка, купена преди малко от пекарна „Сетерлиндс“, и я намаза с дебел слой масло.
	— Значи е време хората да променят отношението си — каза Бил и разпери ръце. — Тук има семейства с деца, избягали от войната и преживели кой знае колко още ужаси по пътя. Трябва да се погрижим хората да започнат да говорят с тях. Щом можем да научим сомалийци да карат ски и да играят хокей с топка, значи можем да научим и сирийци да плават, нали? Сирия има ли излаз на море, между другото? Може би вече знаят как се прави?
	Гун поклати глава.
	— Нямам представа, скъпи, трябва да провериш в Гугъл.
	Бил взе айпада, който още му бе под ръка след следобедното судоку предизвикателство.
	— Да, Сирия граничи с море, но е трудно да разберем колко от бежанците са живели до брега. Винаги съм казвал, че всеки може да се научи да плава, така че това ще е добра възможност да го докажем.
	— Но не е ли достатъчно да го правят за удоволствие? Трябва ли да се състезават?
	— Това беше цялата идея на „Приятни хора“*1. Че ги мотивира истинското предизвикателство. Беше като _statement_*2.
	Бил се усмихна. Виж ти, можел да се изразява така, че думите му да звучат информирано и обмислено.
	— Да, само че защо трябва да бъде — как го каза? — _statement_?
	[*1 Шведски документален филм за мъжкия отбор по хокей с топка на Сомалия, съставен от сомалийци, живеещи в Швеция, и станал първият африкански отбор, играл на световно първенство по този спорт. — Б.пр.]
	[*2 Изявление, твърдение. Тук и по-нататък в книгата думите и репликите, изписани на латиница, са на английски. — Б.пр.]
	— Иначе няма да има такъв ефект. Ако повече хора се вдъхновят, както стана и с мен, може да се получи верижна реакция. Така ще е по-лесно за бежанците да бъдат приети в общността.
	Бил си представи как дава началото на национално движение. Големите промени все трябваше да започнат някъде. Това, което започна със световното по хокей с топка за сомалийците, можеше да продължи с плаване за сирийците и да стигне кой знае докъде!
	Гун сложи ръка върху неговата и му се усмихна.
	— Още днес ще отида да говоря с Ролф, за да си уредя среща в центъра — каза Бил и си взе нова питка. След известно колебание извади още една и я метна на чайките. В крайна сметка и те имаха право да ядат.

	* * *

	Ева Берг вдигна шумата и я остави в коша. Както обикновено, когато огледа имота, сърцето й прескочи няколко удара. Всичко това беше тяхно. Историята на стопанството никога не ги бе тревожила. Двамата с Петер не бяха особено суеверни. Когато купиха имота преди десет години, хората се разприказваха за всички нещастия, сполетели предишното семейство. Но доколкото Ева разбираше, голямата трагедия бе причинила всичко останало. Смъртта на малката Стела беше довела до трагичната съдба на семейство Странд, но това нямаше нищо общо със самото стопанство.
	Ева се наведе напред и продължи да търси плевели, игнорирайки болката в коленете. За нея и Петер новият им дом беше рай. Идваха от града, ако Удевала можеше да се нарече град, но винаги бяха мечтали за живот на село. Стопанството в покрайнините на Фелбака беше перфектно във всяко отношение. Цената беше ниска заради случилото се, но за тях това означаваше единствено, че можеха да си позволят да го купят. Ева се надяваше, че са успели да изпълнят мястото с достатъчно любов и позитивна енергия.
	Най-хубавото беше колко добре се чувстваше тук Неа. Бяха я кръстили Линеа, но тя още от малка произнасяше името си Неа, така че за Ева и Петер стана естествено също да я наричат така. Сега беше на четири годинки и се държеше толкова своенравно, че на Ева не й се мислеше каква ще бъде като тийнейджърка. Но изглежда с Петер нямаше да имат повече деца, така че когато настъпеше пубертетът, щяха поне да могат да се съсредоточат изцяло върху Неа. В момента обаче това й се струваше твърде далеч във времето. Засега дъщеря им хвърчеше сред животните във фермата като малка топка енергия, а русата коса, която беше наследила от Ева, приличаше на облак, обгърнал светлото й лице. Ева все се тревожеше, че Неа ще изгори на слънцето, но момиченцето като че ли просто трупаше още повече лунички.
	Изправи се и избърса потта от челото си с китка, за да не се изцапа с градинските ръкавици. Обичаше да плеви зеленчуците. Контрастът с работата в офиса беше прекрасен. Изпитваше детинско щастие да вижда как семената, които е засяла, растат и се превръщат в реколта, готова за прибиране. Не можеха да печелят от стопанството, но имаха зеленчукова градина, картофено поле и билкова градина, които бяха достатъчни за нуждите на домакинството. Понякога Ева изпитваше угризения, че живеят толкова добре. Животът й беше станал по-хубав, отколкото някога би могла да си представи. Нямаше нужда от нищо повече на този свят, освен Петер, Неа и дома им.
	Ева започна да вади моркови. В далечината видя Петер да се задава с трактора. Той работеше в Тетра Пак, но обичаше да прекарва цялото си свободно време в трактора. Сутринта бе излязъл рано, много преди тя да се събуди, и беше взел със себе си обяд и термос с кафе. Към имота спадаше и малко парче гора. Петер бе решил да я попрочисти и Ева знаеше, че той ще се върне с дърва за зимата, потен и мърляв, с мускулна треска и широка усмивка.
	Сложи морковите в една кошница и я остави настрана — бяха за вечерята днес. После свали ръкавиците си, остави ги до кошницата и тръгна към Петер. Замижа и опита да види Неа в трактора. Сигурно беше заспала, както винаги, когато се возеше вътре. Днес й се бе наложило да стане рано, но тя обичаше да ходи с Петер в гората. Може и да обичаше майка си, но боготвореше баща си.
	Тракторът вече се приближаваше по алеята към къщата.
	— Здравей, скъпи — каза Ева, когато Петер изгаси двигателя.
	Сърцето й направи няколко допълнителни удара, когато видя усмивката му. Все още, след всички тези години, той караше коленете й да омекват.
	— Здрасти, мила! Хубаво ли изкарахте деня?
	— Да…
	Защо говореше в множествено число?
	— Ами вие? — добави тя бързо.
	— Кои ние? — попита Петер и я дари с потна целувка, след което се огледа. — Къде е Неа? Следобеден сън ли спи?
	Ушите й започнаха да пищят и Ева чу собствения си глас някъде в далечината:
	— Мислех, че е с теб.
	Двамата се спогледаха, докато светът им рухваше.


>	Случаят „Стела“

	_Линда погледна Сана, която се подрусваше на седалката._
	— _Според теб какво ще каже Стела, когато види всичките ти дрехи?_
	— _Мисля, че ще се зарадва — каза Сана с усмивка и за секунда заприлича досущ на малката си сестра. — Но може и да ми завиди._
	_Линда се усмихна, докато завиваше по алеята към къщата. Сана беше толкова грижовна кака._
	— _Ще й обясним, че тя също ще получи хубави дрехи, когато е неин ред да тръгне на училище._
	_Едва успя да спре колата, преди Сана да изскочи навън и да отвори багажника, за да извади нещата си._
	_Вратата на къщата се отвори и Андерш излезе на верандата._
	— _Извинявай, че закъсняхме — каза Линда. — Спряхме да хапнем._
	_Андерш я погледна със странно изражение._
	— _Знам, че скоро ще е време за вечеря, но Сана много искаше да отидем на сладкарница — продължи Линда и се усмихна на дъщеря им, която прегърна татко си набързо и се втурна вътре в къщата._
	_Андерш поклати глава._
	— _Не е това. Аз… Стела не се е прибрала._
	— _Не е ли? — Един поглед към Андерш беше достатъчен стомахът й да се свие на топка._
	— _Не, а звънях и на Мари, и на Хелен. И двете не са си у дома._
	_Линда си отдъхна и затвори вратата на колата._
	— _Спокойно, сигурно просто закъсняват. Знаеш я каква е Стела, вероятно е искала да минат през гората и да им покаже всичко. — Тя целуна Андерш по устата._
	— _Сигурно си права — каза той, но не изглеждаше убеден._
	_Телефонът звънна и Андерш забърза към кухнята, за да вдигне._
	_Линда сви вежди, докато се навеждаше да събуе обувките си. Не беше обичайно за Андерш да се тревожи толкова. Но все пак беше прекарал цял час сам вкъщи, чудейки се какво става._
	_Когато се изправи, Андерш стоеше пред нея. Изражението на лицето му накара топката в стомаха й да се завърне с пълна сила._
	— _Обади се Коге*. Хелен се е прибрала и сега ще вечерят. Коге е звъннал на Мари и по неговите думи двете момичета твърдят, че са се разделили със Стела в пет часа._
	[* Героите в книгата назовават персонажа единствено с инициалите на личното му име, _KG_, които на шведски се произнасят „ко ге“. Самото име не се споменава, но е възможно да става дума за двойното име Карл Густав. — Б.пр.]
	— _Какво говориш?_
	_Андерш си обу маратонките._
	— _Търсих навсякъде из фермата, но може отново да е отишла в гората и да се е изгубила._
	_Линда кимна._
	— _Трябва да отидем да я потърсим._
	_Тя се приближи до стълбите и викна към горния етаж:_
	— _Сана? С татко ще отидем да потърсим Стела. Сигурно е в гората. Знаеш колко обича да ходи там. Скоро ще се върнем!_
	_Погледна мъжа си. Не искаше да покаже притеснението си пред Сана._
	_Но половин час по-късно вече не можеха да го скрият един от друг. Андерш беше стиснал волана толкова силно, че кокалчетата му бяха побелели. След като претърсиха гората до стопанството, те се върнаха обратно по пътя и минаха бавно покрай всички места, където знаеха, че Стела обича да ходи. Но не видяха и помен от нея._
	_Линда сложи ръка върху коляното на Андерш._
	— _Трябва да се връщаме._
	_Андерш кимна и я погледна. Тревогата в очите му беше плашещо отражение на нейните собствени чувства._
	_Трябваше да се обадят в полицията._

	* * *

	Йоста Флюгаре прелистваше документите пред себе си. Беше понеделник през месец август, така че купчината не беше особено голяма. Нямаше нищо против да работи през лятото. С изключение на някоя и друга игра на голф от време на време, нямаше нищо по-добро за вършене. Разбира се, Ева идваше на гости от време на време, но откакто роди отново, посещенията станаха по-редки, което беше напълно разбираемо. На Йоста му стигаше, че винаги е добре дошъл да отиде при нея в Гьотеборг и поканата беше искрена. Тези редки срещи с новото му семейство бяха достатъчни. А и беше по-добре Патрик да почива през лятото, тъй като той имаше малки деца. Йоста и Мелберг можеха да си седят тук като два стари впрегатни коня и да приемат жалбите, които пристигаха. Мартин наминаваше доста често, за да нагледа „старчетата“, както се изразяваше, за да ги дразни, но според Йоста той просто искаше малко компания. Мартин не беше срещнал нова жена, след като Пия почина, което беше жалко. Мартин беше добро момче, а дъщеря му имаше нужда от женско внимание. Знаеше, че Аника, секретарката на управлението, понякога се грижи за момичето, под претекст, че Тюва може да си играе с нейната собствена дъщеря Леа. Само че това не беше достатъчно. Момиченцето се нуждаеше от майка. Но Мартин не беше готов за нова връзка и нямаше какво да се направи. Любовта идваше когато си поиска, и за самия Йоста бе имало само една жена. Но си мислеше, че Мартин е прекалено млад, за да живее така.
	Разбираше обаче, че не е толкова лесно да откриеш нова любов. Човек не може да пришпори чувствата си, пък и изборът е ограничен, когато живееш в малко градче. Освен това Мартин си падаше малко женкар, преди да срещне Пия, така че в доста от случаите рискуваше да повтори. А мнението на Йоста по въпроса бе, че ако нещата не са сработили първия път, то вторият едва ли ще е по-добре. Но какво ли разбираше той? Голямата му любов беше съпругата му Май-Брит, с която бе делил зрелия си живот. Нямаше друга нито преди, нито след нея.
	Рязък телефонен звън го извади от размислите.
	— Полицейско управление Танумсхеде.
	Йоста се заслуша напрегнато в гласа в другия край.
	— Идваме. Какъв е адресът? — попита той, записа го, затвори и се втурна в съседната стая, без да почука.
	Мелберг се стресна, събуден от дълбокия си сън.
	— Какво, по дяволите? — възкликна той и зяпна Йоста.
	Косата, която беше зализал нагоре в напразен опит да прикрие голото си теме, падна обратно надолу, но той бързо я намести с отработено движение.
	— Изчезнало дете — каза Йоста. — Момиче на четири години. Няма го от сутринта.
	— От сутринта? И родителите се обаждат чак сега? — попита Мелберг и скочи от стола.
	Йоста погледна ръчния си часовник. Минаваше три.
	Изчезналите деца не бяха нещо обичайно. Лятно време се разправяха най-вече с пияници, обири, крадци, нападения и евентуално опити за изнасилване.
	— И двамата си мислели, че момичето е при другия родител. Казах, че тръгваме веднага.
	Мелберг напъха крака в обувките си, които стояха до бюрото. Кучето му Ернст, което също се беше събудило, облегна изморено глава на пода, след като установи, че развълнуваната обстановка няма да включва нито разходка, нито нещо за ядене.
	— Къде отиваме? — попита Мелберг, подтичвайки след Йоста към гаража.
	Вече се бе задъхал тежко, когато стигнаха до колата.
	— Става дума за имота на семейство Берг — каза Йоста. — Там, където живееха Странд.
	— По дяволите — каза Мелберг.
	Само беше чел и слушал за стария случай, който датираше много отпреди да дойде във Фелбака. Но Йоста го помнеше.
	И сегашното обаждане му се струваше твърде познато.

	* * *

	— Ало?
	Патрик избърса ръка, преди да вдигне, но телефонът все пак се изцапа с пясък. Със свободната си ръка махна на децата да дойдат, след което извади пакет бисквити с аромат на ванилия и кутия с ябълкови резени. Ноел и Антон се нахвърлиха на бисквитите, като и двамата опитваха да ги издърпат от ръцете на другия, поради което целият пакет падна в пясъка и по-голямата част от бисквитите се разсипаха навън. Няколко други родители погледнаха към тях и Патрик усети как сумтят. А и не беше като да не ги разбира. Смяташе, че двамата с Ерика са относително компетентни родители, но въпреки това близнаците понякога се държаха като отгледани от вълци.
	— Чакай, Ерика — каза той, с въздишка събра част от бисквитите и ги издуха.
	Ноел и Антон вече бяха изяли толкова много пясък, че още малко едва ли щеше да им навреди.
	Мая взе кутията с ябълковите резени, сложи я в скута си и вдигна поглед към плажа. Патрик се загледа в тънкия й гръб и косата, която се беше сплъстила от влагата. Беше небивало хубава, така седнала на пясъка, въпреки че той, както обикновено, не беше успял да върже косата й.
	— Вече мога да говоря. На плажа сме и тъкмо претърпяхме малък бисквитен инцидент, с който трябваше да се заема…
	— Окей — каза Ерика. — Но иначе всичко е наред?
	— Да, да, всичко е супер — излъга той, докато отново опитваше да избърше ръцете си в банския.
	Ноел и Антон продължаваха да дъвчат бисквити, а пясъкът между зъбите им хрущеше шумно. Над тях кръжеше чайка и ги чакаше да оставят бисквитите без надзор само за секунда. Най-вероятно обаче щеше да остане излъгана в очакванията си. Близнаците можеха да излапат пакет бисквити за рекордно време.
	— Обядът е готов — каза Ерика. — Да сляза ли при вас?
	— Да, разбира се — отвърна Патрик. — Само донеси и термос с кафе, като не съм свикнал, взех че го забравих.
	— Разбрано. _Your wish is my command._*
	[* Желанието ти е заповед за мен. — Б.пр.]
	— Благодаря, скъпа, нямаш представа колко много копнея за чаша кафе в момента.
	Усмихваше се, когато затвори. Каква привилегия бе само, че след пет години и три малки деца все още усещаше пеперуди в стомаха, когато чуеше гласа на съпругата си по телефона. Ерика беше най-доброто, което му се е случвало. Е, с изключение на децата, разбира се, но от друга страна, без Ерика тях изобщо нямаше да ги има.
	— Мама ли беше? — попита Мая и засенчи очи с ръка, щом се обърна към него.
	Господи, колко приличаше на майка си от определени ъгли. Това искрено радваше Патрик. Ерика беше най-красивата жена, която познаваше.
	— Да, мама беше, ще дойде тук.
	— Дааа! — викна Мая.
	— Чакай, звънят ми от работата, трябва да вдигна — каза Патрик и допря изцапания си с пясък пръст до зелената слушалка.
	На екрана пишеше „Йоста“ и той знаеше, че колегата не би нарушил почивката му, ако не е нещо важно.
	— Здравей, Йоста — каза Патрик, — изчакай секунда. Мая, ще дадеш ли на момчетата няколко парчета ябълка? И хвърли клечката от близалка, която Ноел се кани да налапа… Благодаря, миличка.
	После отново доближи телефона до ухото си.
	— Извинявай, Йоста, слушам те. С децата сме на плажа в Селвик и тук е хаос, меко казано…
	— Съжалявам, че те безпокоя насред почивката — каза Йоста, — но си помислих, че сигурно би искал да знаеш, че получихме съобщение за изчезнало дете. Малко момиче, което го няма още от сутринта.
	— По дяволите, какво каза? От сутринта?
	— Да, нямаме повече информация, но в момента с Мелберг отиваме при родителите.
	— А те къде живеят?
	— Там е работата. Става дума за дома на семейство Берг.
	— По дяволите — повтори Патрик и настръхна. — Това не е ли стопанството, където живееше Стела Странд?
	— Да, същото.
	Патрик погледна собствените си деца, които в момента си играеха що-годе спокойно на пясъка. При самата мисъл някое от тях да изчезне, му се догади. Не му трябваше много време, за да реши. Макар и Йоста да не го бе казал директно, Патрик разбра, че колегата иска да му помогне още някой, освен Мелберг.
	— Идвам — каза той. — Ерика ще дойде тук след около петнайсет минути, ще тръгна тогава.
	— Знаеш ли къде е стопанството?
	— Разбира се — отговори Патрик.
	Да, знаеше къде е. В последно време слушаше много за него у дома.
	Патрик натисна червена слушалка и усети как коремът му се свива. Наведе се напред и придърпа всичките три деца до себе си. Те започнаха да се дърпат и го покриха целия с пясък. Но това нямаше никакво значение.

	* * *

	— Изглеждаш малко притеснен — каза Джеси и отметна кичурите, които вятърът постоянно навяваше в лицето й.
	— Какво имаш предвид? — попита Сам, мижейки срещу слънцето.
	— Ами, не приличаш много на… лодкар.
	— И как изглежда един лодкар? — Сам завъртя руля, давайки път на една платноходка.
	— Сещаш се какво имам предвид. Моряшки обувки с пискюли, морскосини шорти, поло тениска и плетен пуловер с остро деколте, вързан над раменете.
	— И капитанска шапка, така ли? — каза Сам и се усмихна леко. — Откъде знаеш как изглежда един лодкар, между другото? Досега не си излизала с лодка в морето.
	— Не, но съм гледала филми. И съм виждала снимки в списания.
	Сам се престори, че просто не я разбира. Естествено, че не приличаше на моряк. Със скъсаните си дрехи, гарвановочерната коса и грима около очите. И ноктите. Черни и изпоядени. Но това не беше критика. Сам беше най-красивото момче, което някога бе виждала.
	Но беше глупаво да казва това за лодкарите. Винаги щом си отвореше устата, оттам излизаше някоя глупост. В множеството пансиони, които бе посещавала, все й го повтаряха. Че е глупава. И грозна.
	И бяха прави, знаеше го.
	Беше дебела и непохватна, лицето й беше покрито с пъпки, а косата й винаги изглеждаше мазна, колкото и често да я миеше. Джеси усети как очите й се пълнят със сълзи и бързо примигна, за да не ги забележи Сам. Не искаше да се изложи пред него. Той беше единственият й приятел. Още от деня, когато се приближи до нея на опашката пред будката за бързо хранене. Тогава й каза, че знае коя е, а тя разбра кой е той.
	И коя е майка му.
	— Мамка му, колко хора има навсякъде — каза Сам и се огледа за заливче, където да няма поне две-три закотвени или вързани лодки. Повечето места бяха заети още от сутринта. — Скапани курортисти — измърмори той.
	В крайна сметка успя да намери подветрена пролука в скалите от далечната страна на Лонгшер.
	— Ще спрем тук. Можеш ли да хванеш края на въжето и да скочиш на брега? — Сам посочи едно въже, което лежеше в най-предната част на палубата.
	— Да скоча? — повтори Джеси.
	Скачането беше нещо, което не практикуваше поначало. Още по-малко, когато трябваше да скочи от лодка върху хлъзгава скала.
	— Няма страшно — каза Сам спокойно. — Ще спра съвсем близо. Клекни на носа, оттам можеш да скочиш на брега. Всичко ще е наред. Довери ми се.
	_Довери ми се._ Можеше ли да го направи? Да му се довери? На Сам?
	Джеси си пое дълбоко дъх, добра се до носа на лодката, хвана здраво въжето и клекна. Наближиха острова и Сам намали скоростта, като даде на заден. Плъзнаха се меко и бавно към скалите, до които щяха да акостират. За своя собствена изненада, Джеси скочи от лодката и се приземи леко върху скалата. Все още държейки въжето в ръка.
	Направи го.

	* * *

	Ходеха до супермаркет „Хедемюрш“ за четвърти път в рамките на два дни. Но в Танумсхеде нямаше много друго за правене. Калил и Аднан се разхождаха сред дрехите и другите стоки на втория етаж. Калил усещаше погледите във врата си. Вече дори не се дразнеше. В началото му беше трудно да се предпази именно от погледите, от подозрителността. Но вече беше приел, че изпъкват. Не изглеждаха като шведите, не говореха като шведите, не ходеха като шведите. Сигурно и той би зяпал, ако видеше швед в Сирия.
	— Какво се пулиш, по дяволите? — изръмжа Аднан на арабски на една седемдесетгодишна дама, която се взираше напрегнато в тях.
	Сигурно се правеше на гражданска полиция и гледаше да не откраднат нещо. Калил би могъл да й каже, че никога не са вземали нещо, което не им принадлежи. Дори не биха си го помислили. Не бяха отгледани така. Но жената тръгна към стълбите, сумтейки, и той разбра, че няма смисъл.
	— За какви ни мислят, по дяволите? Все едно и също. — Аднан продължи да псува на арабски и така размаха ръце, че едва не събори една лампа на съседния рафт.
	— Остави ги да мислят каквото си искат. Сигурно дори не са виждали арабин преди…
	Накрая Аднан се усмихна. Той беше две години по-млад, само на шестнайсет, и понякога все още се чувстваше като момче. Не контролираше чувствата си, те контролираха него.
	Калил отдавна не се беше чувствал като момче. Не и откакто бомбата го лиши от майка му и от малките му братя. Щом се замисли за Билал и Тарик, в очите му веднага се появиха сълзи и Калил побърза да ги избърше, за да не го види Аднан. Билал, който вечно измисляше бели, но беше толкова весел, че човек не можеше да му се сърди. Тарик, който беше любопитен, постоянно четеше и всички казваха, че ще стане голям човек. Изчезнаха само за миг. Откриха ги в кухнята, тялото на майката лежеше върху тези на момчетата. Не бе могла да ги предпази.
	Калил се огледа, стиснал здраво юмруци. Замисли се за живота си сега. Прекарваше дните си в малка стая в бежанския център или се мотаеше по улиците в малкото, странно градче, в което се бяха озовали. Толкова тихо и пусто, без миризми, шумове и цветове.
	Шведите живееха в собствения си свят, почти не се поздравяваха, изглеждаха почти изплашени, ако някой посмееше да ги заговори. И говореха толкова тихо и без никакви жестове.
	Аднан и Калил тръгнаха надолу по стълбите, след което излязоха навън в лятната жега. Спряха се на тротоара пред магазина. Всеки ден едно и също. Трудно им беше да намерят с какво да се занимават. Стените в бежанския център се приближаваха все повече, сякаш опитваха да ги задушат. Калил не искаше да бъде неблагодарен. Тази страна му беше дала храна и покрив над главата. И безопасност. Тук не падаха бомби. Тук хората не бяха заплашени от войници и терористи. Но дори да си на сигурно място, не е лесно да живееш в Лимбото. У дома да не те чака нищо, да няма какво да правиш, да нямаш цел.
	Това не беше живот. Беше просто съществуване.
	Аднан въздъхна до него. Двамата закрачиха смълчани обратно към бежанския център.

	* * *

	Ева стоеше като вцепенена, увила здраво ръце около тялото си. Петер продължаваше да тича наоколо. Беше търсил навсякъде, вече четири или пет пъти. Вдигаше същите завивки, местеше същите кутии, викаше името на Неа отново и отново. Но Ева знаеше, че е напразно, Неа не беше тук. Усещаше липсата й с цялото си тяло.
	Присви очи и долови точка в далечината. Точка, която се уголемяваше все повече и придоби бял цвят, когато се приближи. Ева разбра, че полицията най-накрая пристига. Скоро видя ясно синьо-жълтите ивици и в нея зейна пропаст. Дъщеря й я нямаше. Полицията беше тук, защото Неа я нямаше. От сутринта. Мозъкът й се мъчеше да го осмисли. Че Неа е изчезнала от сутринта. Как можеше да са толкова лоши родители, че цял ден да не забележат липсата на четиригодишното си момиченце?
	— Ти ли ни се обади?
	Възрастен мъж с посивяла коса излезе от полицейския автомобил и тръгна към нея. Тя кимна безмълвно и той й подаде ръка.
	— Йоста Флюгаре. А това тук е Бертил Мелберг.
	Друг полицай на приблизително същата възраст, но значително по-закръглен, също протегна ръка. Потеше се обилно и избърса чело с ръкава на ризата си.
	— Мъжът ти тук ли е? — попита по-слабият, по-възрастен полицай и огледа стопанството.
	— Петер! — викна Ева и се ужаси от това колко слабо прозвуча гласът й.
	Направи нов опит и Петер се появи тичешком откъм гората.
	— Намери ли я? — провикна се той. Погледна полицейската кола и посърна.
	Всичко беше толкова нереално. Просто не можеше да се случва. Ева щеше да се събуди всеки миг и с облекчение да осъзнае, че е сънувала.
	— Може ли да поговорим на по чаша кафе? — каза Йоста Флюгаре със спокоен глас и хвана Ева под ръка.
	— Да, влезте, ще седнем в кухнята — каза тя и ги поведе вътре.
	Петер остана да стои насред двора, провесил дългите си ръце покрай тялото.
	Ева знаеше, че той иска да продължи да търси, но не можеше да проведе този разговор сама.
	— Петер, ела.
	С тежки стъпки той ги последва в къщата. Ева им обърна гръб, за да сложи кафеварката, но през цялото време усещаше присъствието на полицаите. Униформите им сякаш изпълваха стаята.
	— Мляко? Захар? — попита тя рутинно и двамата кимнаха.
	Извади млякото и захарта, а мъжът й продължаваше да стои до вратата.
	— Седни — каза тя малко по-остро от необходимото и той се подчини.
	Ева продължи на автопилот и извади чаши, лъжици и пакет бисквити „Балерина“. Неа обичаше бисквити „Балерина“. Ева трепна при мисълта и изпусна една лъжица на пода. Йоста се наведе, за да я вдигне, но тя го изпревари. Сложи я в мивката и извади нова лъжица от чекмеджето с приборите.
	— Няма ли да ни задавате въпроси? — каза Петер, вперил поглед в ръцете си. — Няма я от сутринта, всяка секунда е важна.
	— Нека съпругата ти седне и ще започнем — каза Йоста и кимна към Ева.
	Тя им наля кафе и се настани до тях.
	— Кога видяхте момичето за последно? — попита дебелият полицай, протягайки се да си вземе бисквита.
	На Ева й причерня пред очите от гняв. Беше сервирала бисквитите, защото така се правеше, когато имаш гости, но я вбеси, че полицаят можеше да дъвче най-спокойно, докато задава въпроси за Неа.
	Ева си пое няколко дълбоки глътки въздух. Знаеше, че чувствата й са нерационални.
	— Вчера вечерта. Легна си по същото време, както обикновено. Има си собствена стая. Прочетох й приказка за лека нощ, изгасих лампата и затворих вратата.
	— И оттогава не сте я виждали? Не се е будила през нощта? Никой не е ставал да я нагледа? Не сте чули нищо?
	Гласът на Йоста беше толкова мек, че Ева почти не се подразни, когато колегата му си взе втора бисквита.
	Петер се прокашля.
	— Не, тя спи сама през нощта. Аз станах първи днес, щях да ходя в гората с трактора. Направих си набързо чаша кафе и сандвич и излязох.
	Гласът му звучеше умолително. Все едно биха могли да открият отговора някъде в думите му. Ева протегна ръка и я сложи върху неговата. Беше също толкова студена, колкото и нейната.
	— И не си видял Линеа? Сутринта?
	Петер поклати глава.
	— Не, вратата на стаята й беше затворена. Минах оттам възможно най-тихо, за да не я събудя. Исках Ева да може да поспи още малко.
	Тя стисна ръката му. Това доста добре обобщаваше Петер. Винаги се държеше грижовно, винаги мислеше за жена си и дъщеря си.
	— Ами ти, Ева? Кажи ни за твоята сутрин.
	Доплака й се, докато слушаше мекия глас на Йоста.
	— Събудих се късно, чак в девет и половина. Не знам кога за последно съм спала толкова дълго. В цялата къща беше тихо и веднага отидох да проверя в стаята на Неа. Вратата беше отворена, а леглото разхвърляно. Нея я нямаше и просто предположих… — Ева изхлипа.
	Петер сложи и другата си ръка върху нейната.
	— Предположих, че е отишла с Петер в гората. Тя обича да ходи там и често го придружава. Така че нямаше нищо странно, и за секунда не съм си помислила, че… — Ева не можеше повече да сдържа сълзите си и избърса очи със свободната си ръка.
	— И аз бих предположил същото — каза Петер и тя отново усети как пръстите му се свиват около нейните.
	Знаеше, че е прав. И все пак. Ако Ева просто бе…
	— Няма ли приятелка, при която може да е отишла? — попита Йоста.
	Петер поклати глава.
	— Не, тя никога не се отдалечава. Дори не е опитвала да излезе извън границите на стопанството.
	— Винаги има първи път — каза дебелият полицай, който досега си мълчеше и ядеше бисквити, така че Ева се стресна, когато той проговори. — Може да се е изгубила в гората.
	Йоста погледна Бертил Мелберг по начин, който Ева не можа да разтълкува.
	— Ще организираме жива верига — каза той.
	— Така ли мислите? Че е изчезнала в гората?
	Гората беше безкрайна. Самата мисъл, че Неа може да се е изгубила там, накара стомахът й да се преобърне. Никога не се бяха тревожили за това. А и тя никога не беше ходила там сама. Но може би са били наивни. Наивни и безотговорни. Да оставят четиригодишно дете да търчи свободно из стопанството, съвсем близо до голямата гора. Неа се беше изгубила и вината беше тяхна.
	Йоста като че ли прочете мислите й и каза:
	— Ако е в гората, ще я намерим. Веднага ще се обадя на няколко места и ще започнем издирване. До час ще имаме жива верига, за да се възползваме максимално от оставащата дневна светлина.
	— Тя може ли да изкара нощта навън? — попита Петер беззвучно. Лицето му беше пребледняло.
	— Нощите още са топли — каза Йоста успокоително. — Няма да измръзне, но, естествено, ще направим всичко, за да я открием, преди да се стъмни.
	— Как е облечена? — попита Бертил Мелберг и се пресегна към последната бисквита в чинията.
	Йоста го погледна изненадано.
	— Да, добър въпрос. Знаете ли какви дрехи е носила, когато е изчезнала? Въпреки че не сте я видели сутринта, бихте ли проверили дали липсва нещо?
	Ева кимна, изправи се и тръгна към стаята на Неа. Най-накрая можеше да допринесе с нещо конкретно.
	Но се спря, щом стигна пред вратата на стаята. Пое си дълбоко дъх няколко пъти, преди да събере смелост да я отвори. Вътре всичко изглеждаше съвсем нормално. Сърцераздирателно нормално. Ето го розовия тапет на звезди, от който Неа беше откъснала няколко парченца през периода, когато обичаше да човърка всичко. Ето ги плюшените мечета, струпани на купчина в единия край на леглото. Завивките с Елза от „Замръзналото кралство“. Куклата Олаф, която винаги лежеше върху възглавницата. Закачалката с… Ева се спря. Знаеше точно какво е облякла Неа. За всеки случай провери в гардероба и огледа стаята. Не, нямаше я никъде. Ева се забърза към долния етаж.
	— Облякла е роклята на Елза.
	— Каква е тази рокля? — попита Йоста.
	— Синя рокля с картинка на принцеса отпред. Елза, от „Замръзналото кралство“. Тя обича „Замръзналото кралство“. Сигурно носи и бельото си с мотиви от филма.
	Ева осъзна, че неща, които като родител на малко дете смяташе за очевидни, можеха да бъдат съвършено непознати за някого другиго. Самата тя беше гледала и слушала филма стотици пъти, Неа го пускаше поне по два пъти на ден, всеки ден, целогодишно. Беше й най-любим от всички и знаеше наизуст цялата песен „Слагам край“. Ева преглътна сълзите си. Така ясно виждаше пред себе си как Неа се вихри наоколо със синята рокля и дългите бели ръкавици, как танцува и същевременно пее целия текст. Къде беше сега? И защо те просто си седяха тук?
	— Отивам да се обадя по телефона и започваме издирването — каза Йоста, сякаш беше чул мълчаливия й писък.
	Ева можа само да кимне. Отново погледна Петер. И на двамата им минаваха едни и същи мрачни мисли.


>	Бохуслен, 1671

	_Беше облачна ноемврийска сутрин и Елин Йонсдотер мръзнеше, седнала с дъщеря си в дрънчащата каруца. Имението на енорийския свещеник изглеждаше като замък в сравнение с малката къща в Окснес, където живееха с Пер._
	_Брита бе извадила късмет. Какъвто винаги бе имала. Когато беше малка, като любимка на татко получаваше всички облаги. Беше извън всякакво съмнение, че ще сключи добър брак. И татко се оказа прав. Брита се омъжи за свещеника и се премести да живее в дома му. Докато Елин трябваше да се задоволи с рибаря Пер. Но Елин не се вайкаше. Той може и да бе беден, но на този свят не би могъл да се появи по-мил човек от него._
	_Нещо тежко се загнезди в гърдите й при мисълта за Пер. Но тя изпъна гръб и събра смелост. Нямаше смисъл да пилее още сълзи за нещо, което не можеше да промени. Бог бе пожелал да я изпита и сега с Мерта трябваше да опитат да оцелеят без Пер._
	_Не можеше да отрече, че Брита показа голяма благосклонност, като й предложи място като прислужница в имението, както и покрив над главата за нея и дъщеря й. Въпреки това я обзе силно безпокойство, когато Ларш Ларшон сви по алеята и конете поведоха каруцата с малкото им вещи към имението. Като дете Брита не беше особено мила и Елин не вярваше, че с възрастта е станала по-дружелюбна. Но Елин не можеше да си позволи да отхвърли предложението. Бяха безимотни и живееха под аренда, а когато Пер умря, фермерът им съобщи, че ще им позволи да останат до края на месеца, но след това ще ги изгони. Без дом и без препитание тя се превърна в бедна вдовица, зависима от доброжелателството на другите._
	_А и беше чувала, че мъжът на Брита, Пребен, свещеникът в Танумсхеде, е мил и приятен човек. Беше го виждала само по време на служба. Не я бяха поканили на сватбата и, естествено, не можеше да става и дума тя и семейството й да посетят имението. Но свещеникът имаше добри очи._
	_Когато каруцата спря и Ларш им измърмори да слизат, Елин прегърна силно Мерта за секунда. Всичко щеше да е наред, втълпяваше си тя. Но един глас вътре в нея й говореше нещо съвсем различно._

	* * *

	Мартин отново бутна люлката. Не можеше да не се усмихне на щастливите викове на Тюва.
	Чувстваше се малко по-добре с всеки изминал ден. Осъзнаваше, че това се дължи преди всичко на дъщеря му. Сега, когато Тюва беше в лятна ваканция, а Мартин имаше две седмици отпуск, те прекарваха всяка секунда заедно. И това се отразяваше добре и на двама им. Откакто Пия умря, Тюва спеше в неговото легло и всяка вечер заспиваше, облегнала лице на гърдите му, най-често по средата на някоя приказка. Той обикновено се измъкваше, когато се увереше, че е заспала, сядаше пред телевизора за още час-два и изпиваше чаша успокояващ чай, купен от магазина за здравословно хранене. Аника бе тази, която го посъветва да пробва с някакво природно успокоително през зимата, когато сънят му беше особено зле. Не знаеше дали чаят има плацебо ефект, или наистина действа, но във всеки случай Мартин най-накрая бе започнал да спи. Може би затова успяваше да се справя, въпреки че Пия продължаваше да му липсва денонощно. Ръбовете на мъката му се бяха позаоблили и сега той дори можеше да мисли за Пия, без да се разпада. Опитваше да говори с Тюва за нея. Да й разказва истории и да й показва снимки. Тюва беше толкова малка, когато Пия умря, че нямаше собствени спомени за майка си, затова той искаше да й даде от своите.
	— Татко, люлей по-високо!
	Тюва изпищя радостно, когато той я засили още по-силно и люлката полетя нагоре.
	Тъмната й коса се развя пред лицето й и както толкова пъти преди, Мартин бе поразен от това колко много дъщеря му прилича на Пия. Реши да заснеме клипче, извади телефона си и отстъпи назад, за да хване всичко. Петите му се удариха в нещо и се чу силен вик. Мартин се обърна ужасено назад и видя малко дете на около годинка, което пищеше до небето, хванало лопатка за пясък в ръка.
	— Ох, извинявай — каза той и застана на колене, опитвайки се да успокои детето.
	Огледа се, но никой от другите възрастни не понечи да се приближи, затова той ги изключи като вероятни родители на пеленачето.
	— Няма страшно, ще намерим мама или татко — зашепна той на малкото момченце, което крещеше все по-високо.
	До един храст малко встрани забеляза жена на неговата възраст, която говореше по телефона. Опита да улови погледа й, но тя изглеждаше разстроена, говореше гневно и правеше широки жестове във въздуха. Той й махна, но тя все още не го забелязваше. Накрая се обърна към Тюва. Люлката вече се движеше по-бавно, тъй като нямаше кой да я люлее.
	— Чакай тук, само ще заведа бебето при майка му.
	— Татко ритна бебето — каза Тюва доволно и тръсна буйно глава.
	— Не, татко не е ритнал бебето, той… ух, ще говорим после.
	Мартин вдигна пищящото дете, като се надяваше, че ще стигне до майката, преди тя да забележи как непознат мъж носи сина й. Само че нямаше защо да се притеснява, жената все още беше погълната от разговора. Мартин изпита известно раздразнение, когато тя продължи да говори и жестикулира. Хората все пак трябваше да наглеждат децата си поне малко. Момчето вече крещеше толкова силно, че тъпанчетата на Мартин се огъваха.
	— Извинявай? — каза той, щом се приближи до жената.
	Тя млъкна насред изречението. Имаше сълзи в очите и следи от черен грим по бузите.
	— Трябва да затварям, _твоят_ син е разстроен! — каза тя и затвори. Избърса очите си и протегна ръце към момчето.
	— Съжалявам, без да искам се бутнах в него — каза Мартин. — Не мисля, че му има нещо, но малко се поизплаши, разбира се.
	Жената прегърна момчето.
	— Няма страшно, сега е във възрастта, на която го е страх от непознати — каза тя и примигна, за да прогони последните сълзи.
	— Окей ли си? — попита той и видя как жената се изчерви.
	— Ох, божичко, толкова ми е неловко. Стоя тук и плача посред бял ден и дори не бях обърнала внимание на Йон. Извинявай, сигурно ти изглеждам като най-лошата майка на света.
	— Не, не говори така, с него всичко е наред, просто се надявам, че си окей? — Не искаше да си пъха носа където не му е работа, но жената изглеждаше отчаяна.
	— Никой не е умрял, просто бившият ми е глупак. Новата му приятелка очевидно не се интересува от „багажа“ му, така че той току-що отмени трите дни, през които щеше да гледа Йон, с извинението, че Маде „очаквала с нетърпение да прекарат малко лично време заедно“.
	— Жалка история — каза Мартин и усети, че се ядосва. — Какъв задник.
	Тя му се усмихна и той забеляза как трапчинките й привличат погледа му.
	— Ами ти?
	— А, аз съм добре — отговори той и се засмя.
	Жената сякаш грееше отвътре.
	— Не, не, имам предвид кое е твоето?
	Тя кимна към детската площадка и Мартин се хвана за челото.
	— Да, разбира се, че това имаш предвид. Ето я, малкото момиче, което изглежда страшно кисело, понеже люлката е спряла.
	— Ой, тогава най-добре отиди да я залюлееш. Майка й също ли е тук?
	Мартин се изчерви. Тя да не флиртуваше с него? Откри, че всъщност се надява да е така. Не знаеше какво да отговори, но осъзна, че е най-добре да каже истината.
	— Не, вдовец съм — каза той.
	Вдовец. Думата звучеше все едно се отнася за някой осемдесетгодишен, не за млад баща на малко дете.
	— О, съжалявам — каза тя и сложи ръка пред устата си. — Типично за мен, да ми хрумне глупавата шега, че никой не е умрял.
	Тя го докосна над лакътя и Мартин се усмихна толкова успокоително, колкото можа. Част от него не искаше да вижда жената тъжна или обезпокоена, а засмяна. Искаше отново да види трапчинките й.
	— Няма нищо — каза той и усети как тя се отпусна.
	Зад него Тюва викаше „Таткоооо!“ все по-пронизително и подканващо.
	— Най-добре ще е по-скоро да засилиш люлката на малката — каза жената и избърса пясъка и сополите от лицето на Йон.
	— Може би отново ще се видим тук? — каза Мартин.
	Сам чу колко надежда имаше в гласа му. Жената му се усмихна и трапчинките се появиха още по-ясно.
	— Да, често сме тук. Вероятно ще дойдем пак още утре — каза тя и Мартин кимна радостно, отстъпвайки назад към Тюва.
	— Значи, сигурно ще се видим — каза той и опита да не се усмихва твърде широко.
	После усети как петите му се удрят в нещо, при което прозвуча остър писък. Чу Тюва да въздъхва откъм люлката:
	— Ама татко бе…
	Насред целия хаос телефонът му звънна и той го измъкна от джоба си. На дисплея пишеше „Йоста“.

	* * *

	— Къде я намерихте тази?
	Мари избута настрана жената, която през последния час гримираше лицето й, и погледна към режисьора Йорген Холмлунд.
	— Ивон е много талантлива — каза Йорген с онова досадно потръпване в гласа. — Била е част от екипа на почти всичките ми филмови продукции.
	Ивон изхлипа зад гърба й. Откакто пристигна в гримьорната, Мари изпитваше главоболие, което само се влошаваше.
	— Трябва да бъда Ингрид до последния сантиметър, във всяка сцена. Тя винаги беше _flawless_*. Не мога да изглеждам все едно съм от семейство Кардашян. Контуриране, ама че ужас! Чертите ми са перфектни, не ми трябва никакво шибано контуриране! — Тя посочи лицето си, върху което имаше остри ивици бяло и тъмнокафяво.
	[* Безупречна. — Б.пр.]
	— Гримът трябва да се разнесе, накрая няма да изглежда така — каза Ивон толкова тихо, че Мари едва я чу.
	— Не ми пука. Чертите ми нямат нужда да бъдат коригирани!
	— Сигурен съм, че Ивон може да го преправи — каза Йорген. — Така както искаш.
	По челото му се бяха образували потни перли, въпреки че в гримьорната беше хладно.
	Филмовият екип и продуцентският офис се помещаваха в „Танум Странд“, туристически и конферентен комплекс между Фелбака и Гребестад, но когато снимаха във Фелбака, използваха случайни каравани за гримьорни и съблекални.
	— Окей, махни го и започни отначало, после ще видим — каза тя и не можа да не се усмихне, когато видя какво облекчение изпита Ивон.
	През първите си години в Холивуд Мари се приспособяваше към очакванията на другите и правеше всичко, което я помолят. Но вече беше друг човек. И знаеше какво трябва да представлява ролята й. Как трябва да изглежда.
	— Трябва да сме готови най-късно до час — каза Йорген. — Тази седмица ще снимаме някои от по-лесните сцени.
	Мари се обърна. Ивон бе отстранила едночасов труд за десет секунди с една мокра кърпичка и сега лицето на Мари беше чисто и негримирано.
	— Искаш да кажеш, че ще снимате по-евтините сцени? Мислех, че имаме зелена светлина от всички.
	Не можа да попречи на безпокойството да се промъкне в гласа й. Това не беше един от онези проекти, в които продуцентите се редяха на опашка да вложат пари. Филмовият климат в Швеция се бе променил, даваше се приоритет на малките филми, а големите продукции оставаха на заден план. На няколко пъти бе имало опасност филмът изобщо да не бъде заснет.
	— Все още се водят дискусии… за приоритети… — каза Йорген, а в гласа му отново се промъкна нервният трепет. — Но няма защо да се безпокоиш. Съсредоточи се върху това да свършиш фантастична работа в сцените, които ще снимаме. Това е всичко, за което трябва да мислиш.
	Мари отново се обърна към огледалото.
	— Има доста журналисти, които искат да те интервюират — каза Йорген. — За връзката ти с Фелбака. И за това, че се връщаш тук за пръв път от трийсет години. Разбирам, че това може би е… деликатна тема, но би ли…
	— Уреди им час — каза Мари, без да отмести поглед от огледалото. — Нямам какво да крия.
	Ако имаше нещо, което да бе научила, това беше, че всяка публичност е добра. Усмихна се на отражението си. Може би проклетото главоболие щеше най-накрая да я отпусне.

	* * *

	След като смени Патрик, Ерика събра децата и те бавно се отправиха към дома си нагоре по хълма. Патрик бе потеглил на мига, а тя видя тревога в очите му. И я споделяше. Да си представи, че нещо може да се случи на децата, беше като да пропадне в бездна.
	Когато се прибраха у дома, ги нацелува повече от обикновено. Приготви близнаците за следобедната им дрямка и остави Мая да гледа „Замръзналото кралство“. В момента седеше в кабинета си, най-накрая. Когато Патрик й каза от кое стопанство е изчезнало момичето, както и за зловещото сходство във възрастта, Ерика изпита належаща нужда да прегледа материалите от изследването си. Далеч не се чувстваше готова да започне да пише книгата, но бюрото й беше отрупано с папки, копия от вестникарски статии и писани на ръка бележки за смъртта на Стела. Постоя неподвижно известно време, гледайки купчините. Засега просто беше трупала факти като хамстер, без да ги структурира, подрежда и сортира. Това беше втората стъпка от дългия и извит път към завършената книга. Пресегна се към копие от една статия и се загледа в двете момичета на черно-бялата снимка. Хелен и Мари. Погледите им бяха мрачни и начумерени. Трудно беше да се определи дали в очите им имаше гняв, или страх. Или зло, както твърдяха мнозина. Но на Ерика й беше трудно да си представи, че децата могат да бъдат зли.
	Подобни спекулации имаше около всички нашумели случаи, при които деца бяха извършили ужасни деяния. Като Мери Бел, която била само на единайсет, когато убила две деца. Или убийците на тригодишния Джеймс Бългър. Или Полин Паркър и Джулиет Хулм, двете момичета от Нова Зеландия, които убили майката на Полин. Ерика харесваше филма на Питър Джаксън „Божествени създания“, който се основаваше на този случай. Впоследствие хората говореха неща като: „Тя винаги е била ужасно дете“. Или: „Виждах злото в погледа му още когато беше съвсем малък“. Съседи, приятели, дори роднини с готовност изказваха мнението си, посочвайки фактори, които говореха за някаква вродена злина. Но едно дете не можеше да е зло, нали? Ерика вярваше по-скоро в сентенцията, която бе прочела някъде, че „злото е отсъствие на добро“. Както и че човек сигурно се ражда предразположен към едно от двете, а тази склонност се засилва или смекчава в зависимост от обкръжението и възпитанието.
	Затова държеше да научи колкото се може повече за двете момичета на снимката. Кои бяха Мари и Хелен? Как бяха отгледани? Не смяташе да се задоволи с това, което се виждаше отвън. Не по-малко я интересуваше какво се е случвало зад затворените врати на семействата им. В какви ценности са възпитани момичетата? Добре или зле са се отнасяли родителите им с тях? Какво са били научили за света до онзи ужасяващ ден през 1985 година?
	След известно време и двете момичета се отказаха от признанията си и започнаха упорито да настояват, че са невинни. Повечето хора бяха убедени във вината на Хелен и Мари, но въпреки това имаше само предположения. Ами ако някой друг беше отговорен за смъртта на Стела? Някой, който бе съзрял своя шанс в онзи летен ден. Ами ако сега отново му се бе удала възможност? Не можеше да е съвпадение, че момиче на същата възраст е изчезнало от същото стопанство. Какви бяха шансовете? Трябваше да има връзка между миналото и настоящето. Може би полицията бе пропуснала някоя следа, водеща към убиец, който по някаква причина отново се бе активизирал. Може би го бе вдъхновило завръщането на Мари? Но ако да, защо? И имаше ли други момичета в опасност?
	Само ако бе стигнала по-далеч с изследването си… Ерика стана от офис стола. В кабинета беше задушаващо горещо и тя се протегна през бюрото, за да отвори прозореца широко. Навън животът продължаваше, както обикновено. Летните звуци зазвучаха в стаята. Деца, които пищяха и се смееха на плажа. Чайки, които кряскаха над водата. Вятърът, който полюшваше короните на дърветата. Истинска идилия. Но Ерика не я забелязваше.
	Седна обратно на стола и започна да сортира събраните материали. Още дори не бе започнала с интервютата. Имаше дълъг списък с хора, с които мислеше да говори. Естествено, Мари и Хелен бяха начело. Вече беше опитала да се доближи до Мари. Беше пратила няколко запитвания, без да получи отговор, и беше влязла в контакт с пиар агента й. Пред себе си имаше копия от различни интервюта с нея, свързани със случая „Стела“, така че не мислеше, че актрисата би реагирала негативно на предложението да поговорят. Напротив, всеобщо мнение беше, че кариерата на Мари не би се развила по този начин, ако информацията за миналото й не бе изтекла в пресата малко след като тя изигра първите си поддържащи роли в няколко по-малки продукции.
	Ако написването на предишните й книги за реални убийства беше научило Ерика на нещо, то бе, че на хората е присъщо желанието да говорят, да разказват историята си. Почти без изключение.
	Пусна звука на телефона си, в случай че Патрик се обади. Но вероятно беше твърде зает, за да успява да я държи в течение. Беше предложила да помогне с търсенето, но той каза, че и без това ще съберат достатъчно доброволци, така че би било по-добре тя да остане с децата. Ерика не възрази. Откъм всекидневната се чуваше, че филмът е стигнал до мястото, на което Елза построява леден замък. Ерика остави бавно листа, който държеше в ръка. Твърде отдавна не бе сядала пред телевизора заедно с Мая. Чисто и просто трябваше да понесе егоцентричната принцеса, помисли си тя и се изправи. Пък и Олаф беше сладък. И онзи елен също, като стана дума.

	* * *

	— Докъде стигнахте? — попита Патрик директно, когато пристигна в стопанството.
	Йоста стоеше до бяла, дървена градинска маса пред входа на къщата.
	— Обадих се в Удевала и оттам пратиха хеликоптер.
	— Ами Морският спасителен център?
	Йоста кимна.
	— Всички са уведомени и идват насам. Звъннах на Мартин и го помолих да събере доброволци за жива верига. Той веднага пусна мълвата из Фелбака, така че сигурно тук скоро ще е пълно с хора. От Удевала ще дойдат и колеги с кучета.
	— Как мислиш? — попита Патрик тихо, щом видя родителите на момичето, прегърнали се малко по-нататък.
	— Искат да отидат да търсят сами — каза Йоста, щом проследи погледа на Патрик. — Но им казах, че трябва да изчакат, докато се организираме, иначе скоро ще трябва да търсим и тях. — Той се прокашля. — Не знам какво мисля, Патрик. Никой от тях не е виждал момичето, откакто са я сложили да си легне снощи към осем. А тя не е голяма. На четири години. Ако беше наблизо, щеше да се появи през деня. Да се прибере вкъщи, когато огладнее, ако не друго. Така че явно се е изгубила. Или… — Думата увисна във въздуха.
	— Съвпадението е странно — каза Патрик.
	Стомахът му беше като стегнат възел, а мислите, които не искаше да мисли, постоянно си пробиваха път в ума му.
	— Да, същото стопанство — каза Йоста и кимна. — И момичето е на съответната възраст. Човек не може да не се замисли за това.
	— Предполагам, че не работим само по версията, че се е изгубила? — Патрик избягваше да гледа към родителите.
	— Не — каза Йоста. — Веднага щом имаме време, ще започнем да разпитваме съседите или поне тези, които живеят край пътя, който води насам, за да проверим дали са видели или чули нещо през последното денонощие. Но първо трябва да се съсредоточим върху издирването. През август вече се стъмва доста бързо и самата мисъл, че тя може би седи някъде в гората, сама и изплашена, ме отчайва. Мелберг иска да извикаме медиите, но аз предпочитам да изчакаме.
	— Да, обзалагам се, че му се иска — въздъхна Патрик.
	Шефът на участъка изглеждаше страшно важен, докато приемаше доброволците, които току-що бяха започнали да пристигат.
	— Трябва да ги организираме, донесох карта на околностите — каза Патрик и Йоста се ободри.
	— Да разделим района на отделни участъци за всяка група — каза той и взе картата от Патрик. Разстла я върху масата, извади химикалка от джоба на ризата си и започна да чертае. — Какво ще кажеш? Тези участъци могат ли да бъдат обходени от групи от по трима-четирима души?
	— Да, струва ми се — каза Патрик и кимна.
	През последните години работата с Йоста вървеше нечувано добре и макар че обикновено си партнираше с Мартин Мулин, Патрик се чувстваше много добре със стария полицай. Нещата не стояха така допреди няколко години, когато Йоста работеше с вече покойния им колега Ернст. Но се оказа, че старото куче всъщност може да се научи на нови номера. Мислите на колегата понякога все още се намираха повече на игрището за голф, отколкото в участъка, но когато ситуацията беше сериозна като сега, Йоста проявяваше находчивост и остър ум.
	— Искаш ли да направиш кратък брифинг? — попита Патрик. — Или аз да се заема?
	Не искаше да обиди колегата, като поеме нещата в свои ръце още с пристигането си.
	— Давай ти — каза Йоста. — Важното е Бертил да не се разприказва…
	Патрик кимна. Рядко беше добра идея да оставят Мелберг да говори пред хора. Накрая винаги някой се оказваше нагрубен или разстроен и трябваше да оправят бъркотията на шефа си, вместо да си вършат работата.
	Погледна към родителите на Неа, които вече стояха в средата на алеята, все още прегърнати. Поколеба се, но после каза:
	— Само първо ще отида да говоря с родителите. После ще събера тези, които са успели да дойдат до момента, останалите ще информираме в движение. Хората пристигат постоянно, така че ще е невъзможно да съберем всички по едно и също време. А и трябва да започнем издирването възможно най-скоро.
	Патрик се приближи предпазливо до родителите. Винаги беше трудно да застанеш лице в лице с близките.
	— Патрик Хедстрьом, аз също съм от полицията — каза той и протегна ръка, за да ги поздрави. — Както виждате, започваме да събираме доброволците за живата верига. Искам само да ги инструктирам набързо и веднага започваме издирването. — Осъзнаваше, че звучи сухо, но това беше единственият начин да държи емоциите си под контрол и да се съсредоточи върху належащите си задължения.
	— Повикахме приятели, родителите на Петер, които са в Испания, също ще дойдат — каза Ева тихо. — Казахме им, че няма нужда, но те много се разтревожиха.
	— Колегите от Удевала ще доведат кучета търсачи — каза Патрик. — Има ли нещо, което принадлежи на дъщеря ви…?
	— Неа — каза Ева и преглътна. — Всъщност Линеа, но я наричаме просто Неа.
	— Неа, хубаво име. Има ли някаква нейна вещ, която кучетата могат да подушат? Това ще им помогне в търсенето.
	— В коша за пране има нейни дрехи от вчера, това ще свърши ли работа?
	Патрик кимна.
	— Идеално. Можете ли да отидете да ги вземете още сега? И може би да направите малко кафе за доброволците? — Сам чу колко глупаво звучи предложението да сервират кафе, но искаше както да не го безпокоят, докато дава указания за живата верига, така и да намери занимание на родителите. Това обикновено улесняваше нещата.
	— Не трябва ли и ние да дойдем? — каза Петер. — Да търсим?
	— Имаме нужда от вас тук. Трябва да знаем къде сте, когато я открием, така че е най-добре да останете в стопанството. Разполагаме с достатъчно хора.
	Петер, изглежда, се колебаеше и Патрик сложи ръка на рамото му.
	— Знам, че е трудно просто да чакате. Но повярвайте, тук ще сте най-полезни.
	— Окей — каза Петер и тръгна заедно с Ева към къщата.
	Патрик побърза да свирне с уста, за да привлече вниманието на трийсетината души, които вече се бяха събрали отпред. Един мъж на около двайсет и нещо, който снимаше клипче, се спря и прибра телефона в джоба си.
	— Започвам инструктажа, за да можем да преминем към издирването възможно най-бързо. Всяка минута е от значение, когато е изчезнало толкова малко дете. Търсим Линеа, наричана Неа, на четири години. Не знаем откога точно я няма, но родителите й са я видели за последно вчера към осем часа вечерта. Днес цял ден са си мислели, че Неа е с другия родител. Заради това злощастно недоразумение са забелязали липсата й едва преди около час. Една от теориите, според които ще действаме и която изглежда най-вероятна, е, че момичето се е изгубило в гората.
	Патрик посочи Йоста, който още стоеше до градинската маса и гледаше картата.
	— Ще се разделите на групи от по трима-четирима души, след което Йоста ще ви разпредели по участъци. Нямаме други карти, които да ви раздадем, затова ще трябва да се ориентирате на око. Може би някои от вас могат да снимат съответните райони на картата с телефоните си, за да знаете къде да търсите.
	— Може да се ползва и мобилна карта — каза един плешив мъж и вдигна телефона си. — Ако нямате читаво приложение за карти, елате при мен, преди да тръгнете, и ще ви покажа най-доброто. Често го ползвам, когато се разхождам в гората.
	— Благодаря — каза Патрик. — След като Йоста ви разпредели, искам да вървите на една ръка разстояние едни от други. Бързайте бавно. Знам, че желанието да претърсите района възможно най-бързо може да е изкушаващо, но в гората има премного места, където четиригодишно дете може да бъде скрито… или, така де… да се скрие… така че бъдете старателни.
	Той се изкашля в свития си юмрук. Буцата в стомаха му ставаше все по-голяма.
	— Ако… откриете нещо… — започна той, но се запъна. Не знаеше как точно да продължи и се надяваше, че хората са го разбрали и не се налага да пояснява. Започна отначало. — Ако откриете нещо, искам да не докосвате или местите нищо. Може да има следи или други неща.
	Няколко души кимнаха, но повечето гледаха в земята.
	— Останете на място и веднага ми се обадете. Ще оставя телефонния си номер тук, за да си го запишете — каза той и закрепи голям лист за стената на къщата. — Разбрано? Оставате на място и ми се обаждате. Нищо друго. Окей?
	Възрастен мъж от задните редове вдигна ръка. Патрик го разпозна, това беше Харалд, който от много години държеше пекарната във Фелбака.
	— Има ли… — Той замълча и пробва отново. — Има ли шанс това да не е съвпадение? Стопанството? Момичето? И случилото се…
	Не беше нужно да продължава. Всички разбраха точно какво има предвид. Патрик се замисли как точно да отговори.
	— Не изключваме нищо — каза накрая. — Но за момента най-важното е да претърсим близката гора.
	В периферното си зрение видя майката на Неа да излиза навън с купчина детски дрехи в прегръдките си.
	— Добре, да действаме.
	Първата група от четири човека тръгна към Йоста, за да получи район за търсене. В същото време се чу шум от хеликоптер, който се приближаваше над върховете на дърветата. Кацането нямаше да е проблем, на двора имаше предостатъчно място. Хората започваха да се отправят към края на гората и Патрик се загледа в гърбовете им. Чуваше как зад него хеликоптерът се приготвя да се приземи. В този момент пристигнаха и полицейските коли от Удевала. Ако Неа беше в гората, щяха да я открият, беше убеден. Това, което го плашеше, бе възможността да не се е изгубила.


>	Случаят „Стела“

	_Търсиха момичето цяла нощ. Присъединяваха се все повече хора и Харалд ги чуваше как обикалят из гората. Полицията свърши добра работа и нямаше недостиг на доброволци. Семейството беше харесвано и всички познаваха малката госпожица с червеникаворусата коса. Тя беше от онези деца, които не се предаваха, преди да си ги дарил с усмивка, ако те срещнат в магазина._
	_Харалд страдаше заедно с родителите. Неговите собствени деца вече бяха големи, двама от синовете му участваха в издирването. Беше затворил пекарната, така и така нямаше много работа, летният сезон беше приключил и минаваше доста време между звънванията на звънчето над вратата. Само че сега би затворил дори ако пред пекарната имаше навалица. Свиваше му се сърцето само като си представеше ужаса, който преживяваха родителите на Стела._
	_Харалд мушкаше наслуки в храстите с един клон, който бе намерил на земята. Задачата им не беше лесна. Гората беше голяма и широка, но колко далеч всъщност можеше да стигне едно малко момиченце само`? Ако изобщо се намираше в гората. Това беше само една от възможностите, които полицията разглеждаше. Лицето на малката беше навсякъде по новините. Спокойно можеше да са я завлекли в някой автомобил и сега да се намира далеч оттук. Но не можеха да си позволят да разсъждават така, в момента работата им беше да претърсят гората — той и всички останали, чиито стъпки и гласове чуваше през клоните._
	_За миг се спря и вдиша миризмата на гората. Понастоящем излизаше сред природата твърде рядко. Пекарната и семейството му бяха погълнали последните десетилетия, но когато беше млад, прекарваше много време навън. Обеща си отново да почне да го прави. Животът бе кратък. Последният ден беше едно непрестанно напомняне, че човек никога не знае кога нещата могат да поемат в съвсем различна посока._
	_Само преди няколко дни родителите на Стела вярваха, че знаят какво може да им предложи животът. Оставяха ежедневието да си тече, без твърде често да се спират, за да се насладят на това, което имат. Също като повечето хора. Едва когато се случеше, човек започваше да оценява всяка секунда, прекарана с тези, които обича._
	_Харалд отново закрачи, бавно, бавно, метър по метър. Малко по-напред между дърветата се мяркаше езерце. Имаха ясни указания какво да правят, ако открият вода. Трябваше да съобщят на полицаите, които щяха да претърсят водоема с куки или да извикат водолази, ако е много дълбоко. Езерото беше спокойно и гладко, с изключение на няколко еднодневки, които кацаха върху повърхността и разпръсваха мънички вълни. Харалд не виждаше нищо. Единственото, което можеше да се различни с просто око, беше един дънер, повален във водата от вятър или светкавица още преди години. Харалд се приближи и видя, че част от корените още са вкопани в пръстта. Покатери се внимателно върху дънера и направи няколко крачки, но отново не видя нищо. Просто гладка водна повърхност. После отмести бавно поглед към краката си. Тогава забеляза косата. Червеникаворусите кичури, които плуваха като извити водорасли в мътната вода._

	* * *

	Сана се спря насред супермаркета. През лятото обикновено държеше градинарския магазин отворен възможно най-дълго, но днес мислите не й даваха мира. За пръв път въпроси като „колко често трябва да се полива здравецът“ й звучаха глупаво.
	Тръсна глава и се огледа. Днес Вендела си идваше и Сана искаше вкъщи да има от любимите й неща за ядене. Преди можеше и насън да изреди кои са те, но сега се меняха толкова често, колкото и цветът на косата й. Една седмица беше веган, на следващата ядеше само хамбургери, на третата беше на диета и гризеше моркови, докато Сана й опяваше, че трябва да се храни и че рискува да развие анорексия. Нямаше нищо постоянно, нищо не беше като едно време.
	Дали Никлас имаше същите проблеми като нея? Редуваха се да гледат Вендела през седмица и това работеше добре от години. Но сега дъщеря им като че ли разбираше каква власт притежава. Ако не одобряваше храната, казваше, че при Никлас й харесва повече, а освен това той й разрешаваше вечерно време да се мотае с Нилс. Понякога Сана се чувстваше абсолютно изтощена и се чудеше как е могла да смята, че бебешкият период е изтощителен. Тийнейджърските години се бяха оказали сто пъти по-лоши.
	Дъщеря й често й се струваше като чужд човек. Преди Вендела винаги й се караше, когато й се стореше, че Сана е пушила скришом в задния двор. Сана бе изслушала безброй лекции за здравословните рискове от пушенето. Напоследък обаче дрехите на дъщеря й миришеха на цигарен дим.
	Сана огледа рафтовете. Накрая взе решение. Щеше да заложи на сигурно. Такос. Ако вземеше обикновена кайма и кайма от соя, щеше да се подсигури, в случай че Вендела беше във вегански период.
	Самата Сана така и не бе преминала през тийнейджърската фаза. Порасна твърде бързо. Смъртта на Стела и всички ужаси, които се случиха след това, я изстреляха право към зрелия живот. Нямаше кога да мрънка за тийнейджърски проблеми. Нямаше родители, пред които да върти очи.
	Запозна се с Никлас в гимназията по земеустройство. Заживяха заедно, когато Сана започна работа. След известно време забременя с Вендела, по-скоро инцидентно, ако трябваше да бъде честна. Вината, че между тях не се получи, не беше негова, а нейна. Никлас беше добър мъж, но тя така и не можа да го допусне до себе си. Отрано се беше научила, че боли твърде много да обичаш някого, независимо дали става въпрос за съпруг, или дъщеря.
	Сана взе домати, краставица и лук и се отправи към касата.
	— Сигурно си чула — каза Будил, докато маркираше продуктите, които Сана вадеше от количката.
	— Не, какво да съм чула? — попита Сана, вдигна бутилката кола и я остави легнала върху лентата.
	— За момичето!
	— Кое момиче? — Сана слушаше с половин ухо. Вече съжаляваше, че е купила кола за Вендела.
	— Онова, което изчезнало. От старото ви стопанство. — Будил не можеше да скрие вълнението в гласа си.
	Сана замръзна по средата на движението, хванала в ръка пакета с настъргано сирене.
	— Нашето стопанство? — попита тя, а ушите й започнаха леко да пищят.
	— Да — каза Будил и продължи да маркира стоките, без да забележи, че Сана е спряла да ги слага върху лентата. — От стария ви имот е изчезнало четиригодишно момиче. Мъжът ми участва в живата верига в гората, събрали са страшно много хора.
	Сана остави бавно пакета със сирене пред себе си. После тръгна към вратата. Продуктите останаха на касата. Чантата й също. Чу как Будил вика след нея.

	* * *

	Ана се облегна назад в стола и погледна Дан, който режеше една дъска. Беше решил, че точно сега, в най-голямата жега, е идеалният момент да се захване с проекта „нова веранда“. От три години говореха за това, но явно вече не търпеше отлагане. Ана предполагаше, че са се задействали родителските му инстинкти и Дан изпитва нужда да приведе дома им в идеално състояние, преди да се е родило бебето. Тя, от своя страна, бе започнала да подрежда всички гардероби вкъщи. Децата вече криеха любимите си дрехи, защото се страхуваха да не заминат към пункта за благотворителност.
	Ана се усмихна на Дан, който се мъчеше в жегата. Осъзна, че за пръв път от много време всъщност се наслаждава на живота. Малката й фирма за интериорен дизайн може и да не беше готова да излезе на борсата, но много от капризните летовници, които имаха вили във Фелбака, редовно се обръщаха към нея. Ана дори бе започнала да отказва на някои клиенти, защото не смогваше. А и детето в корема й растеше бързо. Бяха решили да не питат за пола, така че засега работното име беше „бебето“. Другите им деца бяха особено ангажирани с въпроса за името, но с предложения като „Баз Светлинна година“, „Ракар Алекс“*1 и „Дарт Вейдър“ не им помагаха особено. Една вечер Дан, леко кисело, беше цитирал Фреде от „Сулсидан“*2: „И двамата направихме по един списък с имена и избрахме първото име от списъка на Микан*3“. И то само защото Ана бе отхвърлила предложението му ако е момче, да го кръстят Брус на Брус Спрингстийн. Той самият не беше по-сговорчив. Твърдеше, че Филип звучи все едно бебето ще се роди с моряшко палто. Ето докъде я бяха докарали. До раждането оставаше само месец, а нямаха нито едно смислено предложение нито на момчешкия, нито на момичешкия фронт.
	[*1 Букв. Разбойника Алекс. Това е псевдонимът на шведската интернет и телевизионна знаменитост Александер Хермансон, който се занимава с фрийрън, гимнастика, скечове и др. — Б.пр.]
	[*2 Шведски комедиен сериал. — Б.пр.]
	[*3 Съпругата на Фреде в сериала. — Б.пр.]
	Но щяха да измислят нещо, помисли си Ана, когато Дан се запъти към нея. Мъжът й се наведе и я целуна по устата. Имаше солен вкус от потта.
	— Прекарваш си добре, както виждам — каза той и я погали по корема.
	— Да, всички деца са при приятели — каза тя и отпи от леденото кафе.
	Знаеше, че според някои по време на бременността не трябва да се пие твърде много кафе, но все трябваше да се наслаждава на нещо, след като алкохолът и непастьоризираните сирена бяха забранени.
	— Ох, днес на обяд щях да умра, докато гледах как сестра ми си седи и пие голяма чаша студено пенливо вино — изстена тя, а Дан я прегърна през рамо.
	Беше седнал до нея и сега се облегна назад със затворени очи, наслаждавайки се на късното следобедно слънце.
	— Скоро, скъпа — каза той и погали ръката й.
	— След раждането ще се къпя във вино — каза тя с въздишка и също затвори очи. После си спомни, че заради хормоните по време на бременността имаше опасност да получи пигментни петна, затова изруга и си сложи широкополата шапка, която лежеше на масата. — По дяволите, човек дори не може да се пече — измърмори тя.
	— А? — попита Дан лениво и Ана осъзна, че той е на път да задреме под слънчевите лъчи.
	— Нищо, скъпи — каза тя, но внезапно почувства неустоимо желание да го изрита по пищяла просто защото той беше мъж и му се разминаваха всички болежки и лишения, свързани с бременността.
	Беше адски несправедливо. А онези жени, които седяха и въздишаха замечтано колко красиво било да си бременна и какъв дар било, че на тях се пада да износват децата — искаше й се да ошамари и тях. Здраво.
	— Хората са идиоти — измърмори тя.
	— А? — повтори Дан, този път потънал още по-дълбоко в дрямката.
	— Нищо — каза тя и дръпна кисело козирката над очите си.
	За какво си беше мислила, преди Дан да я прекъсне? Да, точно така. Колко красив бе животът. И така си беше. Въпреки болежките и всичко останало. Ана бе обичана и обградена от семейството си.
	Свали шапката си и обърна лице към небето. Нека й излязат пигментни петна. Животът беше твърде кратък, за да не се наслаждава на слънцето.

	* * *

	На Сам му се искаше да остане тук завинаги. Обичаше всичко това още от малък. Горещината на скалите. Бълбукането на водата. Крясъците на чайките. Тук можеше да избяга от всичко. Само да затвореше очи и всичко изчезваше.
	Джеси лежеше до него. Усещаше топлината й. Тя бе истинско чудо. И беше чудо, че се появи в живота му точно сега. Дъщерята на Мари Вал. Иронията на съдбата.
	— Обичаш ли родителите си?
	Сам отвори едното си око и се взря в нея. Джеси лежеше по корем, подпряла брадичка на ръцете си, и гледаше към него.
	— Защо питаш?
	Въпросът беше личен. Познаваха се от толкова скоро.
	— Никога не съм срещала баща си — каза тя и извърна поглед.
	— Защо?
	Джеси сви рамене.
	— Всъщност не знам. Мама не искаше. Дори не съм сигурна, че знае кой е баща ми.
	Сам се протегна колебливо и сложи длан върху предмишницата на Джеси. Тя не трепна, така че той не дръпна ръката си. В очите й се появи нов блясък.
	— Ами ти, в добри отношения ли си с вашите? — попита Джеси.
	Сигурността и спокойствието, които изпитваше допреди миг, се изпариха. Но разбираше защо Джеси му задава този въпрос и в известен смисъл й дължеше отговор.
	Сам седна и се загледа в морето, преди да отговори.
	— Баща ми, той… е войник. Случва се да отсъства с месеци. И понякога да донася войната у дома.
	Джеси се наведе към него и облегна глава на рамото му.
	— Той…?
	— Не искам да говоря за това… не още.
	— А майка ти?
	Сам затвори очи и остави слънчевите лъчи да го стоплят.
	— Тя е окей — каза накрая.
	За секунда се замисли за това, за което не биваше да мисли, и стисна клепачите си още по-здраво. Извади от джоба си пакета цигари, който носеше със себе си. Взе две, запали ги и даде едната на Джеси.
	Обзе го спокойствие, шумът в главата му затихна, димът потисна спомените. Наведе се напред и целуна Джеси. Първоначално тя се вдърви. От страх. От неопитност. После Сам усети как устните й омекнаха и тя го допусна до себе си.
	— О, колко са сладки!
	Сам се сепна.
	— Вижте влюбените гълъбчета.
	Нилс слизаше небрежно по скалите, следван от Басе и Вендела. Както винаги. Тримата като че ли не можеха да съществуват един без друг.
	— Какво имаме тук?
	Нилс седна съвсем близо до тях и се втренчи в Джеси, която придърпа горнището на банския си.
	— Приятелка ли си имаш, Сам?
	— Казвам се Джеси — каза тя и протегна ръка, но Нилс я игнорира.
	— Джеси? — обади се Вендела зад него. — Ти си дъщерята на Мари Вал.
	— Аха, дъщерята на старата дружка на майка ти. Холивудската звезда — допълни Нилс.
	Вече гледаше Джеси очаровано, а тя продължаваше да дърпа горнището на банския си. Сам искаше да я защити от погледите им, да я прегърне и да й каже да не им обръща внимание. Вместо това се пресегна към тениската й.
	— Да, не е толкова странно, че тези двамата са се открили — каза Басе и сръчка Нилс с лакът.
	Имаше висок, женски фалцет, но никой не смееше да го закача заради него, защото щеше да си навлече гнева на Нилс. В действителност се казваше Босе, но още в средните класове накара всички да му викат Басе, защото звучеше по-готино.
	— Вярно, не е толкова странно — каза Нилс и отмести погледа си от Джеси към Сам.
	Изправи се, а в очите му проблесна онова пламъче, което винаги караше стомахът ти да се свие. Сякаш кроеше някоя гадория. Но този път се обърна към Вендела и Басе и каза:
	— Гладен съм като вълк. Да тръгваме.
	Вендела се усмихна на Джеси.
	— Скоро ще се видим.
	Сам се загледа учудено след тях. Какво ставаше тук?
	Джеси се наведе към него.
	— Кои бяха тези? — попита тя. — Бяха странни. Приятни, но странни.
	Сам поклати глава.
	— Не са приятни. Ни най-малко.
	Извади мобилния телефон от джоба си. Отвори галерията и се разтърси из клипчетата. Знаеше защо го бе запазил — за да му напомня какво някои хора могат да причиняват на другите. На него. Но не беше възнамерявал да го показва на Джеси. Бяха го виждали предостатъчно хора.
	— Качиха го в Снапчат миналото лято — каза той и подаде телефона на Джеси. — Успях да го сваля, преди да изчезне.
	Сам погледна настрани, когато Джеси пусна клипчето. Нямаше нужда да го гледа. Достатъчно беше да чуе гласовете и всичко отново се разиграваше пред очите му.
	— Ама че си кекав! — каза Нилс гръмогласно от екрана. — Като някакво девойче. Плуването ще ти се отрази добре.
	Нилс беше тръгнал към лодката на Сам, която беше вързана недалеч от мястото, където се намираше в момента.
	— Можеш да доплуваш до Фелбака. Ще натрупаш малко мускули.
	Вендела се смееше и снимаше всичко. Басе тичаше до Нилс.
	Нилс хвърли въжето в лодката, сложи крак на носа и натисна. Малката дървена лодка се отдели бавно от острова, но след няколко метра я подхванаха теченията и тя започна да се отдалечава все по-бързо.
	Нилс се обърна към камерата и се ухили широко.
	— Хайде, приятно плуване.
	После клипчето свърши.
	— Мамка му — каза Джеси. — Мамка му.
	Погледна Сам с лъщящи очи.
	Той сви рамене.
	— Преживявал съм и по-лоши неща.
	Джеси измига няколко сълзи. Сам подозираше, че на нея също са й се случвали по-лоши неща. Сложи ръка на рамото й и усети как тя трепери. Но също така почувства връзката помежду им. Това, което ги обединяваше.
	Някой ден щеше да й покаже бележника си. Да сподели с нея мислите си. Големия си план. Някой ден щеше да им даде да се разберат, на всички.
	Джеси обви ръце около шията му. Излъчваше прекрасна миризма на слънце, пот и марихуана.

	* * *

	Ставаше късно, но навън още имаше светлина, като спомен от слънцето, което цял ден бе светило от ясносиньото небе. Ева гледаше към двора, където сенките ставаха все по-дълги. Студени длани сграбчиха сърцето й, когато прозрението започна да се оформя в ума й. Спомняше си как Неа винаги бързаше да се прибере много преди да се е стъмнило.
	Сега отвън постоянно минаваха хора. Гласовете се смесваха с лая на кучетата, които обикаляха в гората и търсеха. Ледените пръсти отново стиснаха сърцето й.
	Възрастният полицай, Йоста, влезе през входната врата.
	— Дойдох само за чаша кафе, после пак отивам в гората.
	Ева се изправи, за да му налее. През последните часове бе сварила безкрайно количество.
	— Още нищо ли? — попита тя, макар да знаеше отговора.
	Ако той бе научил нещо, щеше да й каже направо. Не да я моли за кафе. Но имаше нещо успокоително в това да зададе въпроса.
	— Не, но в издирването се включиха много хора. Като че ли цяла Фелбака е дошла да помогне.
	Ева кимна и опита да овладее гласа си.
	— Да, хората са фантастични — каза тя и отново потъна в стола си. — Петер също търси, не можах да го задържа вътре.
	— Знам — каза Йоста и седна срещу нея. — Засякох го с една от групите.
	— Какво… — Гласът й секна. — Според теб какво се е случило?
	Не смееше да погледне Йоста. Различни варианти, кой от кой по-лош, постоянно се въртяха в мислите й и се бореха за вниманието й, но щом опиташе да улови някой от тях и да го проумее, изпитваше такава болка, че оставаше без въздух.
	— Няма смисъл да предполагаме каквото и да било — каза Йоста нежно и се протегна напред. Сложи набръчканата си ръка върху нейната и спокойствието му постепенно я стопли.
	— Няма я от толкова време.
	Йоста стисна ръката й.
	— Лято е и навън е топло, няма да измръзне. Чисто и просто гората е голяма и ще ни трябват часове, за да я претърсим. Ще я намерим, тя ще е стресната и изплашена, но няма да й има нищо сериозно, окей?
	— Само че… с другото момиче не е станало така.
	Йоста дръпна ръката си и отпи бавно от кафето.
	— Оттогава са минали трийсет години, Ева. Друг живот, друго време. Чисто съвпадение е, че живеете на същото място, както е чисто съвпадение, че дъщеря ви е на същата възраст. Четиригодишните се губят. Любопитни са, а доколкото разбирам, дъщеря ви е смела и своенравна млада госпожица, така че може би не е чудно, че в крайна сметка не е устояла на изкушението да се отправи на експедиция в гората. Не се е получило така, както си го е представяла, но всичко ще се нареди. Имаме много доброволци.
	Той се изправи.
	— Благодаря за кафето, сега ще се връщам обратно. Ще продължим издирването през цялата нощ, но би било добре, ако опиташ да поспиш малко.
	Ева поклати глава. Как би могла да спи, докато Неа е някъде навън?
	— Да, така си и мислех — каза Йоста. — Но все пак трябваше да ти го кажа.
	Ева видя как вратата се затваря след него. Отново остана сама. Сама с мислите си и със студените пръсти, хванали сърцето й.


>	Бохуслен, 1671

	_Елин се наведе и оправи завивките на Брита. После се хвана за гърба. Още не беше свикнала с твърдото легло в помещението за прислугата._
	_За миг погледна красивото легло, на което спеше Брита, и си позволи да почувства нещо подобно на завист, но после тръсна глава и се протегна към празната кана на нощното шкафче._
	_Елин с изненада бе установила, че сестра й не споделя нито спалнята, нито леглото със съпруга си. Но не й беше работа да съди. Въпреки че самата тя смяташе, че най-хубавата част от денонощието настъпва, когато се свие в постелята до Пер. Когато лежеше в топлите му, сигурни прегръдки, Елин се чувстваше така, сякаш нищо на този свят не може да нарани нея и Мерта._
	_Но бе грешала._
	— _Елин?_
	_Мекият глас на стопанина я стресна. Беше потънала толкова дълбоко в мислите си, че почти изпусна каната на земята._
	— _Да? — каза тя и се обърна, като преди това отдели един миг, за да се съвземе._
	_Сините му, дружелюбни очи я гледаха съсредоточено. Елин усети как кръвта нахлува в бузите й и рязко сведе поглед._
	_Не знаеше как точно следва да се държи със съпруга на сестра си. Пребен винаги се отнасяше така добре с нея и Мерта. Беше свещеник и стопанин, а тя бе просто прислужница в домакинството на сестра си. Вдовица, която живееше от подаяния в къща, която не беше нейна._
	— _Лил-Ян казва, че Елин може да помага при уроки. Най-добрата ми дойна крава се мъчи._
	— _Звездичка ли? — попита Елин, без да вдига поглед от пода. — Ратаят спомена нещо за това сутринта._
	— _Да, Звездичка. Елин заета ли е, или може да дойде и да я погледне?_
	— _Да, мога, разбира се._
	_Тя остави каната на нощното шкафче и последва тихо Пребен до обора. Звездичка лежеше и мучеше в далечния край. Личеше си, че я боли, а й беше трудно и да се изправи. Елин кимна към ратая Лил-Ян, който стоеше объркано до кравата._
	— _Отиди в кухнята и донеси малко сол._
	_Тя клекна и погали внимателно меката муцуна на животното. Очите на Звездичка бяха големи и ококорени от страх._
	— _Елин може ли да й помогне? — попита Пребен тихо и също погали кафяво-бялата крава._
	_Ръцете им се докоснаха за секунда и Елин бързо дръпна своята, сякаш я бе ухапала змия. Отново усети бушуването на кръвта си и й се стори, че неговите бузи също се изчервиха малко, но в този момент Лил-Ян се върна запъхтян и стопанинът побърза да се изправи._
	— _Ето — каза ратаят с леко фъфлене и подаде солницата на Елин._
	_Тя кимна и я взе, след което изсипа голямо количество сол в дланта си. С показалеца на дясната си ръка разбърка солта обратно на часовниковата стрелка, произнасяйки високо напева, на който я бе научила баба й:_
	— _Нашият Господ Исус, той странства из далечни планини, лекува болести и уроки земни и водни, и тези между небето и земята. Да бъде Божията дума, амин._
	— _Амин — каза Пребен и Лил-Ян побърза да се присъедини._
	_Звездичка изсумтя._
	— _Какво сега? — попита Пребен._
	— _Сега остава само да чакаме. Баенето на сол най-често дава резултат, но може да отнеме време, а и зависи колко силна е магията. Трябва да се провери утре сутринта, но мисля, че й помогнахме._
	— _Лил-Ян чу, нали? — каза Пребен. — Първото нещо, което ще направи утре, е да погледне Звездичка._
	— _Да, господарю — каза Лил-Ян и излезе от обора._
	_Пребен се обърна към Елин._
	— _Елин къде се е научила на това?_
	— _От баба ми — каза Елин кратко. Все още я безпокоеше чувството, което изпита, когато ръцете им се докоснаха._
	— _Срещу какво още може да помага Елин? — попита Пребен и се облегна на една преграда._
	_Тя леко заора с крак по пода и отговори неохотно._
	— _Ами срещу повечето болежки, които не са твърде сериозни._
	— _При хора и при животни? — попита Пребен любопитно._
	— _Да — отговори Елин._
	_Учуди я, че Брита никога не е споменавала за това на съпруга си. Ратаят Лил-Ян все пак беше чул слуховете за познанията на Елин. Но може би не беше толкова странно. Когато живееха заедно под бащиния покрив, сестра й винаги говореше пренебрежително за бабата на Елин и нейните мъдрости._
	— _Разкажи ми повече — каза Пребен и тръгна към вратата._
	_Елин го последва против волята си. Не подобаваше да върви и да си бъбри с господаря на стопанството, а тук хорските езици бързо раздухваха слуховете. Но Пребен решаваше, така че тя го последва с натежали крака. Отвън стоеше Брита, с ръце на кръста и мрачен поглед. Сърцето на Елин потъна в стомаха й. Точно от каквото се боеше. Пребен не рискуваше нищо, но тя можеше да изпадне в немилост. А заедно с нея и Мерта._
	_Опасенията й, че ще е трудно да живее при малката си сестра и да разчита на милостта й, не се бяха оказали напразни. Брита беше зла и сурова стопанка, а острият й език неведнъж беше опарвал както нея, така и Мерта._
	— _Елин ми помогна със Звездичка — каза Пребен и посрещна спокойно погледа на жена си. — Сега отива да сложи масата. Предложи да прекараме малко време заедно, ти и аз, тъй като в последно време пътувам толкова много по енорийски дела._
	— _Значи така е направила? — попита Брита подозрително, но с малко по-мек тон. — В такъв случай предложението й е било добро. — Тя хвана дръзко Пребен под ръка. — Моят съпруг и господар ми липсваше ужасно и смятам, че той пренебрегва малко съпругата си._
	— _Скъпата ми съпруга е напълно права — отвърна той и тръгна с Брита към къщата. — Но сега ще поправим това. Елин каза, че можем да седнем да се храним след половин час, което ме устройва идеално. Така ще имам време да се оправя, за да не изглеждам като мърльо до красивата си половинка._
	— _Ух, ти никога не си бил мърльо — каза Брита и го перна по рамото._
	_Елин вървеше зад тях. За момента я бяха забравили и тя изпусна дълбока въздишка на облекчение. Добре познаваше мрака, който бе видяла в погледа на Брита. Знаеше, че сестра й не пести средства, когато иска да навреди на хората, които според нея са я оскърбили. Но този път Пребен спаси нея и Мерта, за което щеше да му бъде вечно благодарна. Макар че поначало изобщо не биваше да я поставя в такава ситуация._
	_Забърза към кухнята. Само за половин час трябваше да сложи масата и да накара готвачката да приготви нещо особено специално. Влезе вътре и опъна престилката си. Все още усещаше топлината на ръката му._

	* * *

	— Какво правиш, татко?
	Бил бе така потънал в текста, че гласът на сина му го стресна. Без да иска, бутна чашата до себе си и върху бюрото се разля малко кафе.
	Обърна се към Нилс, който стоеше до вратата.
	— Работя по един нов проект — каза той и завъртя монитора, за да покаже на Нилс.
	— По-приятни хора — прочете синът му на глас заглавието на презентацията.
	Под текста имаше картинка на платноходка, която пори морските вълни.
	— Какво е това?
	— Нали се сещаш за онзи филм, който гледахме? „Приятни хора“ на Филип и Фредрик*.
	[* Шведско развлекателно дуо. Двамата се изявяват като телевизионни водещи, комици, журналисти и сценаристи. — Б.пр.]
	Нилс кимна.
	— Онези чернилки, които искаха да играят хокей с топка.
	Бил се намръщи.
	— Сомалийците, които искаха да играят хокей. Не се казва „чернилки“.
	Нилс сви рамене.
	Бил погледна сина си, който стоеше в сумрака с увиснал пред очите перчем и пъхнал небрежно ръце в джобовете на шортите си. Появи се в живота им късно. Беше непланиран и в интерес на истината неособено желан. Гун беше на четиридесет и пет, а Бил наближаваше петдесетте. Двамата по-големи братя на Нилс бяха в късните тийнейджърски години. Гун настояваше да задържат детето, казваше, че трябва да има някаква причина то да се появи. Но Бил така и не почувства такава връзка с Нилс, каквато бе имал с двете по-големи момчета. Нямаше сили и желание за трети път да сменя пелени, да седи в пясъчника или да чете учебници по математика.
	Бил се обърна обратно към монитора.
	— Това е медийна презентация. Идеята ми е да направя нещо, за да помогна по позитивен начин на бежанците в района да влязат в шведското общество.
	— На хокей ли ще ги учиш? — попита Нилс, все още с ръце в джобовете.
	— Не виждаш ли платноходката? — попита Бил и посочи монитора. — Ще ги научим да плават! И после ще участваме в обиколката на Данхолмен.
	— Данхолмен не е съвсем същото като световното първенство, в което участваха чернилките — каза Нилс. — Мащабът е малко по-различен.
	— Не казвай чернилките! — скастри го пак Бил. Нилс сигурно ползваше тази дума само за да го дразни. — Знам, че обиколката на Данхолмен не е толкова важно състезание, но има голямо символично значение за местните и ще бъде широко отразено в медиите. Особено сега, покрай заснемането на филма и така нататък.
	Нилс изсумтя насреща му.
	— Ако изобщо са бежанци. Тук идват само тези, които могат да си го позволят. Четох го в нета. И така наречените им деца имат бради и мустаци.
	— Нилс!
	Бил погледна сина си и сякаш видя друг човек. Лицето на момчето се беше зачервило от възбуда. Ако не го познаваше, би си помислил, че Нилс е… расист. Но не, тийнейджърите знаеха твърде малко за света. Което беше още по-голяма причина да задейства проекта. В основата си повечето хора бяха добри и просто имаха нужда от побутване в правилната посока. Образование. Това беше важното. Нилс скоро щеше да разбере колко много греши.
	Чу как синът му затваря вратата на кабинета зад гърба си. Утре щеше да представи проекта пред пресата и всичко трябваше да е готово. Това щеше да бъде нещо голямо. Наистина голямо.

	* * *

	— Ехо? — викна Паула, когато двете с Йохана влязоха през вратата, понесли три куфара, две колички и по едно дете.
	Паула остави най-тежкия куфар и се усмихна на Йохана. Оказа се, че почивката в Кипър с бебе и тригодишно дете не беше от най-внимателно обмислените им решения, но все пак оцеляха.
	— В кухнята съм!
	Паула се отпусна, щом чу гласа на майка си. Ако Рита и Бертил бяха тук, щяха да могат да поемат децата, така че с Йохана да разопаковат багажа на спокойствие. Или пък можеха да го отложат за утре сутринта и вместо това да се излегнат в леглото и да пуснат филм, на който могат да заспят.
	Рита им се усмихна, когато влязоха в кухнята. Нямаше нищо необичайно в това майка им да готви в техния апартамент, сякаш кухнята е нейна. Рита и Бертил живееха в апартамента над техния, но откакто се родиха децата, границите между домовете им се размиха дотолкова, че можеха със същия успех да монтират стълба между жилищата.
	— Сготвила съм енчиладас. Предположих, че ще сте гладни след пътуването. Всичко добре ли мина? — Рита протегна ръце към Лиса.
	— Да. Или не — каза Паула и с благодарност й връчи бебето. — Гръмни ме, ако някога пак тръгна да обяснявам колко хубаво би било да заминем някъде с децата за цяла седмица.
	— Да, идеята всъщност беше твоя — измърмори Йохана и опита да събуди Лео, който беше заспал.
	— Беше отвратително — каза Паула и си открадна парченце сирене от една енчилада. — Навсякъде имаше малки деца и големи хора, облечени като плюшени играчки, които обикаляха в жегата и скандираха някаква проклета бойна песен.
	— Не мисля, че може да се нарече точно бойна песен — засмя се Йохана.
	— Добре, може би напомняше повече на индоктринация в секта. Ако я бях чула още веднъж, щях да отида и да удуша голямата космата мечка.
	— Разкажи за шоколадовия фонтан — каза Йохана.
	Паула изстена.
	— Божичко, да, всяка вечер имаше бюфет, съобразен най-вече с малките, така че предлагаха тонове палачинки, кюфтета, пица и спагети. Имаше и шоколадов фонтан. Едно момче на име Линус се отличи повече от всички. Всички знаеха, че се казва така, между другото, защото майка му цяла седмица тичаше след него и викаше: „Не, не това, Лииинус! Не, не така, Лииинус! Не ритай момичето, Лииинус!“. Всичко това, докато таткото се наливаше с бира още от закуска. А последния ден…
	Йохана потискаше кикота си. Паула си взе чиния, сложи в нея една енчилада и седна на масата.
	— Ще ми повярваш ли — продължи тя, — че последния ден момчето се засили, блъсна се право във фонтана и го преобърна. Имаше шоколад навсякъде! А малкият се хвърли отгоре и целият се омаза, докато майка му търчеше наоколо, изпаднала в абсолютна истерия. — Паула отхапа голяма хапка и въздъхна. За пръв път от цяла седмица вкусваше храна с адекватни подправки.
	— Деде Бертил? — каза Лео, който започваше да се разбужда в прегръдките на Йохана.
	— Да, къде е Бертил? — попита Паула. — Да не би вече да е заспал пред телевизора?
	— Не… — отговори Рита. — Работи.
	— Толкова късно?
	Мелберг рядко оставаше в участъка вечерно време.
	— Да, имаше спешно обаждане. Но ти още си в майчинство — каза Рита и погледна колебливо към Йохана.
	Не беше лесно да накарат Паула да си вземе отпуск и знаеше, че Йохана постоянно се тревожи да не би Паула да се върне на работа твърде рано. Идеята беше преди това семейството да изкара лятото заедно.
	— За какво става дума? — каза Паула и остави приборите.
	— Търсят изчезнал човек.
	— Кого?
	— Едно дете — каза Рита, избягвайки погледа й. — Момиче на четири години.
	Познаваше дъщеря си твърде добре.
	— Откога я няма?
	— В най-лошия случай от вчера вечерта, но родителите са разбрали чак днес следобед, така че издирването започна преди два часа.
	Паула погледа умолително към Йохана. Тя погледна на свой ред към Лео и кимна.
	— Отивай, разбира се. Имат нужда от всяка възможна помощ.
	— Обичам те, тръгвам веднага.
	Тя се изправи и целуна партньорката си по бузата.
	— Къде е станало? — попита тя, докато обличаше едно тънко лятно яке в антрето.
	— В една ферма. Бертил я нарече „стопанството на Берг“.
	— Стопанството на Берг? — Паула се спря. Добре знаеше за кой имот става дума. Познаваше историята му. И беше твърде цинично настроена, за да вярва в съвпадения.

	* * *

	Карим почука здраво на вратата. Знаеше, че Аднан е там, и не възнамеряваше да си отиде, преди той да е отворил. Години наред бяха живели в свят, където едно почукване може да означава смърт за тях самите или за член на семейството им, така че мнозина от тях не реагираха с охота, когато някой ги търси. Карим отново почука на вратата. Накрая тя се отвори.
	Големите очи на Аднан почти накараха Карим да съжали, че е тропал толкова силно.
	— Току-що говорих с Ролф и той ми каза, че цяла Фелбака е излязла да търси изчезнало момиче. Трябва да помогнем.
	— Момиче? Дете?
	— Да, Ролф каза, че е на четири години. Мислят, че се е изгубила в гората.
	— Разбира се, че ще помогнем — каза Аднан, обърна се и в същото време се протегна към якето си. — Калил! Ела!
	Карим направи няколко крачки назад.
	— Помогнете да съобщим и на останалите. Кажете им, че се събираме при павилиона. Ролф обеща да ни откара.
	— Дадено. Най-добре да побързаме, едно малко момиче не трябва да прекарва нощта само в гората.
	Карим продължи да чука по вратите на хората. Чуваше от разстояние, че Калил и Аднан правят същото. След известно време събраха близо петнайсет доброволци. Щеше да се наложи Ролф да направи два или три тура, за да закара всички, но вероятно нямаше да има проблем. Той беше добър. Искаше да помогне.
	За миг Карим се почувства несигурен. Ролф беше мил. И ги познаваше. Но как щяха да реагират другите шведи, когато се появяха? Банда неинтегрирани чалми от бежанския център. Знаеше, че така ги наричат. Чалми. Или мангали. Но едно изчезнало момиченце бе всеобща отговорност. Нямаше значение дали е шведско, или сирийско дете, някъде една майка плачеше отчаяно.
	Когато Ролф докара колата, Карим, Аднан и Калил стояха и чакаха заедно с Рашид и Фарид. Карим се обърна към Рашид, който отвърна на погледа му. Неговите деца бяха в Сирия и той вече не знаеше дали са живи, но тази вечер щеше да помогне да открият едно шведско момиче.

	* * *

	Сега, когато малките бяха по леглата, в къщата цареше благословена тишина. Понякога Ерика се чувстваше гузно, че се наслаждава толкова много на свободата вечерно време. Когато Мая беше малка, Ерика се регистрира в интернет форума „Семеен живот“, за да потърси хора със сходно мислене и да сподели чувствата си. Мислеше си, че едва ли е единствената, която изпитва вътрешен конфликт между майчинството и нуждата да бъде себе си. Но бурята от гневни коментари, която я сполетя, щом заговори откровено по въпроса, я накара никога повече да не се върне там. Остана безкрайно озадачена от обидите и словесните атаки, до които прибягнаха другите майки, за да й обяснят какъв ужасен човек е, щом не обичала всяка минута от кърменето, нощните бдения, смяната на пелени и пронизителните писъци. Казаха й, че не е бивало да ражда деца и че била егоистичен и егоцентричен човек, щом имала нужда от време за себе си. Все още я обземаше гняв при мисълта за тези жени, които я осъдиха само защото не се чувстваше по абсолютно същия начин като тях. Защо да не могат всички да правят това, което е най-добро за тях, мислеше си тя, докато седеше на дивана с чаша червено вино и опитваше да се отпусне пред телевизора.
	Скоро мислите й се насочиха към друга жена. Ева, майката на Неа. Можеше само да си представя каква тревога изпитва в момента. Ерика бе пратила съобщение на Патрик, за да го пита дали не може да помогне по някакъв начин. Би могла да помоли Кристина да дойде да гледа децата. Но той повтори, че вече са се събрали толкова хора, че няма нужда от повече доброволци, така че Ерика щяла да бъде по-полезна у дома при децата.
	Не познаваше семейство Берг и никога не беше ходила в дома им. На няколко пъти си беше мислила да отиде там и да ги помоли да направи няколко снимки, за да може да опише мястото възможно най-точно в книгата си, но така и не го бе направила. Имаше достъп до стари снимки, така че знаеше как е изглеждало стопанството по времето на предишните собственици, но винаги беше по-добре да попиеш лично атмосферата, да видиш детайлите, да добиеш представа за живота в съответното място.
	Беше поразпитала за семейство Берг и бе узнала, че са се преместили тук от Удевала, за да потърсят спокойствие на село. Добро място, където да расте дъщеря им. Ерика искрено се надяваше, че мечтата им ще се сбъдне; че скоро ще получи съобщение или обаждане от Патрик, който ще й каже, че са открили момиченцето в гората. Изплашено, изгубено, но живо. Но цялото й същество й казваше друго.
	Завъртя чашата в ръката си. Наслаждаваше се на силното амароне, въпреки задушната вечерна жега. Лятно време повечето хора пиеха изстудено розе или бяло вино с кубчета лед. Но тя не обичаше нито бяло вино, нито розе, а пиеше само пенливи или силни червени вина, независимо от сезона. В същото време не усещаше никаква разлика между скъпо шампанско и евтина кава, така че разходите й за гориво бяха малки, както се шегуваше Патрик.
	Рязко я обзеха угризения на съвестта, задето седи и си мисли за вино, докато в гората имаше изгубено, в най-добрия случай, четиригодишно момиченце. Но мозъкът й често работеше така. Беше твърде тежко да мисли за бедите, които могат да сполетят едно дете, така че подсъзнателно насочваше мислите си към по-банални и безсмислени теми. Но в момента майката на Неа не можеше да си позволи този лукс. Тя и мъжът й изживяваха истински кошмар.
	Ерика се понадигна, остави чашата и вместо нея взе тефтера си, който стоеше на масата. През годините си бе създала навик винаги да има лист и химикалка под ръка. Често нахвърляше мислите и идеите, които й хрумваха, или съставяше списъци с нещата, които трябва да направи, за да може да продължи напред с работата по книгите си. И тъкмо това смяташе да стори сега. Всичките й инстинкти й казваха, че изчезването на Неа трябва да е свързано със смъртта на Стела. През последните седмици бе мързелувала, лятото и слънцето бяха надделели и тя не се бе захванала с книгата толкова усилено, колкото възнамеряваше. Но сега щеше да запретне ръкави. Ако се бе случило най-лошото, може би щеше да помогне с познанията си за стария случай. Може би щеше да открие връзката, в чието съществуване бе убедена.
	Ерика погледна телефона си. Все още нямаше новини от Патрик. Тя хвана химикалката и започна трескаво да пише.


>	Случаят „Стела“

	_Разбра го още когато ги видя да се задават към нея. Тежките стъпки. Погледите, вперени в земята. Нямаше нужда от думи._
	— _Андерш! — изкрещя тя пронизително._
	_Той излезе от къщата тичешком, но спря на място, когато видя полицаите. Падна на колене върху чакълестата алея. Линда се втурна към него и го прегърна. Андерш винаги беше толкова голям, толкова силен, но сега сякаш тя трябваше да носи и двама им._
	— _Татко? Мамо?_
	_Сана стоеше на вратата. Светлината от кухнята огряваше русата й коса като ореол._
	— _Намерили ли са Стела, мамо?_
	_Линда не можеше да я погледне в очите. Обърна се към един от полицаите. Той кимна._
	— _Намерихме дъщеря ви. Тя… тя е мъртва. Съжаляваме._
	_Той се взираше в пръстите на краката си, опитвайки се да преглътне сълзите си. Беше пребледнял и Линда се зачуди дали е видял Стела. Дали е видял трупа._
	— _Но как може да е мъртва? Това не може да е вярно, нали? Мамо? Татко?_
	_Сана изстрелваше въпросите зад гърба й, но Линда нямаше отговори. Нямаше как да я утеши. Знаеше, че трябва да пусне Андерш и да прегърне дъщеря си. Но единствено Андерш разбираше болката, която тя изпитваше с всяко влакънце на тялото си._
	— _Искаме да я видим — каза тя и най-накрая успя да вдигне глава от рамото на мъжа си. — Трябва да видим дъщеря си._
	_По-високият от двамата полицаи се прокашля._
	— _Ще я видите. Но първо трябва да си свършим работата. Трябва да разберем кой го е направил._
	— _Кой е направил кое? Не е ли било злополука? — Андерш се освободи от ръцете на Линда и се изправи._
	_Високият полицай отговори тихо:_
	— _Не, не е било злополука. Дъщеря ви е била убита._
	_Земята се приближи толкова внезапно, че Линда нямаше време да се учуди. После всичко почерня._

	* * *

	Само още двайсет.
	Джеймс Йенсен едва се беше задъхал, когато направи следващата лицева опора. Спазваше един и същи режим всяка сутрин. Лете и зиме. По Коледа и на Мидсомар. Денят нямаше значение. Важна беше рутината. Последователността. Редът.
	Още десет.
	Бащата на Хелен бе разбирал значението на рутината. Понякога Коге все още му липсваше, макар това чувство да бе слабост, която не искаше да си позволява. Коге получи инфаркт преди близо десет години и оттогава никой не бе могъл да го замени.
	Последна. Джеймс се изправи след стоте си бързи лицеви опори. Дългите години военна служба го бяха научили да цени отличната физическа подготовка.
	Погледна часовника. Осем и една минута. Изоставаше. Когато си беше у дома, винаги закусваше в осем нула нула.
	— Закуската е готова! — викна Хелен, сякаш прочела мислите му.
	Джеймс сбърчи чело. Щом го викаше, значи бе забелязала, че е закъснял.
	Избърса потта си с кърпа за ръце и влезе от верандата във всекидневната. Кухнята беше в съседство и той усети мириса на бекон. Винаги ядеше едно и също за закуска. Бъркани яйца с бекон.
	— Къде е Сам? — попита той, когато седна и начена яйцата.
	— Още спи — каза Хелен и му сервира перфектно хрупкав бекон.
	— Часът е осем, а той още спи?
	Раздразнението забръмча като мушица около тялото му. Напоследък винаги ставаше така, когато мислеше за Сам. Да спи в осем сутринта. На неговите години Джеймс лятно време трябваше да става в шест и да работи до късно вечерта.
	— Събуди го — каза той и отпи стабилна глътка кафе, която бързо изплю обратно в чашата. — Какво, по дяволите? Без мляко?
	— Ох, извинявай — каза Хелен и взе чашата от ръката му.
	Изля кафето в мивката, сипа му ново и добави малко червено мляко*.
	[* Т.е. стандартно мляко с 3% масленост. В Швеция го наричат червено, защото се продава в червени кутии. Зеленото и синьото мляко са съответно с 1.5% и 0.5% масленост. — Б.пр.]
	Сега вкусът му беше както трябва.
	Хелен излезе бързо от кухнята. Чуха се пъргави стъпки нагоре по стълбата, последвани от мърморещи гласове.
	Раздразнението се завърна. Същото раздразнение, което Джеймс чувстваше, когато с взвода имаха мисия и някой войник опиташе да се скатае, защото го беше страх. Джеймс не проявяваше разбиране към подобно поведение. Ако си избрал да се присъединиш към армията, особено в страна като Швеция, където разпределението в чужда военна зона беше напълно доброволно, то трябваше да вършиш работата, която ти се полага. Страхът бе нещо, което оставяш у дома.
	— За какво е тази паника? — изръмжа Сам, когато се появи лежерно в кухнята. Боядисаната му в черно коса беше още рошава. — Защо трябва да ставам по това време?
	Джеймс сключи ръце върху масата.
	— В този дом не си проспиваме дните — каза той.
	— Ама аз нямам лятна работа, какво се очаква да правя през деня, по дяволите?
	— Не ругай!
	Хелен и Сам подскочиха. На Джеймс му причерня пред очите от гняв, затова си наложи да поеме няколко дълбоки глътки въздух. Трябваше да запази контрол. Над себе си. И над това семейство.
	— В нула девет нула нула часа те чакам в задния двор за тренировка по стрелба.
	— Окей — каза Сам и сведе поглед.
	Хелен все още стоеше свита зад него.

	* * *

	Обикаляха цяла нощ. Харалд беше толкова изморен, че погледът му се премрежваше, но му се струваше немислимо да се прибере у дома. Това би означавало да се предаде. Когато умората станеше твърде голяма, той се връщаше за кратко в къщата, за да се стопли и да си сипе кафе. Всеки път заварваше Ева Берг да седи в кухнята, със сиво и безмълвно изражение. Това му стигаше, за да събере сили и отново да се включи в издирването.
	Чудеха се дали другите знаеха кой е и каква роля бе имал преди трийсет години. Дали знаеха, че той бе намерил другото малко момиченце. Разбира се, това бе известно на жителите на Фелбака, които бяха живели тук по онова време, но Харалд не мислеше, че Ева и Петер знаят. Надяваше се да е така.
	Когато се разпределяха районите за търсене, той съзнателно избра онзи с езерцето, където бе открил Стела. Това бе и първото място, където отиде да търси. Водният басейн отдавна беше пресушен и сега там имаше само гора. Но старият дънер си беше там. Вярно, времето и вятърът бяха оставили своя отпечатък върху масивното дърво и то бе станало по-чупливо и сухо, отколкото преди трийсет години. Там обаче нямаше малко момиченце. Когато установи това, Харалд усети как въздъхва с облекчение.
	През нощта групите постоянно променяха състава си. Някои хора се прибираха да поспят за няколко часа, връщаха се обратно и се присъединяваха към други групи, а с наближаването на утрото се бяха появили и съвсем нови доброволци. Някои от тези, които не се бяха прибирали да си починат, бяха групите мъже и момчета от бежанския център. Харалд си беше поприказвал с тях. Говореха на смесица от техния лош шведски и неговия лош английски, но някак успяха да се разберат.
	Малката група, в която беше сега, се състоеше от него самия, от мъжа, който се бе представил като Карим, и от Йоханес Клингсбю, строител от района, когото Харалд наемаше, когато правеше ремонти в пекарната. Тримата се движеха бавно и решително през гората, която просветляваше все повече. Полицаите, които ръководеха издирването, на няколко пъти през нощта им бяха казвали да не бързат, а да търсят старателно и методично.
	— Обикаляме цяла нощ — каза Йоханес и разпери ръце. — Не може да е стигнала толкова далеч…
	— Последния път търсихме цяло денонощие — каза Харалд. Отново видя тялото на Стела пред очите си.
	— _What?_* — Карим поклати глава. Трудно му беше да разбира бохусленския акцент на Харалд.
	[* Какво? — Б.пр.]
	— _Harald found dead girl in the woods, thirty years ago_* — каза Йоханес.
	[* Харалд откри мъртво момиче в гората, преди трийсет години. — Б.пр.]
	— _Dead girl?_ — попита Карим и спря. — _Here?_*
	[* Мъртво момиче? Тук? — Б.пр.]
	— _Yes, four years old, just like this girl._* — Йоханес вдигна четири пръста във въздуха.
	[* Да, четиригодишно, също като сега. — Б.пр.]
	Карим погледна Харалд, който кимна бавно.
	— _Yes. It was just over here. But it was water there then._* — Срамуваше се от лошия си английски, но Карим кимна.
	[* Да. Точно тук. Но тогава имаше вода. — Б.пр.]
	— _There_ — каза Харалд и посочи към дънера. — _It was a… not a lake… a… the Swedish word is „tjärn“._*
	[* Там. Имаше… не езеро… ами… шведската дума е „шерн“. — Б.пр.]
	— _A small lake, like a pond_* — допълни Йоханес.
	[* Малък водоем, езерце. — Б.пр.]
	— _Yes, yes, a pond_ — каза Харалд. — _It was a pond here over by that tree and the girl was dead there._*
	[* Да, да, езерце. При онова дърво имаше езерце и мъртвото момиче беше там. — Б.пр.]
	Карим тръгна бавно към дървото. Клекна и допря длан до ствола. Когато се обърна, лицето му беше толкова бледо, че Харалд отстъпи няколко крачки назад.
	— _Something is under the tree. I can see a hand. A small hand._*
	[* Има нещо под дървото. Виждам ръка. Малка ръка. — Б.пр.]
	Харалд се олюля. Йоханес се наведе над един храст и скоро оттам се чуха сподавени звуци. Харалд погледна Карим в очите и видя собственото си отчаяние отразено в тях. Трябваше да повикат полицията.

	* * *

	Мари седеше със сценария в скута и опитваше да прочете репликите от следващата сцена, но днес не се получаваше. Щяха да снимат на закрито, в голямата индустриална сграда в Танумсхеде. Там студиото усърдно бе издигнало декори, подобни на малки светове, които само чакаха да пристъпиш в тях. Действието във филма щеше да се развива основно на остров Данхолмен, по времето, когато Ингрид бе омъжена за театралния режисьор Ласе Шмид, както и към края на живота й, когато продължаваше да посещава острова, въпреки че се беше разделила с Ласе.
	Мари изпъна гръб и поклати глава. Искаше да се отърве от всички мисли, които я преследваха още откакто хората заговориха за изчезналото момиче. Мислите за засмяната Стела, която подскачаше пред нея и Хелен.
	Въздъхна. Сега беше тук и играеше мечтаната си роля. Бе работила толкова много години именно за да стигне дотук. Това беше възнаграждението й сега, когато в Холивуд ролите вече не идваха толкова често. Беше добра в това, което правеше, и го заслужаваше.
	Не й бяха нужни големи усилия, за да влезе в роля, да се прави на друг човек. Бе започнала да се упражнява още като малка. Лъжи или театър, разликата беше тънка, а тя отрано бе овладяла и двете.
	Само да можеше да спре да мисли за Стела.
	— Как е косата ми? — попита тя Ивон, която минаваше наблизо с нервната си походка.
	Ивон спря толкова внезапно, че почти подскочи във въздуха. Огледа Мари от глава до пети, издърпа един гребен от косата си и оправи няколко косъмчета от прическата й. После й даде огледало и зачака напрегнато, докато тя инспектираше резултата.
	— Добре изглежда — каза Мари и тревожното изражение на Ивон се изпари.
	Мари се обърна към новопостроената всекидневна, където Йорген спореше със Сикстен, който отговаряше за осветлението.
	— Скоро ли ще е готово?
	— Дай ни петнайсет минути! — викна Йорген.
	В гласа му се долавяше напрежение. Мари знаеше на какво се дължи. Всичко времеемко се отразяваше на нервите.
	Отново се зачуди как вървят нещата с финансирането на проекта. И друг път беше участвала в заснемането на филми, които не са имали гарантирано финансиране, и впоследствие се бе налагало снимките да бъдат прекратени.
	Нямаше нищо сигурно, преди да е минал моментът, в който продукцията вече е струвала твърде много пари и чисто и просто не би било изгодно да се откажат. Но още не бяха стигнали дотам.
	— Извинявай, мога ли да ти задам няколко въпроса, докато чакаш?
	Мари вдигна поглед от сценария. Мъж на трийсетина години я гледаше с широка усмивка. Явно беше журналист. Обикновено никога не би се съгласила на интервю, ако не е планирано предварително, но тениската му стоеше твърде добре, за да поиска да го отпратят.
	— Питай, така и така просто седя и чакам.
	Мари констатира доволно, че ризата, с която бе облечена, много й отиваше. Ингрид винаги бе имала стил и добър вкус.
	Момчето с приятната физика се представи като Аксел от „Бохусленинген“. Започна с няколко банални въпроса за филма и кариерата й, преди да пристъпи към темата, която очевидно бе същинската причина за посещението му. Мари се облегна назад и кръстоса дългите си крака. Миналото се бе отразило добре на кариерата й.
	— Какво е чувството да се върнеш обратно? Щях да кажа „обратно на местопрестъплението“, но нека го наречем фройдистка грешка, защото двете с Хелен винаги сте твърдели, че сте невинни.
	— Ние _сме_ невинни — каза Мари и забеляза със задоволство, че младият журналист не може да спре да гледа в деколтето й.
	— Само че бяхте осъдени за престъплението? — каза Аксел и с усилие откъсна поглед от бюста й.
	— Бяхме деца и съвършено неспособни да извършим това, в което бяхме обвинени и за което ни осъдиха, но да, дори в днешно време може да има лов на вещици.
	— Какви бяха за теб последвалите години?
	Мари тръсна глава. Никога не би могла да му опише онова време. Той сигурно бе израснал с родители за пример, които са му помагали във всичко, а сега живееше с приятелката си и имаше деца. Хвърли поглед към лявата му ръка. Съпруга, не приятелка, поправи се тя.
	— Бяха поучителни — каза Мари. — Някой ден ще ги опиша подробно в мемоарите си, но ми е трудно да отговоря накратко, без по-широк контекст.
	— Като каза мемоари, чух, че тукашната ни писателка Ерика Фалк планира да напише книга за убийството и за теб и Хелен. Замесена ли си по някакъв начин в проекта? С Хелен дали ли сте одобрението си?
	Мари се забави с отговора. Да, Ерика я беше потърсила, но самата Мари смяташе да публикува книга със своята версия на историята и водеше преговори с едно от големите стокхолмски издателства.
	— Още не съм решила дали да сътруднича, или не — каза тя, показвайки, че не смята да отговаря на повече подобни въпроси.
	Аксел схвана намека и смени темата.
	— Предполагам, че си чула за момичето, изчезнало вчера? От същото стопанство, откъдето е изчезнала малката Стела.
	Той замълча и вероятно очакваше някаква реакция от нейна страна, но Мари просто отново кръстоса крака. Знаеше, че нищо в поведението й не подсказва, че не е спала тази нощ.
	— Странно съвпадение, но е точно това — съвпадение. Момичето сигурно се е изгубило.
	— Да се надяваме.
	Аксел погледна надолу към бележника си, но в този момент Йорген махна на Мари. Публичността беше хубаво нещо, но сега тя искаше да отиде във всекидневната на остров Данхолмен и да заблести. Да убеди спонсорите, че филмът ще бъде успешен.
	Стисна ръката на Аксел, малко по-дълго от необходимото, и му благодари за интервюто. Тръгна към Йорген и останалите от екипа, но се спря и се върна обратно. Диктофонът на журналиста все още беше включен, така че тя се наведе напред и с дрезгав глас произнесе няколко цифри в микрофона. Погледна Аксел и каза:
	— Това е телефонният ми номер.
	После отново се обърна и прекрачи прага на седемдесетте години, озовавайки се на ветровития остров, който Ингрид Бергман бе считала за своя рай на земята.

	* * *

	Патрик вдигна, беше непознат номер, и още след първата сричка разбра, че това е разговорът, от който се беше страхувал. Заслуша се в гласа от другата страна и същевременно махна на Йоста и Мелберг, които стояха малко встрани и разговаряха с водачите на кучетата.
	— Да, знам къде е — каза той. — Не пипайте нищо, абсолютно нищо. Изчакайте там, докато пристигнем.
	Затвори и бавно прибра телефона си. Мелберг и Йоста бяха дошли при него, но не се налагаше да им казва каквото и да било. Изражението му беше достатъчно красноречиво.
	— Къде е? — попита Йоста накрая. — Погледът му беше вперен в къщата, където майката на Неа вареше още кафе в кухнята.
	— На същото място, където е открито другото момиче.
	— Как, по дяволите? — възкликна Мелберг.
	— Но нали търсихме там? Знам, че няколко от групите ходиха до езерцето — каза Йоста, свил вежди. — Как може да не са я видели?
	— Не знам — отвърна Патрик. — Обади ми се Харалд, собственикът на „Сетерлиндс“, неговата група е открила тялото.
	— Той намери и Стела — каза Йоста тихо.
	Мелберг го зяпна.
	— Това не е ли малко странно? Какви са шансовете същият човек, трийсет години по-късно, да открие второ убито момиче?
	Йоста махна с ръка.
	— Проверихме го още предния път, алибито му беше желязно. Харалд няма нищо общо с убийството — каза той и погледна Патрик. — Защото говорим за убийство, нали? Не злополука? Като се има предвид, че тялото е намерено на същото място, ми се струва малко вероятно да не става дума за умишлено деяние.
	Патрик кимна.
	— Ще изчакаме да чуем мнението на техниците, но Харалд каза, че била гола.
	— Мамка му — каза Мелберг, чието лице беше посивяло.
	Патрик пое дълбоко въздух. Сутрешното слънце вече се изкачваше по небосвода и температурата се бе повишила дотолкова, че ризата му лепнеше от пот.
	— Предлагам да се разделим. Аз ще отида при Харалд на мястото, където са открили момичето, групата му чака там. Ще взема лента и ще оградя района. Бертил, ти се свържи с Турбьорн в Удевала и го помоли да дойде тук с екипа си възможно най-бързо. Можеш да съобщаваш и на хората, които се връщат, че няма смисъл да ходят обратно в гората. Кажи също на хеликоптерите и на водачите на кучетата да прекратят издирването. А ти, Йоста… — Патрик замълча и погледна измъчено колегата си.
	Йоста кимна и каза:
	— Ще се заема.
	Патрик не му завиждаше за задачата. Но най-логично беше да помоли него. Откакто бяха тук, Йоста бе общувал най-много с родителите на Неа, а и Патрик знаеше, че възрастният му колега излъчва спокойствие и сигурност и може да се справи със ситуацията.
	— Обади се и на свещеника — каза Патрик, след което погледна към Мелберг. — Бертил, гледай веднага да извикаш бащата на Неа, когато групата му се върне, за да не чуе новината от някого другиго.
	— Няма да е лесно — каза Мелберг с гримаса.
	По горната му устна бяха избили големи капки пот.
	— Знам, слухът ще плъзне със скоростта на вятъра, но все пак опитай.
	Мелберг кимна. Патрик остави колегите си и тръгна към гората. Все още не разбираше какво е станало. Най-напред претърсиха именно района, където Харалд бе открил Стела преди трийсет години. И въпреки това някак си я бяха пропуснали.
	След десет минути забеляза тримата мъже, които стояха и го чакаха. Освен Харалд, в групата имаше двама по-млади мъже, един от които приличаше на чужденец. Патрик протегна ръка и ги поздрави. Никой от тях не можа да го погледне в очите.
	— Къде е тя? — попита той.
	— Под големия дънер ето там — отговори Харалд и посочи. — Затова не сме я видели първоначално. Под ствола се е образувала вдлъбнатина и някой я е напъхал там. Вижда се само ако се приближиш и побутнеш дънера.
	Патрик кимна. Това обясняваше пропуска. Но се наруга, задето не бе наредил районът да се претърси по-обстойно.
	— Знаеш, че тя се върна, нали? За пръв път откакто беше прогонена.
	Нямаше нужда Патрик да пита за кого говори Харалд. Никой местен не би могъл да пропусне завръщането на Мари Вал, особено като се има предвид зрелищния му характер.
	— Да, знам — каза той, без да уточнява какво би могло да означава това за разследването.
	Но и на него му бе минала същата мисъл. Беше, меко казано, чудновато съвпадение, че още едно момиче от същото стопанство е било убито и намерено на същото място, на практика в мига, когато Мари се появи отново.
	— Ще отцепя района, после техниците ни ще прегледат местопрестъплението. — Остави чантата, която носеше със себе си, и извади от нея две ролки синьо-бяла лента.
	— Ние да се връщаме ли? — попита по-младият мъж, който се бе представил като Йоханес.
	— Не, искам да останете тук и по възможност да не мърдате много. Техниците ще искат да изследват дрехите и обувките ви, понеже сте били на местопрестъплението.
	Мъжът с чуждестранния вид ги гледаше въпросително. Харалд се обърна към него и каза на грубоват, но ясен английски:
	— _We stay here._* Окей, Карим?
	[* Оставаме тук. — Б.пр.]
	— Окей — кимна мъжът и Патрик разбра, че това е един от доброволците, дошли от бежанския център заедно с Ролф.
	Замълчаха за миг. Контрастът между причината да се намират тук и идилията, която цареше наоколо, беше твърде силен. Веселото чуруликане на птичките продължаваше, сякаш нищо не се бе случило. Сякаш на няколко метра от тях не лежеше мъртво четиригодишно момиче. Шумоленето от короните на дърветата акомпанираше песните на птиците. Гората беше сърцераздирателно красива, със слънчевите лъчи, които проникваха между клоните като лазери.
	Патрик забеляза голямо струпване на пачи крак съвсем близо до тях. При нормални обстоятелства това би накарало сърцето му да направи салто от вълнение. Сега обаче изобщо не му бе до бране на гъби.
	Единственото, което можеше да направи за момичето, беше да си свърши работата възможно най-добре. Започна да размотава лентата, като избягваше да гледа към падналия дънер.

	* * *

	Ева стоеше до мивката и плакнеше каната за кафе. Вече не знаеше колко кани е сварила през нощта. Леко прокашляне зад гърба й я накара да се обърне. Ева видя погледа на Йоста, вдървената му стойка, и каната се изплъзна от ръцете й. Веднага след шума от счупено стъкло, тя чу писък, който прозвуча толкова близо и все пак толкова далеч.
	Писък, който даваше израз на бездънна мъка и загуба.
	Писък, който идваше от нея самата.
	Ева се отпусна в ръцете на Йоста и прегръдката му беше единственото, което й попречи да се разпадне. Не й достигаше въздух и Йоста погали косата й. Искаше й се Неа да беше тук, да тичаше засмяна в краката й. Искаше й се никога да не я бе раждала, да не бе създавала дете само за да й бъде отнето.
	Сега всичко бе изгубено. Целият й свят бе умрял заедно с Неа.
	— Обадих се на свещеника — каза Йоста и я поведе към един от кухненските столове.
	Сигурно вижда, че съм съсипана, помисли си Ева, щом се отнася толкова внимателно.
	— Защо си го направил? — попита тя и въпросът й беше искрен.
	Какво би могъл да направи за нея свещеникът? Не беше вярваща. А и едно дете трябваше да бъде при родителите си, не при някакъв бог на небето. Кои думи на свещеника биха могли да дадат каквато и да е утеха на нея и Петер?
	— Петер? — каза тя със сух и напукан глас.
	Дори тази част от живота й бе умряла с Неа.
	— Търсим го. Скоро ще е тук.
	— Не — каза тя и поклати глава. — Недейте. Не му казвайте нищо.
	Нека остане в гората, помисли си тя. Нека продължи да се надява. В момента само той беше жив. Тя самата бе умряла с Неа.
	— Той трябва да научи, Ева — каза Йоста и отново я прегърна. — Неизбежно е.
	Ева кимна, заровила лице в гърдите на Йоста. Естествено, че Петер не може да продължи да броди в гората като някакъв горски дух. Трябваше да му съобщят, макар че това щеше да убие и него.
	Измъкна се от прегръдката на Йоста и облегна глава на масата. Усети дървото под кожата си. Беше будувала цяло денонощие, надеждата и страхът я бяха държали на крака. Сега искаше просто да проспи всичко. Да го остави да се превърне в сън. Тялото й се отпусна, дървеният плот на масата й се стори мек като възглавница и тя започна да се унася. Топла ръка я погали нежно по гърба. Топлината се разля из тялото й.
	Чу някой да минава през входната врата. Не искаше да отвори очи. Не искаше да вдигне глава. Не искаше да види как Петер стои до нея. Но Йоста стисна рамото й и тя все пак го направи. Надигна се и улови погледа му, който беше също толкова съкрушен, колкото и нейния.


>	Бохуслен, 1671

	_Звездичка беше здрава, когато Лил-Ян отиде да я нагледа на сутринта. Пребен не каза нищо на Елин, но я гледаше с интерес. Тя усещаше погледите му, докато приготвяше закуската. Брита беше в необичайно добро настроение, докато Елин й помагаше да се оправи. Но от друга страна, в неделя винаги беше така, Брита обичаше да седи най-отпред в църквата по време на служба, с красиви дрехи и хубава прическа, и да гледа енориашите на Пребен, изпълнили скамейките._
	_Пътят от имението до църквата не беше дълъг и прислужниците вървяха заедно. Стопаните бяха потеглили преди тях с кон и каруца, за да не се изкалят хубавите дрехи на Брита. Елин стискаше здраво ръката на Мерта. Момичето по-скоро подскачаше, отколкото вървеше, а русите й плитки се вееха над износеното й палто. Навън беше леденостудено и Елин старателно бе напъхала хартия в обувките на Мерта, за да ги направи по-топли, но и за да ги запълни, тъй като Мерта ги бе получила от една прислужница със значително по-големи стъпала. Но момичето не се оплакваше, обувките си бяха обувки, а тя вече се беше научила да се радва на това, което има._
	_Олекна й на сърцето, когато видя църквата да се издига пред тях. Изглеждаше толкова красива. Новопостроената кула се извисяваше величествено, а оловният покрив блестеше под зимното слънце. Църквата и гробището бяха опасани от каменна ограда, покрита с червени дъски, а три големи железни порти с керемидени покриви пречеха на добитъка да влиза вътре._
	_Самото минаване през портата накара сърцето на Елин да запее, а щом влязоха в църквата, тя си пое дълбоко дъх и остави спокойната атмосфера да нахлуе в душата й._
	_Двете с Мерта седнаха далеч назад. В църквата имаше общо четиридесет и осем скамейки, но в днешно време не всички се запълваха. Войната и гладът бяха осиромашили областта и роякът от хора, който се бе стичал в крайбрежните местности по време на големия риболовен период* преди стотина години, вече беше само блед спомен. Бабата на Елин й бе разказвала за онова време — истории, които самата тя бе чувала от своите родители и прародители. Тогава всичко било различно. Имало толкова много херинга, че рибарите не знаели какво да правят с всичката риба, а хора от цялата страна идвали да се заселят тук. Но херингата изчезнала и дошла войната. Сега им бяха останали само истории. Някои скамейки стояха празни, а останалите се пълнеха с апатични, бледи и кльощави бохусленци, в чиито погледи нещо беше угаснало. Обезкървен народ, помисли си Елин, докато се оглеждаше._
	[* Става дума за периоди от по няколко десетилетия, през които херингата се приближава много близо до бреговата ивица. В миналото един такъв период означавал сериозен икономически растеж за съответния район, като в Швеция са известни най-вече херинговите периоди в Бохуслен. — Б.пр.]
	_В църквата имаше прозорци само от южната страна, но светлината, която влизаше през тях, беше толкова сияйна, че очите на Елин почти се насълзиха. Амвонът също беше в южния край и щом Пребен се появи, гласовете на енориашите затихнаха._
	_Започнаха с псалм и Елин се включи особено усърдно, както правеше винаги, защото знаеше, че има хубав глас. Позволяваше си тази малка суетност, защото Мерта обичаше да я слуша как пее._
	_Опитваше да разбере какво казва Пребен. Понастоящем в църквата се четеше и говореше само на шведски, но всички в енорията считаха това хрумване за особено неприятно, защото бяха свикнали много повече с датския и норвежкия._
	_Но гласът на Пребен бе толкова красив. Тя замижа и усети топлината на ръката му. Веднага отвори очи и си наложи да гледа във врата на Брита, която седеше далеч напред на най-първата скамейка. Имаше хубава плитка, която Елин бе оплела сутринта, а яката й беше колосана и бяла. Кимаше, докато Пребен говореше._
	_Елин прогони спомена за гласа на Пребен и за докосването до ръката му. Той бе съпруг на Брита, а ето че Елин седеше в Божия храм и си мислеше за забранени неща. Нямаше да се учуди, ако в църквата паднеше светкавица и я убиеше на място като наказание за неблагочестивите й помисли. Елин стисна ръката на Мерта и отново се заслуша в думите, идващи от амвона, мъчейки се да ги разбере. Пребен говореше за смутните времена, които настъпваха в цялото кралство и в техния лен, както и за сънародниците им, които водеха смела битка с дявола, като издирваха неговите пратеници и ги изправяха пред съда. Енориашите седяха като омагьосани. Също като Бог, дяволът беше част от ежедневието им. Той бе вездесъща сила и злото му постоянно опитваше да пусне корени сред хората. Опасността дебнеше навсякъде, в котешките очи, в морските дълбини, във враните по клоните на дърветата. Сатаната беше реален, също като твоя баща, брат или съсед. Това, че не можеш да го видиш с просто око, го правеше още по-опасен, така че трябваше постоянно да внимава за себе си и ближните си._
	— _Засега сме пощадени — каза Пребен и гласът му отекна тържествено между каменните стени. — Но е въпрос на време сатаната да впие ноктите си в децата и жените от това малко земно кътче. Затова ви моля, бъдете нащрек. Ще забележите знаците. Наблюдавайте съпругата си, дъщеря си, прислужницата си, съседката си, тъща си и сестра си с будните очи на Бога. Колкото по-рано открием булките на дявола помежду ни, толкова по-рано ще можем да нанесем ответния удар и да попречим на сатаната да се всели сред нас._
	_Всички кимаха. По бузите им бяха цъфнали червени, развълнувани рози. Някои деца се разкискаха, но родителите им ги накараха да замълчат, като ги сръчкваха грубо с лакът, оскубваха ги или чисто и просто ги плясваха._
	_Остатъкът от службата приключи твърде бързо. Ходенето на църква представляваше промяна в ежедневието, време за отдих и храна за душата._
	_Елин се изправи и хвана здраво ръката на Мерта, така че момичето да не се изгуби сред всички хора, които искаха да излязат едновременно. Накрая се озоваха навън и студът накара Елин да настръхне._
	— _Пу! — чу зад себе си._
	_Обърна се изненадано, но щом видя кой я бе наругал, Елин сведе поглед. Беше Ела от Мьорхулт, вдовицата на Клаес, който си бе отишъл заедно с Пер и останалите на рибарския кораб. Ела беше една от причините, поради които Елин не можа да остане във Фелбака и бе принудена да приеме предложението на Брита. Ела я обвиняваше за случилото се и омразата й към нея не знаеше граници. Елин знаеше защо вдовицата се чувства така, макар че думите, които каза на Пер в онази съдбовна утрин, да не бяха оказали влияние върху последвалите събития. Не нейните думи бяха удавили Пер и мъжете му, а внезапно разразилата се буря._
	_Но животът на Ела се бе развил зле след смъртта на Клаес и тя винеше Елин за нещастието си._
	— _Ела, не тук, на светата земя до църквата — призова Хелга Клипаре и дръпна по-малката си сестра за ръката._
	_Елин я погледна с благодарност и продължи бързо нататък с Мерта, преди сцената да се е разраснала още повече. Съпроводиха я погледите на доста хора и тя знаеше, че сред тях има такива, които смятат, че Ела е права в обвиненията си. Но Хелга винаги беше добра и справедлива. Освен това тя изроди Мерта в онова пролетно утро преди осем години. В областта нямаше дете, което да не се е родило под нейния надзор и без акушерските й познания. Пък и се носеха слухове, че Хелга помага тайно на момичета, които са си изпатили, но Елин не приемаше това за чиста монета._
	_Вървеше към имението с тежка крачка. Блаженството на службата се беше изпарило и спомените от злощастния ден я караха да влачи краката си по краткия път към дома. Обикновено опитваше да не мисли за това. Било каквото било. Дори Бог не можеше да промени случилото се. А и Пер до известна степен сам си беше виновен, гордостта му го беше погубила. Още откакто прие да се омъжи за него, Елин го предупреждаваше, че това може да се случи. Но той не я послуша и сега заедно с останалите моряци лежеше на дъното като храна за рибите, докато тя и малката вървяха към дома на сестра й като просякини. До края на дните си щеше да живее със знанието, че бе изпратила мъжа си със сурови думи последния път, когато щеше да го види. Думи, за които Ела и бог знае колко още от жителите на Фелбака я обвиняваха._


	_Всичко започна с буре сол. Пристигна указ, че всякакви търговски сделки с чужбина ще минават през Гьотеборг и на цял Бохуслен бе забранено да търгува с Норвегия или някоя от другите страни, с които местните обменяха стоки. Това още повече увеличи бедността и негодуванието срещу властите, които така лекомислено вземаха решения, лишаващи хората от хляба им. Не всички приеха указа, така че на офицерите, охраняващи бреговата линия, им се отвори доста работа да конфискуват стоки, които не бяха минали през митницата. Елин многократно бе увещавала Пер да следва заповедите. Нарушаването им можеше да им навлече беди. А Пер кимаше и я уверяваше, че не върши нищо нередно._
	_Така че когато Хенрик Мейер потропа на вратата онзи следобед в началото на септември, тя го пусна у дома без притеснение. Но само с един поглед към Пер, който бе седнал до кухненската маса, осъзна, че това е било голяма грешка. На офицер Мейер му бяха нужни само няколко минути да открие недекларираното буре сол в дъното на бараката за инструменти. Елин знаеше точно какво означава това и сви юмруци в джобовете на туниката си. Толкова пъти беше казвала на Пер да не прави глупости. И въпреки това той не бе могъл да се сдържи. Заради едно буре сол._
	_Познаваше го толкова добре. Гордостта и твърдоглавието засенчваха бедността и му даваха кураж. Дори само това, че я беше ухажвал, доказваше, че Пер притежава смелост, каквато липсва на повечето мъже. Той не знаеше, че баща й не се интересува особено от съдбата й. В очите на Пер тя бе дъщеря на богат мъж и от това следваше, че е недостъпна за него. Но ето че сега същата смелост, същата гордост и сила се бяха оказали пагубни._
	_Когато влезе в малката им къщурка, офицерът съобщи, че ще конфискува лодката им. Пер имаше три дни, след което щяха да му вземат малкото корабче, за което се беше трудил години наред, въпреки че уловът беше оскъден, а гладът вечно дебнеше на прага им. Накрая обаче успя да го откупи само за да рискува всичко заради буре сол, което бе донесъл незаконно от Норвегия._
	_Елин беше толкова ядосана. По-ядосана откогато и да било. Искаше да го удари, да издере зелените му очи, да оскубе русата му коса. Проклетата му гордост щеше да им отнеме всичко. Сега как щяха да се препитават? Елин вършеше допълнителна домакинска работа за други семейства, но това не й носеше кой знае колко риксдалери. На Пер нямаше да му е лесно да си намери работа на друг кораб, след като търговията с чужди стоки бе забранена, а риболовът също не беше особено доходен в последно време._
	_Елин цяла нощ лежа смълчана. Комшийката й бе казала, че докато се прибирал след посещението в дома им, Хенрик Мейер паднал от коня си и се приземил в канавката. Така му се падаше. Не бе показал и грам състрадание, когато им съобщи, че ще конфискува това, от което зависеше животът им. Без лодката нямаха нищо._
	_Преди изгрев-слънце Пер опита да докосне рамото й, но тя се отърси от ръката му и се обърна на другата страна. Легнала с гръб към него, Елин заплака горчиво. От гняв. И от страх. Навън вятърът се бе засилил още повече и когато Пер стана на разсъмване, тя се изправи и го попита къде смята да ходи._
	— _Ще излезем с лодката — отговори той и си облече риза и панталони._
	_Елин го зяпна. Откъм кухненския диван се чуваше дишането на спящата Мерта._
	— _В такова време? Ума ли си си изгубил?_
	— _Ако ще взимат лодката след три дни, трябва да свършим възможно най-много работа дотогава — каза той, докато си слагаше палтото._
	_Елин се облече набързо и го последва навън. Той дори не хапна, бързаше да излезе в бурята, сякаш дяволът беше по петите му._
	— _Днес няма да ходиш никъде! — надвика тя вятъра и видя с периферното си зрение как любопитни съседи се подават от околните къщи._
	_Клаес, мъжът на Ела от Мьорхулт, също излезе, следван от съпругата си, не по-малко бясна от Елин._
	— _Ще се погубите, ако тръгнете в това време — изкрещя Ела пронизително, дърпайки връхната дреха на Клаес._
	_Той й се отскубна и изръмжа:_
	— _Ако искате да има храна за децата, нямаме друг избор._
	_Пер кимна на Клаес и двамата тръгнаха към мястото, където бе вързана лодката. Елин гледаше широкия му гръб, а страхът така бе впил нокти в нея, че й пречеше да диша. Пое си дълбоко дъх и изкрещя толкова силно, колкото й позволяваха дробовете:_
	— _Чуваш ли ме, Пер Брюнгелсон, ако не спреш, изобщо не искам да се връщаш и дано морето прибере теб и проклетата ти лодка!_
	_Тя се обърна и полите й се развяха около краката й. С крайчеца на окото си видя ужасения поглед на Ела, докато крачеше обратно към къщата. Хвърли се на леглото си и заплака, без да подозира, че изречените от нея думи ще я преследват до сетния й час._

	* * *

	Джеси се въртеше в леглото. Мама беше отишла на снимачната площадка още в шест сутринта и Джеси се наслаждаваше на усещането, че къщата е на нейно разположение. Изтегна се, сложи ръка на корема си и го прибра колкото можа. Стори й се плосък. Съвсем не дебел и месест, както обикновено, ами слаб и стегнат. Като на Вендела.
	Накрая трябваше да си поеме дъх и коремът й отново се изду. Джеси дръпна ръката си отвратено. Мразеше корема си. Мразеше всичко в тялото си. Всичко в живота си. Не мразеше единствено Сам. Все още усещаше вкуса на целувката му.
	Джеси провеси крака от ръба на леглото и се изправи. Водата отвън се плискаше приятно и тя дръпна пердето. Днес също беше слънчево. Надяваше се, че Сам ще иска пак да излязат с лодката. Въпреки онова клипче, което й показа.
	Беше попадала на такива като Нилс, Басе и Вендела през целия си живот, в различни училища, различни страни и различни части на света. Знаеше какво искат. И какво могат да причинят на другите.
	Но по някаква причина като че ли не искаха да го причинят на нея.
	Джеси винаги разбираше кога в новото й училище е плъзнала новината за майка й. Първо се появяваха усмивките и гордостта от това, че в училището им ходи дъщерята на филмова звезда. Но после някой написваше името на майка й в Гугъл и разбираше коя е всъщност. Убийцата, станала актриса. Тогава идваха погледите. Шушукането. Джеси нямаше шанс да стане някое от популярните момичета. Защото изглеждаше така, както изглеждаше, и беше тази, която беше.
	Мама не разбираше. За нея всяко внимание беше хубаво. Колкото и зле да се чувстваше Джеси в някое училище, трябваше да остане там, докато майка й не се захване с филмов проект някъде другаде.
	Положението на Сам беше подобно. Случилото се с майките им преди трийсет години висеше над тях като тъмен облак.
	Джеси отиде в кухнята и отвори хладилника. Както обикновено, вътре нямаше храна, само бутилки шампанско. Яденето не беше приоритет на майка й. Храната като цяло не я интересуваше, беше просто средство да поддържа тялото си. Джеси оцеляваше благодарение на щедрите месечни джобни, които получаваше от мама. Повечето от тях отиваха за сандвичи и сладкарски изделия.
	Джеси прокара ръка по бутилките, усети студеното стъкло под пръстите си. После бавно извади една от тях. Беше неочаквано тежка. Остави я върху мраморния плот. Никога не беше опитвала шампанско, но мама… Мари го пиеше постоянно.
	Скъса станиола и се загледа в телта в продължение на няколко секунди, преди внимателно да я развие. После натисна леко, но не се чу познатият звук, тапата стоеше здраво на мястото си. Джеси се огледа. Точно така, когато отваряше бутилка, Мари увиваше кърпа за ръце около гърлото. Джеси се пресегна към една от белите кухненски кърпи, след което започна да бута и върти тапата. Накрая тя се разхлаби. Джеси натисна малко по-силно, внезапно се чу „поп“ и тапата изхвърча от бутилката.
	От гърлото започна да се излива пяна и Джеси отскочи назад, за да не се олее. На плота имаше чаша за вода и тя бързо наля малко от шампанското в нея. Отпи за проба и направи гримаса. Вкусът беше ужасен. Но Мари обикновено го смесваше със сок, това сигурно го правеше по-вкусно. Пък и го пиеше от чаша за шампанско.
	Джеси извади висока тънка чаша от един шкаф, след което взе самотната бутилка сок от праскови в хладилника. Нямаше представа каква е правилната пропорция, но напълни две трети от чашата с шампанско, а останалото със сок. Коктейлът аха да прелее и Джеси бързо отпи малко. Сега беше много по-добре. Дори вкусно.
	Джеси прибра кутията и отворената бутилка шампанско в хладилника, взе чашата си и отиде на малкия кей от предната страна на къщата. Мама щеше да снима цял ден, така че Джеси можеше да прави каквото си поиска.
	Взе телефона си. Може би Сам би дошъл да пийнат малко шампанско.

	* * *

	— Чук, чук?
	Ерика се провикна предпазливо през отворената врата, обградена от огромни светлорозови пълзящи рози. Миришеха прекрасно и тя бе отделила минутка, за да им се наслади.
	— Влез! — чу се нежен глас от вътрешността на къщата.
	Ерика си свали обувките в антрето и продължи навътре.
	— Ама ти ли си? — каза шейсетгодишна дама, която се появи с парцал за съдове в едната ръка и чиния в другата.
	Ерика винаги се чувстваше странно, когато хората я разпознаваха, без да я познават. Но след успеха на книгите си, тя се бе превърнала в нещо като знаменитост и от време на време се случваше дори да я спрат за снимка или автограф.
	— Здрасти, ами аз съм Ерика Фалк — каза тя и подаде ръка.
	— Виола — каза дамата и се усмихна широко.
	Около очите й имаше приятна паяжина от бръчици, които показваха, че се смее често и силно.
	— Имаш ли няколко минутки? — попита Ерика. — Работя по книга за един от старите случаи на баща ти и тъй като той вече не е между живите…
	— … си решила да провериш какво знам аз — допълни Виола и отново се усмихна. — Влизай, тъкмо сложих кана кафе. Мисля, че знам за кой случай искаш да поговорим.
	Виола я поведе към кухнята, която беше директно свързана с антрето. Вътре беше светло и просторно, като единствено акварелите по стените имаха по-ярки цветове. Ерика застана пред една от картините, любувайки й се. Нито разбираше от изкуство, нито имаше кой знае какъв интерес, но виждаше, че художникът е талантлив, а мотивите сякаш я поглъщаха.
	— Какви красиви картини — каза тя, разглеждайки ги една по една.
	— Благодаря — отговори Виола и се изчерви. — Аз съм ги рисувала. Дълго време ми беше просто хоби, но сега започнах да ги излагам и… ами, изглежда, ще мога да ги продам. В петък ще има вернисаж до „Стура Хотелет“, ако ти се идва.
	— Сигурно ще ги продадеш. Разбирам защо върви добре, картините са прекрасни — каза Ерика и седна до голямата бяла кухненска маса, разположена пред гигантски прозорец с крила, разделени на части.
	Ерика обичаше стари прозорци, имаше нещо в неравностите на елементите, което ги правеше много по-живи от модерните, заводски прозорци.
	— Мляко? — попита Виола и Ерика кимна.
	— Само малко.
	Виола взе пандишпана, който стоеше на кухненския плот, и го наряза на дебели парчета. Ерика усети как устата й се изпълва със слюнка.
	— Предполагам, че те интересува разследването на убийството на малката Стела — каза Виола, щом седна срещу нея.
	— Да, искам да пиша точно за случая „Стела“, а баща ти Лейф е важно парче от пъзела.
	— Минаха почти петнайсет години от смъртта на татко. Може би знаеш, че той се самоуби. Шокът беше голям, но в действителност трябваше да се досетим, че това може да се случи. Откакто мама почина от рак на белите дробове, той изпадна в дълбока депресия. Стана още по-зле, когато се пенсионира. Казваше, че вече няма за какво да живее. Но си спомням, че чак до смъртта си говореше много за този случай.
	— А помниш ли какво точно е говорил?
	Ерика устоя на импулса да затвори очи, когато отхапа голяма хапка от парчето пандишпан. Маслото и захарта се топяха в устата й.
	— Беше отдавна. В момента не се сещам за подробности. Може би ще си спомня нещо, ако помисля малко. Но знам, че случаят го тормозеше. Беше започнал да се съмнява.
	— В какво?
	— Дали наистина са били момичетата. — Виола отпи замислено глътка кафе от керамичната си чаша.
	— Съмнявал се е дали са виновни? — Ерика за пръв път чуваше да се говори нещо такова. Усети гъделичкане в стомаха си. От дълги години живееше с полицай и знаеше от опит, че интуицията им най-често се оказва вярна. Ако Лейф не е бил уверен във вината на момичетата, вероятно е имало причина. — Споменавал ли е защо се е съмнявал?
	Виола държеше чашата си с две ръце и плъзгаше палци по контурите й.
	— Не… — каза тя бавно. — Така и не каза нещо конкретно. Но Хелен и Мари оттеглиха признанията си и оттогава твърдят, че са невинни, а това само подхранваше съмненията му.
	— Но никой не им вярва — каза Ерика и си припомни всички статии, които бе чела, както и всички коментари на местните, когато станеше дума за случая. Всички бяха единодушни, че несъмнено момичетата са убили Стела.
	— Точно преди да умре, говореше, че иска отново да се захване със случая. Но се самоуби, преди да го е направил. Освен това беше пенсиониран, така че щеше да му се наложи първо да убеди новия шеф на полицейското управление, който едва ли би бил очарован от идеята. Случаят беше приключен. Вината беше изяснена, макар да не се стигна до съдебен процес, защото момичетата бяха толкова малки.
	— Не знам дали си чула… — каза Ерика и погледна телефона си. Все още нямаше съобщения от Патрик. — Едно малко момиче е изчезнало вчера сутринта, или в най-лошия случай вечерта преди това, тъкмо от стопанството, където живееше Стела.
	Виола я зяпна.
	— Какво говориш? Не, не съм чула. Бях в студиото си и работех по картините за вернисажа. Какво се е случило?
	— Още не се знае. Издирват момичето от вчера следобед. Мъжът ми е полицай и участва в търсенето.
	— Какво? Как? — Виола се бореше да намери правилните думи. Вероятно се сблъскваше със същите мисли, с които още от вчера се бореше и Ерика.
	— Да, странно съвпадение — каза тя. — Твърде странно. Момичето е на същата възраст като Стела. На четири.
	— О, боже господи — възкликна Виола. — Не може ли просто да се е изгубила? Онзи имот е малко отдалечен.
	— Да, разбира се. На това се надявам.
	Но Ерика видя, че Виола й вярва също толкова малко, колкото си вярваше тя самата.
	— Баща ти има ли записки по случая? Дали е възможно у вас да има някакви материали?
	— Доколкото знам, не — каза Виола. — С братята ми прегледахме заедно имуществото след смъртта на татко, но не си спомням да съм виждала нещо такова. Мога да ги питам, но не мисля, че има някакви бележници или папки. А и да е имало, опасявам се, че сме ги изхвърлили. Не сме много по сантименталностите и трупането на вещи, смятаме, че човек пази спомените си тук. — Тя сложи ръка на сърцето си.
	Ерика разбираше какво има предвид и й се искаше и с нея да беше така. Беше й невероятно трудно да се разделя с предмети, които имат сантиментална стойност, а Патрик често се шегуваше, че се е оженил за катерица.
	— Ще се радвам, ако ги питаш. Ще ти дам номера си, в случай че въпреки всичко откриеш нещо. Или ако си спомниш нещо, което баща ти е казал за случая. Каквото и да е. Обади ми се, дори да е някаква дреболия, която ти се струва съвсем незначителна. Човек никога не знае.
	Ерика извади една визитка от чантата си и я подаде на Виола, която се загледа за кратко в картичката, преди да я остави на масата.
	— Това с момичето е ужасно, наистина се надявам да я открият — каза тя и поклати глава.
	— Аз също — каза Ерика и отново провери телефона си. Нямаше новини от Патрик. — Благодаря — каза тя и се изправи, за да си ходи. — Ако имам време, ще намина в петък. Картините са много хубави.
	— Надявам се да се видим — каза Виола и се изчерви заради похвалата.
	Ерика все още усещаше уханието на розите, докато вървеше към колата си. Думите на Виола звънтяха в ушите й. Лейф се беше съмнявал във вината на Мари и Хелен.

	* * *

	Чакането им се стори безкрайно, но един час след обаждането на Мелберг Турбьорн Рууд и екипът му най-накрая се появиха. Здрависаха се и Патрик направи жест към дънера на няколко метра от огражденията.
	— Мамка му — каза Турбьорн кратко и Патрик кимна.
	Знаеше, че криминалистите са свикнали с почти всичко и че с времето човек неизбежно претръпва. Но мъртвите деца винаги бяха ужасна гледка. Контрастът между жизнената сила на едно дете и необратимостта на смъртта беше като удар право в слънчевия сплит.
	— Там ли е тялото? — попита Турбьорн.
	Патрик кимна.
	— Под ствола. Още не съм отишъл да погледна, исках да ви изчакам, преди да пусна още хора да тъпчат земята около местопрестъплението. Но според мъжете, които са я открили, под ствола има вдлъбнатина и тялото е напъхано там. Затова не сме я видели по-рано, въпреки че претърсихме това място няколко пъти.
	— Това ли са хората, които са я намерили? — Турбьорн посочи Харалд, Йоханес и Карим, които стояха малко встрани.
	— Да, помолих ги да изчакат тук, за да можете да сте сигурни, че уликите не идват от тях. Предполагам, че ще искате да снимате обувките им, за да видите кои следи са техни.
	— Правилно — каза Турбьорн и инструктира набързо един от двамата експерти, които бе взел със себе си. После си сложи предпазно облекло и найлонови калцуни и даде един комплект и на Патрик.
	— Ела — каза той, когато Патрик също се облече и последва Турбьорн до дървото.
	Опита да се подготви за гледката, но въпреки това тя така го разтърси, че той се олюля. Първо видя малка детска ръка. Голото момиче действително лежеше приклещено във вдлъбнатината, която се бе образувала в пръстта под дървото. Тялото беше превито, сякаш момиченцето се беше свило в ембрионална поза. Лицето беше обърнато към тях, но малката ръка, почерняла от пръстта, го скриваше частично. В русата коса се бяха оплели листа и мръсотия и Патрик трябваше да потисне импулса да се наведе и да я почисти. Що за човек би могъл да стори нещо такова на малко дете? Гневът забушува във вените му и му даде сили да запази хладнокръвие и професионализъм. Дължеше го на момичето и родителите. Трябваше да остави емоциите за по-късно. След дългогодишното сътрудничество с Турбьорн знаеше, че той работи по същия начин.
	Двамата клекнаха един до друг, попивайки всички детайли. Позицията на тялото беше такава, че нямаше как да установят причината за смъртта, това щеше да стане по-нататък. В момента важното беше да съберат всички улики, които извършителят потенциално бе оставил след себе си.
	— Ще се дръпна, за да ви оставя да работите — каза Патрик. — Кажи ми, когато решите да я извадите оттам. Ще ви помогна.
	Турбьорн кимна и експертите започнаха тежката работа по събиране на уликите в района около дървото. Това бе задача, която не можеше да се свърши набързо. Всяко косъмче, фас, парченце пластмаса, изобщо всичко, което откриеха наоколо, трябваше да бъде фотографирано, прибрано в найлонов плик и маркирано. Отпечатъците от обувки в рохката почва трябваше да се снемат, което ставаше чрез изливане на вискозно вещество в получилата се вдлъбнатина. Когато веществото се втвърдеше, експертите вземаха целия отпечатък за сравнение, като отливката по-късно можеше да се ползва като доказателство срещу евентуалния извършител.
	Работата беше времеемка и след множество разследвания на убийства Патрик се беше научил да сдържа нетърпението си и да оставя Турбьорн и екипа му да си вършат работата на спокойствие. Впоследствие това щеше да им е от полза. Ако някой направеше грешка по невнимание, тя можеше да се окаже непоправима.
	Патрик напусна оградения район и се огледа за някое по-уединено място, където да застане. В момента не можеше да говори с никого, имаше нужда да събере мислите си с оглед на предстоящата работа. Първите двайсет и четири часа винаги бяха решаващи за успеха на едно разследване. Впоследствие свидетелите бързо забравяха, уликите изчезваха, а извършителите можеха да успеят да прикрият следите си. За едно денонощие можеше да се случи какво ли не, така че трябваше да подредят правилно приоритетите си. На теория Мелберг трябваше да се погрижи за това в качеството си на началник на управлението, но на практика отговорността се падаше на Патрик.
	Взе телефона си, за да съобщи на Ерика, че ще закъснее. Осъзна, че жена му седи и се чуди какво става. Разчиташе на дискретността й и знаеше, че тя няма да каже на никого, преди да й е дал знак. Но тук нямаше сигнал, така че той напъха телефона обратно в джоба си. Щеше да й се обади по-късно.
	Патрик затвори очи и вдигна лице нагоре към топлите слънчеви лъчи. Горските шумове се смесваха с гласовете на експертите. Замисли се за Йоста. Чудеше се как ли се е справил колегата му и изпитваше благодарност, че не на него се падна да проведе разговора с родителите на Неа.
	Върху голата му ръка кацна комар, но Патрик не го уби, както правеше обикновено. Вместо това просто го прогони. Стигаше му толкова смърт за един ден.

	* * *

	Всичко беше така сюрреалистично. Ето го, застанал насред гора в Швеция, заедно с хора, които никога преди не беше срещал.
	Карим не за пръв път виждаше мъртъв човек. Веднъж, докато беше затворник в Дамаск, видя с очите си как пазачите влачат мъртъв затворник по пода. А по време на пътуването през Средиземно море бе виждал детски трупове да се носят във водата покрай лодката.
	Но това беше различно. Той бе дошъл в Швеция, защото в тази страна нямаше мъртви деца. Но ето че въпреки това на няколко метра от него лежеше мъртво момиченце.
	Карим усети докосване по ръката. Беше възрастният мъж, Харалд, онзи с приятелските кафяви очи, който говореше английски с толкова тежък шведски акцент, че Карим трябваше да се напряга, за да го разбере. Но мъжът му допадаше. Двамата убиваха времето с приказки, а когато думите не им достигаха, използваха жестове и мимики. А по-младото момче, Йоханес, помагаше на възрастния мъж да намира думите, които му се губеха.
	Карим осъзна, че за пръв път откакто бе пристигнал в Швеция, разказва на някого за семейството и родината си. Чу копнежа в гласа си, когато заговори за града, който бе напуснал и в който може би никога повече нямаше да се върне. Но знаеше, че картината, която предава, е неточна. Копнежът му бе свързан единствено с нещата, които нямаха общо с терора.
	Но кой швед би могъл да разбере чувството постоянно да трябва да се озърташ през рамо, защото във всеки един момент някой може да те предаде — приятел, съсед, дори роднина? Правителството имаше очи навсякъде. Всички гледаха себе си и бяха готови на какво ли не, за да спасят собствената си кожа. Всички бяха изгубили някого. Всички се бяха сблъсквали със смъртта на любим човек, а това означаваше, че биха направили всичко, за да не преживеят нещо такова повторно. Като журналист Карим беше изложен на още по-голям риск.
	— _You okay?_* — попита Харалд и задържа ръката си върху рамото му.
	[* Добре ли си? — Б.пр.]
	Карим осъзна, че мислите му са се отразили на изражението му. Беше свалил гарда си, бе разкрил всичкия копнеж и объркване, които се криеха под повърхността, и се почувства уязвим. Усмихна се и затвори вратата към спомените си.
	— _I’m okay. I’m thinking about the girl’s parents_* — каза той и за секунда пред очите му изникнаха лицата на собствените му деца.
	[* Добре съм. Мисля си за родителите на момичето. — Б.пр.]
	Амина сигурно се тревожеше и, както винаги, притеснението й се предаваше на децата. Но тук в гората нямаше покритие и той не можеше да й се обади. Щеше да му е ядосана, когато Карим се прибере. Амина винаги се ядосваше, когато бе разтревожена. Но нямаше значение. Тя бе най-красива именно когато се разгневеше.
	— _Poor people_* — каза Харалд и Карим видя, че очите му са насълзени.
	[* Бедните хора. — Б.пр.]
	Наблизо мъжете с бели найлонови комбинезони работеха, клекнали до тялото на момичето. Бяха снимали обувките на Карим, както и тези на Йоханес и Харалд. После залепиха лепенки за дрехите им, отлепиха ги и внимателно ги прибраха в пликчета, които запечатаха и надписаха. Карим разбираше какво правят, въпреки че никога преди не бе виждал такова нещо на живо. Техниците искаха да изключат следите, които тримата мъже бяха оставили на местопрестъплението, когато откриха момичето.
	Йоханес каза нещо на шведски на по-възрастния мъж и двамата кимнаха. Йоханес преведе:
	— _We thought maybe we could ask the policeman if we can go back. They seem to be done with us._*
	[* Мислехме си да попитаме полицая дали можем да се връщаме. Изглежда, приключиха с нас. — Б.пр.]
	Карим също кимна. Определено искаше да се махне от мястото, където мъртвото дете лежеше свито на кълбо, напъхано в дупка в земята. Да се махне от русата коса и мъничката ръка, която скриваше лицето на момичето.
	Харалд отиде да говори с полицая, застанал до огражденията. Заприказваха се тихо и Карим видя, че полицаят кима.
	— _We can go back_* — каза Харалд, когато отново се присъедини към тях.
	[* Можем да се връщаме. — Б.пр.]
	Сега, когато напрежението го отпусна, Карим се разтрепери. Искаше да се прибере. При децата си. И при огнените очи на Амина.

	* * *

	Вендела се качи с гръм и трясък по стълбите, а Сана затвори очи. Днес главата й щеше да се пръсне. Чу трясването на вратата и не можа да не потръпне. Представи си как дървото се напуква още малко.
	Всичко, което направи, бе да предложи на Вендела да отиде с нея до градинарския магазин. Вендела поначало не беше особено очарована от магазина, но сега, изглежда, приемаше ходенето дотам като наказание. Сана знаеше, че трябва да й се опълчи, но не можеше. Сякаш всички сили я бяха напуснали, когато чу за изчезването на Неа.
	Горе дъщеря й пусна музика и басът започна да бумти. Сана се зачуди какво ли ще прави дъщеря й днес. Напоследък като че ли прекарваше повечето си време с онези две момчета, а те със сигурност не бяха най-добрата компания. Петнайсетгодишно момиче и две момчета на същата възраст — това можеше да означава само проблеми.
	Сана разчисти масата след закуската. Вендела изяде само едно яйце. Очевидно в белия хляб, какъвто ядеше за закуска още от малка, вече имаше твърде много захар. Сана изпече една филийка и я намаза с дебел слой мармалад от портокали. Вече толкова закъсняваше, че пет минути повече или по-малко не бяха от значение.
	В известен смисъл беше добре, че Вендела беше в най-опакото си настроение. Така Сана не бе могла да мисли за Неа. Нито за Стела. Но сега, в тихата кухня, всички мисли я споходиха наведнъж. Спомняше си трагичния ден до най-малката подробност. Колко щастлива беше, че ще ходи до Удевала, за да й купят нови дрехи преди началото на учебната година. Как се разкъсваше между радостта от пътуването с мама и завистта към Стела, която щеше да остане вкъщи с две готини, по-големи момичета за детегледачки. Но завистта бе забравена веднага щом си махнаха за сбогом и мама подкара голямото волво към града.
	Докато се прибираха, тя през цялото време хвърляше погледи към задната седалка, където стояха торбите с дрехите. Колко бяха хубави! Сана се чувстваше толкова щастлива, че едва успяваше да си седи на мястото. Накрая мама я смъмри засмяна.
	Това бе последният път, когато Сана я видя да се смее.
	Остави филията с мармалад на масата. Хапките набъбваха в устата й. Спомни си как слязоха от колата и татко ги посрещна с подивял поглед. Гаденето я връхлетя внезапно, почти като шок. Сана се втурна в тоалетната и успя да вдигне капака навреме. Парченца от портокаловия мармалад полетяха към тоалетната чиния и Сана усети как стомахът й се обръща.
	След това се строполи разтреперана върху студените плочки. Музиката на горния етаж яко дънеше.

	* * *

	Куршумът уцели една от мишените, окачени по дърветата в горичката до задния им двор.
	— Добър изстрел, Сам — каза Джеймс кратко.
	Сам си наложи да потисне усмивката си. Това бе единственото, за което получаваше похвала. Че можеше да прати един куршум там, където иска. Това беше главното му качество като син.
	— Ставаш все по-уверен — кимна Джеймс и го погледна доволно над стоманените рамки на слънчевите си очила.
	Бяха пилотски модел с огледални стъкла. Баща му беше като пародия на щатски шериф.
	— Виж дали можеш да стреляш от малко по-далечно разстояние — каза Джеймс и направи знак на Сам да отстъпи.
	Той направи няколко крачки назад.
	— Дръж оръжието стабилно. Издишай точно преди да натиснеш спусъка. Съсредоточи се.
	Джеймс го инструктираше спокойно. Дълги години бе тренирал успешно шведски елитни отряди и Сам знаеше, че репутацията му е добра. Това, че беше безчувствена свиня, просто му бе помогнало в кариерата, но също така караше Сам да чака с нетърпение мига, когато баща му отново ще отиде да служи зад граница.
	Месеците, през които Джеймс беше в чужбина, понякога незнайно къде, бяха като свеж полъх. Тогава Сам и майка му вървяха с по-лека крачка, тя се смееше по-често, а той се радваше да я вижда щастлива. Веднага щом Джеймс влезеше през вратата, смехът затихваше. През тези периоди мама започваше да тича дори повече от обикновено. Ставаше още по-слаба. Придобиваше измъчено изражение. Сам мразеше тази майка също толкова, колкото обичаше щастливата. Знаеше, че е несправедлив, но тя сама бе избрала да роди дете на този мъж. Сам дори не искаше да го нарече свой баща. Или татко.
	Произведе няколко последователни изстрела. Знаеше, че е уцелил право в десетката. Джеймс кимна доволно.
	— Мамка му, ако не беше такова безгръбначно, от теб можеше да стане добър войник — каза Джеймс и се засмя.
	Мама излезе на двора.
	— Отивам да тичам — викна тя, но нито Джеймс, нито Сам й отговориха.
	Сам си мислеше, че вече е излязла, обикновено отиваше да тича веднага след закуска, за да избегне най-голямата жега, но сега часът беше почти десет.
	— Отдалечи се с още два метра — каза Джеймс.
	Сам знаеше, че може да уцели и оттук. Беше тренирал и от по-далечни разстояния, когато Джеймс го нямаше. Но по някаква причина не искаше да покаже на баща си точно колко е добър. Не искаше да му достави удовлетворението да си мисли, че синът му е наследил нещо от него. Нещо, с което да може да се хвали. Уменията му не бяха заслуга на Джеймс. Нищо не беше негова заслуга. Всичко в живота на Сам се случваше въпреки Джеймс, не благодарение на него.
	— _Nice!_* — викна баща му, след като Сам изстреля следващата серия куршуми.
	[* Хубаво, браво. — Б.пр.]
	Това беше още едно от нещата, които го дразнеха. Джеймс твърде често превключваше на английски, с дълбок американски акцент. В действителност нямаше нищо американско в потеклото му, просто дядо бе обичал Джеймс Дийн като млад. Но Джеймс бе прекарал толкова време с американци, че бе прихванал акцента им. Плътен и завален. Сам намираше за болезнен всеки миг, в който баща му не се придържаше към шведския.
	— _One more time_* — каза Джеймс, който сякаш прочете мислите му и заговори на английски само за да го дразни.
	[* Още веднъж. — Б.пр.]
	— _All right_* — отговори Сам със също толкова тежък американски акцент, надявайки се Джеймс да не разбере, че се бъзика с него.
	[* Добре. — Б.пр.]
	Насочи пистолета към мишената и натисна. Право в целта.


>	Бохуслен, 1671

	— _Вчера момичето беше в голямата къща, Елин знае какво съм казвала по този въпрос! — Гласът на Брита беше строг и Елин сведе глава._
	— _Ще говоря с нея — каза тя тихо._
	— _Има си причина прислугата да живее в отделна сграда!_
	_Брита преметна крака през ръба на леглото._
	— _Днес ще имаме важен посетител — продължи тя. — Всичко трябва да е перфектно. Елин дали е изпрала и колосала синята ми рокля? Копринената, с бродерията?_
	_Брита нахлузи чехлите, които стояха до леглото. Имаше нужда от тях. Макар и свещеническото имение да бе по-хубаво от всяка друга къща, която Елин бе виждала, вътре беше студено и ветровито, а през зимата подът беше леден._
	— _Всичко е готово — отвърна Елин. — Почистихме всяко ъгълче в къщата, а Буел от Холта пристигна още вчера и започна да приготвя храната. Ще сервира пълнена треска за предястие, петел с бодливо грозде за основно ястие и макарони със сметана и конфитюр за десерт._
	— _Това е добре — каза Брита. — Пратеникът на Харалд Стаке трябва да бъде посрещнат като благородник. Харалд Стаке е губернатор на Бохуслен и кралят лично му е заповядал да говори със свещениците за опасностите, сполетели страната. Само преди няколко дни Пребен ми каза, че в Марщранд са заловили вещица. — По бузите на Брита бяха избили червени петна._
	_Елин кимна. Хората приказваха само за сформираната комисия по магьосничество, която сега ловеше и съдеше вещици из цял Бохуслен. Говореше се, че в цялата страна се действа с твърда ръка срещу злото. Елин настръхна. Вещици и вещери. Сборища в Блокула* и алианси със сатаната. Злото трябваше да бъде изкоренено._
	[* Място, където според народните вярвания вещиците се събирали на Велики четвъртък, за да празнуват с дявола. — Б.пр.]
	— _Чух от Ида-Стина, че Елин е помогнала на Свеа от Хулт да забременее — каза Брита, докато Елин й помагаше да се облече. — Каквото и да е направила Елин за нея, искам да го направи и за мен._
	— _Знам само неща, на които ме е учила баба ми — каза Елин и стегна здраво връзките на роклята на Брита. Искането не я изненада. Брита наближаваше двайсетата си годишнина, а беше омъжена за Пребен от две години, без да надуе корема._
	— _Елин просто да направи каквото е направила за Свеа. Време е да даря Пребен с дете. Той започва да пита кога ще стане._
	— _Приготвих й билкова отвара по бабина рецепта — каза Елин и взе четката, за да среши дългата коса на Брита._
	_На външен вид двете сестри бяха много различни. Елин бе наследила русата коса и светлосините очи на майка си, докато Брита, със своята черна коса и тъмносини очи, приличаше на жената, която бе заела мястото на мама още преди тя да умре. Някои езици в селото все още мълвяха, че Шещин, майката на Елин, е умряла от разбито сърце. Дори да беше вярно, Елин не можеше да губи време в такива размисли. Баща им беше умрял преди една година и сега единствено Брита стоеше между нея и гладната смърт._
	— _Тя ме научи и на някои думи — каза Елин предпазливо. — Ако Брита няма нищо против, мога да приготвя отварата и да й побая? Имам всички необходими съставки, лятото изсуших достатъчно билки, че да има и за зимата._
	_Брита махна с тънката си бяла ръка._
	— _Каквото и да е. Трябва да родя дете на съпруга си, иначе ще навлека нещастие на дома ни._
	_На Елин й беше на езика да каже, че в такъв случай вероятно би било добра идея да сподели брачното ложе с мъжа си, но беше достатъчно умна, че да си замълчи. Знаеше какви могат да са последствията, ако разгневи Брита. За миг се зачуди как мил мъж като Пребен бе могъл да се ожени за някоя като Брита. Баща им сигурно бе имал пръст в цялата работа, в стремежа си да осигури на дъщеря си добра партия._
	— _Нататък мога и сама — каза Брита и се изправи. — Елин сигурно има да свърши безброй неща, преди да е пристигнал представителят на Стаке. И да говори с щерка си, иначе пръчката ще поговори с нея._
	_Елин кимна, но думите на сестра й накараха кръвта й да закипи. Брита все още не бе посягала на момичето, но Елин знаеше, че в деня, когато това стане, няма да отговаря за постъпките си. Затова беше най-добре колкото се може по-скоро да предупреди сериозно дъщеря си да не влиза в голямата къща._
	_Елин излезе на двора и се огледа тревожно наоколо._
	— _Мерта? — викна тя със сдържан глас._
	_Брита не обичаше прислугата да говори високо. Поредното нещо, с което човек трябваше да се съобразява, ако не иска да предизвика неодобрението й._
	— _Мерта? — викна Елин малко по-силно и тръгна към конюшнята._
	_Това беше най-вероятното място, където да я открие, но Мерта я нямаше и там. За жалост, дъщеря й бе наследила не само зелените очи на баща си, ами и неговия инат. Думите сякаш просто отказваха да влизат в главата на момичето._
	— _Тук сме — чу тя добре познат глас._
	_Пребен. Елин спря на място._
	— _Влез, Елин — каза той приятелски от мрака в дъното на конюшнята._
	— _Да, ела, мамо — каза Мерта развълнувано._
	_Елин се поколеба, но после вдигна полите си над мръсотията по пода и тръгна с широка крачка в посоката, откъдето бяха дошли гласовете._
	— _Мамо, виж — каза Мерта задъхано._
	_Тя седеше в едно от празните отделения, хванала три котенца в прегръдките си. Не изглеждаха на повече от ден-два и все още въртяха глави насам-натам, слепи за света. До Мерта седеше Пребен, който също бе вдигнал няколко новородени котенца._
	— _И това ако не е чудо Божие! — каза той и погали едно сиво мъниче. То измяука жално и бутна ръкава му с глава._
	— _Мамо, ето, погали това тук — каза Мерта и й подаде едно черно-бяло котенце, което махаше с лапи във въздуха._
	_Елин се колебаеше. Погледна през рамо. Брита нямаше да прояви милост, ако ги видеше тук вътре. С Пребен._
	— _Седни, Елин. Скъпата ми съпруга е заета с приготовленията за важното посещение довечера. — Пребен се усмихна леко._
	_Елин се почуди още няколко секунди, но не можа да устои на беззащитното черно-бяло коте. Взе го и седна с него в сеното._
	— _Пребен казва, че мога да си харесам едно, което ще бъде мое, само мое._
	_Очите на Мерта светеха. Елин погледна свещеника несигурно. Той се усмихна с усмивка, която стигна чак до сините му очи._
	— _Може и да го кръсти — каза той. — Но се разбрахме, че това трябва да си остане тайна между нас. — Пребен допря пръст до устните си и погледна сериозно момичето._
	_Мерта кимна с безкрайна тържественост._
	— _Ще я пазя както се пазят най-съкровените тайни — каза тя и огледа котенцата. — Искам ето това._
	_Мерта погали една клета, сива животинка по главата. Това бе най-малкото от котенцата, затова Елин погледна Пребен и опита да поклати глава незабелязано. Изглежда недохранено и тя се съмняваше в шансовете му да оцелее. Но Пребен отвърна спокойно на погледа й._
	— _Мерта има око за котки — каза той и почеса мъничето зад ухото. — И аз бих избрал същото._
	_Мерта погледна свещеника с поглед, който Елин не бе виждала от времето, преди да се случи ужасът. Сърцето я заболя. Единствено Пер бе получавал такива погледи от Мерта. Но в Пребен имаше нещо, което напомняше на него. Някаква добрина в очите, която те успокояваше и ти вдъхваше увереност._
	— _Ще се казва Виола — каза Мерта. — Защото виолетките са любимите ми цветя._
	— _Отличен избор — кимна Пребен и погледна Елин._
	_Оставаше да се надяват, че котето няма да се окаже мъжко._
	— _Мерта иска да се научи да чете — каза Пребен и погали момичето по русата коса. — Звънарят ми преподава на деца два пъти седмично._
	— _Не съм сигурна как това би могло да й бъде от полза — каза Елин._
	_Ако животът я бе научил на нещо, то беше, че за жените е най-добре да не изпъкват. И да нямат твърде високи очаквания. Това можеше да им донесе само разочарования._
	— _Трябва да може да чете катехизиса — каза Пребен и Елин се засрами._
	_Да, как би могла да спори за това със свещеника? Ако той смяташе, че е уместно или дори препоръчително дъщеря й да се научи да чете, коя бе тя, че да възразява?_
	— _Тогава ще се радвам Мерта да взема уроци — каза Елин и сведе глава._
	_Самата тя не се бе научила да чете. Успяваше да се справя с периодичните проверки на религиозните познания, тъй като бе научила целия катехизис наизуст._
	— _Добре тогава, значи е решено — каза Пребен, сияейки, и потупа Мерта още веднъж._
	_После се изправи и изтупа сеното от панталоните си. Елин се опита да не го гледа. В него имаше нещо, което улавяше погледа й, и тя се срамуваше, че през главата й изобщо е минала такава мисъл. Пребен беше мъж на сестра й, енорийски свещеник и неин господар. Беше грях да питае нещо различно от благодарност и почит към такъв човек, така че Елин заслужаваше Бог да я накаже._
	— _Най-добре да отида да помогна на Брита с приготовленията, преди прислугата съвсем да се е оплела — каза той весело и се обърна към момичето. — Сега Мерта трябва да се грижи за Виола. Явно има око за нуждаещите се от помощ._
	— _Благодаря — каза Мерта и погледна Пребен с такова преклонение, че сърцето на Елин се разтопи._
	_И се сви. Пер й липсваше и сега чувството я удари с такава сила, че трябваше да извърне лице. Опита да потисне спомените си, докато стъпките на Пребен се отдалечаваха. Пер го нямаше. Нямаше какво да се направи. Бяха само двете с Мерта. А от днес и Виола._

	* * *

	— Да, днес е тежък ден — каза Патрик и огледа конферентната зала.
	Никой не отговори, нито го погледна. Предполагаше, че и те като него мислят за собствените си деца. Или внуци.
	— С Бертил искаме да отменим всички отпуски и да ви върнем на служба веднага — каза той. — Надявам се, че ще проявите разбиране.
	— Не би могъл да ни задържиш настрана дори да искаше. И смятам, че говоря от името на всички — каза Паула.
	— Така си и мислех — каза Патрик и изпита голяма благодарност към колегите си в стаята. Включително към Мелберг. Дори той не се бе поколебал. — А можете ли да се справите чисто практически? Знам, че някои от вас имат малки деца, които са във ваканция… — Патрик гледаше най-вече към Мартин.
	— Родителите на Пия ще гледат Тюва, докато работя.
	— Добре — каза Патрик.
	Никой друг не каза нищо и той прие, че Паула и Аника също са се погрижили за положението у дома. Смъртта на момичето променяше всичко. Беше важно колегите да са на линия и Патрик знаеше, че им предстоят дълги часове работа.
	— Йоста, как са родителите? — попита Патрик и се облегна на бюрото, което се намираше най-отпред до бялата дъска.
	— Ами, както може да се очаква — каза Йоста и примигна. — Свещеникът дойде, а освен това реших да повикам и областния лекар, така че когато ги оставих, и двамата родители бяха взели приспивателни.
	— Нямат ли роднини, които да отидат при тях? — попита Аника, която също беше дълбоко натъжена.
	— Родителите на Ева са мъртви, а тези на Петер живеят в Испания. Но в момента летят към Швеция и ще са при тях след няколко часа.
	Аника кимна.
	Патрик знаеше, че тя има голямо и пъстро семейство и е свикнала около нея да има много хора.
	— Какво казва Турбьорн? Докъде са стигнали? — попита Мартин и се пресегна към термоса, който Аника бе напълнила с кафе преди срещата.
	— Тялото е на път към Гьотеборг за аутопсия — каза Патрик тихо.
	Никога нямаше да успее да изтрие образите от ретините си. Беше участвал в изваждането на момичето от дупката и знаеше, че в обозримото бъдеще всеки път щом си легне и затвори очи, ще вижда ужасяващата гледка. Големите животни не бяха могли да се доберат до нея, но когато повдигнаха тялото, навсякъде около тях плъзнаха насекоми. Образите проблясваха един след друг пред очите му. Беше присъствал на аутопсии и знаеше как протичат. Знаеше го твърде добре. Не искаше да си представя малката Неа, гола и беззащитна, просната на студената стоманена маса. Не искаше да знае къде ще реже Педерсен или пък как ще бъдат извадени вътрешните й органи и как всичко, което преди й бе давало живот, ще бъде претегляно и мерено. Не искаше да знае как шевовете ще опишат голямо „Y“ върху гръдния й кош.
	— Какво стана на местопрестъплението? — попита Йоста. — Открихте ли нещо полезно?
	Патрик се сепна и опита да прогони редуващите се картини от съзнанието си.
	— Експертите събраха доста материал, но все още не знаем каква част от него ще ни свърши някаква работа.
	— А какво са събрали? — попита Мартин любопитно.
	— Отпечатъци от обувки, но е възможно те да са на мъжете, които са я открили. Освен това районът е бил претърсван няколко пъти преди това, така че за всеки случай останалите, които са били там, също оставиха отпечатъците си. Ако някой тук също е търсил на това място, ще трябва да говори с експертите.
	— Не, никой от нас не беше разпределен там — каза Йоста и също си наля чаша кафе.
	— Отпечатъци от обувки, какво друго? — попита Паула.
	— Не знам точно, видях само, че събраха улики, които запечатаха в пликове. Смятах да изчакам доклада на Турбьорн, той обикновено отказва да дава информация, преди да е прегледал обстойно целия материал.
	Мелберг се изправи и отиде до един от прозорците.
	— По дяволите, колко е горещо тук — каза той и подръпна яката на ризата си, все едно не му достигаше въздух.
	Под мишниците му имаше големи потни петна, а косата му бе паднала над едното ухо. Отвори прозореца. Шумът от колите беше малко разсейващ, но никой не възрази, когато в задушната стая влезе свеж въздух. Ернст, който допреди малко лежеше и пъхтеше в краката на Мелберг, сега се изправи, отиде до прозореца и вирна муцуна.
	— Значи Турбьорн не е споменал нищо конкретно? — попита Паула.
	Патрик поклати глава.
	— Не, налага се да изчакаме предварителния му доклад. Трябва също така да питам Педерсен колко време ще мине, докато получим резултатите от аутопсията. За съжаление, опашката май е доста дълга, но ще говоря с него и ще видя какво може да се направи.
	— Ти нали беше там? Не видя ли нещо? По тялото… — Мартин направи гримаса, когато зададе въпроса.
	— Не, а и няма смисъл да коментираме, преди Педерсен да я е прегледал.
	— С кого да говорим първо? Има ли очевидни заподозрени? — попита Мартин, барабанейки с химикалка по масата. — Какво мислим за родителите? Не би било първият път, когато родители убиват детето си и се опитват да припишат убийството на някого другиго.
	— Не, трудно ми е да го повярвам — каза Йоста и остави чашата си толкова рязко, че кафето за малко да плисне извън нея.
	Патрик вдигна ръка.
	— Към момента нямаме причина да смятаме, че родителите на Неа са замесени по някакъв начин. Но Мартин има право, не можем да изключим този вариант. Трябва да говорим с тях възможно най-бързо, както за да проверим дали имат алиби, така и за да видим дали разполагат с информация, която може да ни е от полза за разследването. Но съм съгласен с Йоста, че нищо не сочи към тях.
	— Момичето е било голо, така че може би трябва да проверим дали в околността са се появявали извършители на сексуални престъпления с интерес към деца — предложи Паула.
	Около масата настана пълна тишина. Никой не искаше да мисли за същинския смисъл на предложението.
	— За съжаление, си права — каза Мелберг след малко. — Но как мислиш да го направим?
	Той пуфтеше не по-малко изтормозено от Ернст и по тялото му все още се стичаха реки пот.
	— В момента тук има хиляди туристи — продължи той. — Няма как да знаем дали сред тях има сексуални престъпници или педофили.
	— Да, така е. Но можем да прегледаме сигналите, постъпили през лятото. Нямаше ли една дама преди няколко седмици, която съобщи, че едно момче обикаляло и снимало скришом деца на плажа?
	— Да — кимна Патрик. — Аз приех обаждането. Добра идея. Аника, можеш ли да провериш всички жалби, които са постъпили от май месец насам? Подбери това, което ти се стори интересно. После ще сортираме, засега ни трябва просто първоначална селекция.
	— Ще се погрижа — каза тя и отбеляза задачата в тефтера си.
	— Трябва да говорим за розовия слон в стаята* — каза Паула и изстиска още кафе от термоса.
	[* Изразът е взет от английски и се отнася за очевиден проблем, който никой не иска да обсъжда. — Б.пр.]
	Струйката беше тънка, което означаваше, че кафето е на привършване, затова Аника се изправи и отиде да долее още. Всички имаха нужда от гориво.
	— Да, знам какво имаш предвид — каза Патрик и се размърда нервно. — Случаят „Стела“. Хелен и Мари.
	— Да — каза Йоста. — Преди трийсет години вече бях започнал работа тук. За съжаление, не си спомням подробности от разследването. Беше отдавна, а Лейф ми възложи всички текущи задачи, докато той се занимаваше със следствието и разпитите. Но помня какъв шок беше за цялата общност, когато Хелен и Мари казаха, че са убили Стела, а после оттеглиха признанието си. Мен ако питате, няма как да е съвпадение, че Неа е изчезнала от същото стопанство и е открита на същото място. Пък и това се случи точно когато Мари се върна тук за пръв път от трийсет години… Малко ми е трудно да приема, че би могло да е случайност.
	— Съгласен съм — каза Мелберг. — Трябва да говорим и с двете. Вярно, че не бях тук по онова време, но съм чувал да се говори за случая, разбира се, и винаги съм намирал за ужасно, че две деца могат да убият малко момиченце.
	— От дълги години и двете твърдят, че са невинни — отбеляза Паула.
	Мелберг изсумтя.
	— Да, ама в началото са си признали. Никога не съм се съмнявал, че те са убили момичето. И не е нужно да си Айнщайн, за да събереш две и две. За пръв път от трийсет години двете отново са заедно и веднага се случва същото нещо — каза той и почука с пръст по носа си.
	— Трябва да внимаваме да не си вадим прибързани заключения — каза Патрик. — Но съм съгласен, че трябва да говорим с тях.
	— Мисля, че е ясно като бял ден — каза Мелберг. — Мари се връща и се събира с Хелен. Следва ново убийство.
	Аника се върна с термоса, напълнен повторно с кафе.
	— Пропуснах ли нещо?
	— Просто отбелязахме, че трябва да обърнем внимание на евентуалните прилики със случая „Стела“ — каза Патрик. — И да разпитаме Хелен и Мари.
	— Да, цялата работа е малко странна — каза Аника и седна.
	Патрик погледна бялата дъска.
	— Не трябва да се ограничаваме само с това. Но е особено важно да навлезем в случая „Стела“ и разследването от 1985 година. Аника, можеш ли да намериш протоколите от разпитите и останалата информация, с която разполагаме по случая? Знам, че сигурно ще е трудно, като се има предвид каква бъркотия е долу в архива, но опитай.
	Аника кимна и записа нещо в бележника си.
	Патрик помълча известно време, чудейки се дали е особено благоразумно да каже това, което възнамеряваше да каже. Но ако не го споменеше сега, рано или късно щеше да стане дума за това и тогава щеше да съжалява, че си е замълчал.
	— Относно убийството на Стела… — каза той и остави изречението недовършено, но после пробва отново. — Ами, Ерика започна работа по следващата си книга. И… решила е да пише тъкмо за този случай.
	Мелберг се размърда в стола си.
	— Ще трябва да изчака малко — каза той. — Имали сме си достатъчно грижи със съпругата ти, която все търчи наоколо и се бърка. Това е работа на полицията, не на цивилни без образование и опит в полицейската работа.
	Патрик прехапа устни, за да не отбележи, че по време на последните им големи разследвания Ерика се бе оказала значително по-полезна от Мелберг. Знаеше, че няма да спечели нищо, ако го обиди. Вярата на шефа му в собственото му величие бе ненакърнима, а Патрик се беше научил да работи около него, вместо заедно с него. Освен това знаеше от опит, че би било безсмислено да казва на Ерика да стои настрана. Започнеше ли да нищи някой случай, тя не спираше, докато не получи отговори. Но нямаше нужда да отбелязва това пред колегите си. Предполагаше, че с изключение на Мелберг на всички им е ясно.
	— Разбира се — каза той. — Ще предам на Ерика. Но тя вече е направила доста проучвания и мисълта ми беше, че би могла да ни помогне с допълнителна информация. Какво ще кажете да я помоля да дойде тук следобед, за да ни разкаже какво знае за случая?
	— Смятам, че идеята е отлична — каза Йоста и всички, освен Мелберг кимнаха в съгласие.
	Но той знаеше кога е победен и накрая измърмори:
	— Добре тогава.
	— Чудесно, ще говоря с нея веднага след края на съвещанието — каза Патрик. — Йоста, ти може да й подсказваш с това, което все пак си спомняш.
	Йоста кимна с крива усмивка, която говореше, че не може да помогне с кой знае какво.
	— Така, какво друго имаме в списъка със задачи? — попита Патрик.
	— Пресконференция — каза Мелберг и веднага придоби по-бодър вид.
	Патрик се намръщи, но знаеше, че трябва да избира битките си. Мелберг щеше да се заеме с пресконференцията, а на тях им оставаше да стискат палци, че ще навреди възможно най-малко на разследването.
	— Аника, можеш ли да насрочиш час за конференцията?
	— Разбира се — каза тя. — Преди или след идването на Ерика?
	— Нека да е преди — отговори Патрик. — Най-добре в два следобед, а аз ще кажа на Ерика да дойде към три и половина.
	— Значи, ще говоря с журналистите за четиринайсет часа`. И без това ме засипват с обаждания, хубаво ще е да мога да им кажа нещо конкретно.
	— Да, всички трябва да сме наясно, че това ще се превърне в медиен цирк — каза Патрик и се размърда нервно, както си седеше със скръстени крака и ръце на гърдите, облегнат на бялата дъска.
	За разлика от Мелберг, Патрик гледаше на медийния интерес като на пречка за разследването. Естествено, в отделни случаи репортажите можеха да стимулират цивилни граждани да разкрият важни сведения, но най-често негативните ефекти засенчваха позитивните.
	— Спокойно, аз ще се заема с това — каза Мелберг доволно и се облегна назад в стола си.
	Ернст отново се беше излегнал в краката му и въпреки жегата Мелберг не го пъдеше, макар че усещането сигурно бе като да носиш дебели чорапи. Ерика казваше, че любовта му към голямото рошаво животно е едно от изкупителните му качества.
	— Просто претегляй думите си много внимателно — каза Патрик, който знаеше твърде добре как шефът му оставя словата да извират от устата му, свободни, нецензурирани и без кой знае какъв смисъл.
	— Имам голям опит в комуникацията с представителите на пресата. Докато работех в Гьотеборг…
	Патрик го прекъсна.
	— Отлично, разчитаме на теб. Може само да направим кратък преговор точно преди пресконференцията. Да обсъдим какво искаме да разкрием и какво трябва да запазим в тайна. Окей?
	Мелберг се намръщи.
	— Както казах, през годините в Гьотеборг…
	— Как ще разпределим останалите задачи? — попита Мартин, за да прекъсне тирадата на Мелберг.
	Патрик се обърна с благодарност към него.
	— Аз ще звънна на Турбьорн и Педерсен, за да разбера кога можем да очакваме повече информация от тях.
	— Аз мога да говоря с родителите на Неа — каза Йоста, — но мислех първо да се обадя на лекаря и да го питам в какво състояние са.
	— Искаш ли някой да дойде с теб? — попита Патрик и стомахът му отново се сви при мисълта за Ева и Петер.
	— Не, мога да отида сам, за да не хабим ресурси — отвърна Йоста.
	— Аз мога да разговарям с момичетата, осъдени за убийството на Стела — предложи Паула. — Или по-скоро жените, вече не са толкова малки.
	— И аз бих искал да дойда — каза Мартин и вдигна ръка като ученик.
	— Добре — кимна Патрик. — Но изчакайте Ерика да ни даде малко по-пълна картина. Използвайте времето дотогава, за да поразпитате съседите на семейството. Хората, които живеят в по-отдалечени райони, имат склонността да следят за всякаква необичайна активност, така че си струва да опитаме.
	— Окей — каза Паула. — Ще обиколим най-близките къщи около стопанството.
	— Аз ще съм тук — каза Патрик. — Телефонът звъни постоянно, а и трябва да изготвя обобщение на ситуацията преди пресконференцията.
	— Аз също трябва да се подготвя — каза Мелберг и провери дали косата му е застанала както трябва.
	— Добре тогава, да се захващаме за работа — каза Патрик, давайки знак, че срещата е приключила.
	В малката стая вече беше толкова задушно и горещо, че беше трудно да се диша. Нямаше търпение да се махне оттам, а и подозираше, че с колегите му е същото. Първото, което щеше да направи, бе да звънне на Ерика. Не беше съвсем сигурен, че е разумно да я допуска до разследването. Но му се струваше, че няма друг избор. С малко късмет можеше да се окаже, че тя разполага с информация, която да им помогне да открият убиеца на Неа.

	* * *

	Първият километър винаги беше тежък, въпреки всички години, през които бе бягала. После стъпките олекваха. Хелен усещаше как тялото й реагира и вдишванията зачестяват.
	Започна да бяга почти веднага след края на съдебния процес. Първия път изтича половин миля*, за да изкара навън всички негативни чувства. Стъпките по чакъла, вятърът в косата, звуците наоколо — това бяха единствените неща, които караха светът й да замлъкне.
	[* Една шведска миля е равна на 10 километра. — Б.пр.]
	С всеки следващ път бягаше все по-дълго, ставаше все по-добра. С годините взе участие в над трийсет маратона. Но само в Швеция. Мечтаеше си за маратоните в Ню Йорк, Сидни и Рио, но трябваше да е благодарна, че Джеймс изобщо й разрешава да бяга по шведските трасета.
	Това, че можеше да има собствено хоби и да отделя два часа дневно на тичането, се дължеше единствено на факта, че Джеймс ценеше дисциплината в спортуването. Това беше единственото нещо, което уважаваше в нея — че Хелен можеше да бяга миля след миля, че психиката й можеше да преодолее ограниченията на тялото. Но тя никога нямаше да сподели с него, че когато бягаше, всичко случило се изчезваше от съзнанието й, ставаше мъгляво, отдалечено, като отдавнашен сън.
	С периферното си зрение видя къщата, която бе заменила дома на Мари. Когато Хелен се върна във Фелбака, къщата вече беше там. Родителите й бяха предпочели да се преместят почти веднага, след като всичко рухна. Хариет не издържаше приказките, клюките, всички скришни погледи, всичкия шепот.
	Джеймс и Коге се виждаха често, чак до смъртта на баща й. Понякога тя и Сам ходеха с Джеймс до Марщранд*, но само защото Сам искаше да види баба и дядо. Тя самата нямаше желание да общува с тях. Те я бяха предали, когато имаше най-силна нужда от тях, и тя така и не им прости.
	[* Малък град, който е разположен на територията на два съседни острова, наречени Марщрандьон и Куйон. — Б.пр.]
	Краката й започнаха да се вдървяват и тя се сети да коригира крачките си. Като с толкова други неща, трябваше да се измъчи сериозно, докато започне да тича правилно. Нищо никога не й се удаваше лесно.
	Не, сега лъжеше самата себе си. Животът й преди онзи ден беше лек. Тогава все още бяха семейство. Не си спомняше проблеми или пречки, само светли летни дни и парфюма на мама, когато тя я слагаше да си легне вечер. И любовта. Спомняше си любовта.
	Увеличи скоростта, за да удави мислите си. Онези, които бягането обикновено успяваше да изтрие. Защо я измъчваха сега? Дори това убежище щеше да й бъде отнето? Дали завръщането на Мари бе развалило всичко?
	С всяко вдишване Хелен усещаше колко се е променило всичко. Беше й все по-трудно да диша. Накрая се наложи да спре. Краката й бяха сковани, млечната киселина я бе изтощила напълно. За пръв път тялото побеждаваше волята й. Хелен дори не забеляза как се свива, преди да се озове на земята.

	* * *

	Бил огледа ресторанта на хотелския комплекс „Танум Странд“. Вътре се бяха събрали само петима души. Пет изтощени физиономии. Знаеше, че цяла нощ са търсили Неа. С Гун си бяха говорили за това на идване, дали да отложат срещата, но Бил беше убеден, че имат нужда точно от нещо такова.
	Не бе вярвал обаче, че ще има само петима души. Ролф се бе погрижил на една от масите да има термоси с кафе и хапки със сирене и чушки. Бил вече се беше възползвал и сега отпиваше от кафето си. На съседния стол Гун правеше същото.
	Бил отмести поглед от изморените лица към Ролф, който стоеше близо до входа на ресторанта.
	— Може би е време да представиш всички присъстващи? — предложи той.
	Ролф кимна.
	— Това е Карим, той е дошъл тук със съпругата и двете си деца. Преди това е работил като журналист в Дамаск. Следват Аднан и Калил, съответно на шестнайсет и осемнайсет години, те са дошли сами и са се запознали в центъра. Това тук е Ибрахим, най-възрастният от групата. _How old are you, Ibrahim?_*
	[* На колко години си, Ибрахим? — Б.пр.]
	Мъжът с голямата брада, който стоеше до Ролф, вдигна усмихнато пет пръста.
	— _Fifty._*
	[* Петдесет. — Б.пр.]
	— Точно така, Ибрахим е на петдесет години и е тук със съпругата си. И накрая Фарид, който е дошъл с майка си.
	Бил кимна на мъжа с бръсната глава и огромно туловище. Изглеждаше на около трийсет и съдейки по размерите му, прекарваше голяма част от времето си в ядене. Разпределението на теглото можеше да се окаже сложно, тъй като наглед Фарид тежеше поне три пъти повече от останалите, но щяха да измислят нещо. Трябваше да се мисли позитивно. Ако се бе поддал на песимизма, Бил нямаше да преживее онзи път, когато се преобърна край бреговете на Южна Африка и го наобиколиха бели акули.
	— А аз се казвам Бил — каза той бавно и ясно. — Ще разговарям с вас на шведски, доколкото е възможно.
	С Ролф се бяха разбрали, че така ще е най-добре. Все пак правеха всичко това, за да могат бежанците да научат езика и да влязат по-бързо в обществото.
	Всички, освен Фарид изглеждаха като големи въпросителни. Той обаче отговори на развален, но адекватен шведски:
	— Аз съм единственият, който разбира шведски окей, бил съм тук най-дълго и съм учил здраво, много здраво. Може в началото да помагам с превеждането. За да разбират момчетата?
	Бил кимна. Звучеше разумно. Покрай всички нови термини и думи, плаването можеше да се стори сложно дори на шведите, родени тук. Фарид заговори бързо на арабски, повтаряйки казаното от Бил. Останалите кимнаха.
	— Ние опита… разбере… шведски… и учи — каза мъжът на име Карим.
	— Чудесно! _Good!_ — каза Бил и вдигна палец във въздуха. — Можете ли да плувате?
	Той започна да маха с ръце, все едно плува, а Фарид повтори въпроса на арабски. Петимата заговориха бързо помежду си и Карим отново отговори мъчно на шведски от името на всички.
	— Можем… затова ходим този курс. Иначе не.
	— Къде сте се научили? — попита Бил облекчено, но изненадано. — По крайбрежието ли живеете?
	Фарид преведе казаното и останалите се засмяха.
	— В Сирия все пак има басейни — каза той с усмивка.
	— Разбира се.
	Бил се почувства глупаво. Не смееше да погледне Гун, но все пак усети сдържаното й изсумтяване. Трябваше да прочете това-онова за Сирия, за да не изглежда като необразован идиот. Беше посещавал най-различни краища на света, но за него страната на бежанците беше като бяло петно на картата.
	Протегна се и си взе още една хапка. Беше намазана дебело с масло, точно както ги обичаше.
	Карим вдигна ръка и Бил му кимна.
	— Ние… кога започва?
	Карим каза нещо на Фарид, който допълни:
	— Кога ще почнем да плаваме?
	Бил разпери ръце.
	— Нямаме време за губене, обиколката на Данхолмен ще се състои след няколко седмици, така че започваме от утре! Ролф ще ви закара до Фелбака, чакаме се в девет часа. Носете си допълнителни дрехи, в морето е по-студено, отколкото на сушата, когато духа.
	Щом Фарид преведе на останалите, те се размърдаха малко нервно. Изведнъж придобиха несигурен вид. Но Бил ги погледна окуражително, надявайки се да ги спечели с усмивката си. Щеше да се получи. На този свят не съществуваха проблеми. Само решения.

	* * *

	— Благодаря, че приюти децата — каза Ерика и седна срещу Ана на полуготовата веранда.
	С благодарност бе приела предложението за студен чай, жегата беше нетърпима, а климатикът в колата не работеше и Ерика се чувстваше, все едно четиридесет дни бе бродила в пустинята. Протегна се към чашата, която Ана й наля от една гарафа, и я изпи на екс. Сестра й се засмя и отново й сипа. Ерика, поутолила жаждата си, вече можеше да пие спокойно.
	— Всичко мина добре — каза Ана. — Държаха се толкова прилично, че почти не забелязах, че са тук.
	Ерика се засмя.
	— Сигурна ли си, че говориш за моите деца? Голямата е душичка, но малките дяволи определено не отговарят на това описание.
	Ерика говореше сериозно. Когато бяха по-малки, близнаците бяха много различни. Антон беше спокоен и по-замислен, докато Ноел бе този, който човъркаше всичко и никога не мирясваше. Сега обаче и двамата бяха в период, в който имаха неизчерпаем излишък от енергия, а това изцеждаше всичките й сили. Мая никога не бе минавала през такава фаза, дори не бе имала опърничава възраст, така че с Патрик не бяха подготвени за нещо такова. При това двойно. С удоволствие би оставила децата при Ана до края на деня, но сестра й изглеждаше толкова изморена, че Ерика не искаше да се възползва от услугите й повече, отколкото вече го бе направила.
	— Е, как мина? — попита Ана и се облегна назад в сгъваемия шезлонг, покрит с възглавница с крещящи, слънчеви мотиви.
	Всеки път когато седнеха на верандата, Ана се оплакваше от тези възглавници, но те бяха ушити от майката на Дан, която бе толкова мила, че на Ана сърце не й даваше да ги смени. Тук поне Ерика имаше късмет. Майката на Патрик, Кристина, далеч не беше от хората, които си падаха по самоделния уют.
	— Ами, не много добре — каза Ерика мрачно. — Баща й е починал отдавна и тя не си спомня много. Освен това не смята, че са останали някакви материали от разследването. Но спомена нещо интересно. Каза, че Лейф е почнал да се съмнява дали наистина са били прави.
	— Имаш предвид за вината на момичетата? — попита Ана и опита да прогони една конска муха, която упорито кръжеше около тях.
	Ерика я наблюдаваше внимателно. Сестра й мразеше всякакви оси, мухи и други такива.
	— Да, казва, че не е бил убеден, особено към края.
	— Но те нали са си признали? — каза Ана и отново перна мухата с ръка. Тя обаче само се олюля леко и продължи да я атакува веднага щом стабилизира траекторията си. — Оф, по дяволите!
	Ана се изправи, взе едно списание от масата, нави го на руло и размаза мухата върху покривката.
	Ерика се усмихна при вида на бременната си малка сестра, тръгнала на лов за мухи. В момента нищо, което Ана правеше, не изглеждаше особено елегантно.
	— Смей се ти — каза Ана кисело и избърса потта от челото си, преди да седне. — Докъде бяхме стигнали? А, да, нали двете са си признали?
	— Да, така е, и признанието им стои в основата на присъдата. До наказание не се е стигнало, защото били много малки, но вината им била установена.
	— Защо тогава да са невинни, щом са си признали и съдът се е произнесъл? — попита Ана.
	— Не знам. Според съда момичетата са извършили престъплението заедно. Но що се отнася до признанието… Били са на по тринайсет. В такава ситуация не е много трудно да повлияеш на едно тринайсетгодишно дете, така че да каже каквото искаш. Сигурно са били изплашени. А когато са оттеглили признанията си, вече било твърде късно. Случаят се считал за приключен и никой не им повярвал.
	— Ами ако са били невинни? — каза Ана и се вторачи в Ерика. — Каква трагедия би било това. Животът на две тринайсетгодишни момичета да бъде унищожен така. Но едната от тях живее тук, нали? Доста смело от нейна страна.
	— Да, направо е невероятно, че е посмяла да се върне тук, след като е прекарала няколко години в Марщранд. Представям си какви са били реакциите на местните. Но накрая на хората им омръзва да приказват.
	— Срещала ли си се с нея? Във връзка с книгата?
	— Не, пратих й няколко запитвания, но не получих отговор. Сега мисля просто да я посетя и да видя дали ще пожелае да говори с мен.
	— Как мислиш, че случилото се с момичето ще се отрази на работата ти върху книгата? — попита Ана тихо.
	Ерика се обади на сестра си и й разказа за Неа веднага щом разбра, че са я открили. Слуховете за смъртта на малкото момиче така и така щяха да се плъзнат из градчето като горски пожар.
	— Не знам — каза Ерика бавно и си наля още студен чай. — Може би сега хората ще са по-склонни да говорят, а може да стане и обратното. Наистина не знам. Но скоро ще се разбере.
	— А Мари? Нашата бляскава холивудска звезда? Ще се съгласи ли на интервю?
	— От половин година водя диалог с пиар агента й. Предположението ми е, че самата тя очаква договор с някое издателство и не знае дали моята книга ще увеличи продажбите й, или пък ще отклони целия интерес. Но ще посетя и нея, пък ще видим.
	Ана изхъмка. Ерика знаеше, че самата мисъл да се държи настоятелно и да се появи на вратата на напълно непознат човек е най-големият кошмар на сестра й.
	— Да поговорим за нещо по-приятно? — предложи Ерика. — Трябва да организираме моминско парти за Кристина.
	— Разбира се, че трябва — каза Ана и се засмя така, че големият й корем се разтресе. — Но какво се прави, когато булката е… на години? Може би не е много подходящо да я караме да продава целувки, да не говорим за скачане с бънджи или парашут.
	— Да, трудно ми е да си представя Кристина да прави нещо такова — каза Ерика. — Можем просто да организираме приятна вечер с приятелките й. Да ги съберем в кафе „Брюган“, малко хубава храна и вино, не е нужно да е нещо по-сложно.
	— Звучи като отлична идея — каза Ана. — Но трябва да измислим някакво готино отвличане.
	Ерика кимна.
	— Иначе няма да е никакво моминско парти! И в тази връзка, Дан кога ще те направи почтена жена?
	Ана се изчерви.
	— Ами, виждаш как изглеждам. Разбрахме се да изчакаме бебето, а после ще мислим за сватба.
	— И кога… — започна Ерика, но се спря, защото от чантата й зазвуча „Мамбо номер 5“.
	— Здрасти, скъпи — каза тя, щом видя името на дисплея.
	Изслуша Патрик и отговори с няколко кратки изречения.
	— Абсолютно. Да, ще се погрижа за децата. До после.
	Затвори и пъхна телефона в чантата си, след което погледна умолително към Ана. Беше малко дръзко да я моли, но нямаше избор. Кристина щеше цял ден да е в Удевала и не можеше да се обърне към нея.
	— Да, мога да гледам децата още малко, колко време няма да те има? — засмя се Ана, щом видя нещастната физиономия на Ерика.
	— Мога ли да ти ги оставя пак към три? Патрик ме помоли да отида в участъка в три и половина, за да говоря за случая „Стела“. Това означава, че ще се върна тук към пет, пет и половина. Как ти звучи?
	— Няма проблеми — каза Ана. — Децата ти ме слушат повече, отколкото теб.
	— О, я млък — каза Ерика и прати въздушна целувка към малката си сестра.
	Но Ана безспорно имаше право. Днес децата се държаха като ангелчета.

	* * *

	— Според теб от какво ги е страх?
	Сам осъзна, че е започнал да заваля думите. Комбинацията от слънце и шампанско го бе ударила право в главата. Държеше чашата с лявата ръка, дясната още го болеше и трепереше след сутрешната стрелба.
	— Да ги е страх? — попита Джеси.
	Тя също говореше малко неясно. Беше изпила няколко чаши още преди той да дойде и двамата вече бяха на втората бутилка.
	— Майка ти няма ли да забележи, че липсва шампанско? — каза той и посочи с чашата си към Джеси.
	Жълтите мехурчета заблестяха, когато слънчевата светлина срещна стъклото. Никога не се беше замислял колко красива напитка е шампанското. Но от друга страна никога не го бе виждал толкова отблизо.
	— Не се тревожи, няма да й пука — каза Джеси, вирна глава и взе бутилката. — Стига да има достатъчно за нея. Но какво имаше предвид с това, че ги е страх? Те не се страхуват от нас.
	— Страх ги е, и то как — каза Сам и приближи чашата си до бутилката.
	Шампанското се разпени и преля, но той просто се засмя и облиза ръката си.
	— Знаят, че не сме като тях. Усещат… усещат мрака в нас.
	— Мрак?
	Джеси го наблюдаваше неподвижно. Сам обичаше контраста между зелените й очи и светлата коса. Искаше му се тя да разбираше колко е красива. Той виждаше отвъд излишните килограми и пъпките. Когато видя Джеси на опашката пред будката, той се разпозна в нея. Разбра, че тя също се чувства изгубена. Видя същия мрак.
	— Знаят, че ги мразим. Виждат омразата, която са породили в нас, но не могат да се спрат, продължават с всички сили, създават нещо, което не могат да контролират.
	Джеси се изкикоти.
	— Боже, ама че важно звучиш. Наздраве! Ето ни тук, седим на кей до луксозна вила, печем се на слънце, пием шампанско и си прекарваме адски _nice_.
	— Права си — каза той и се усмихна, когато чашите им се срещнаха. — Прекарваме си адски _nice_.
	— Защото го заслужаваме — изфъфли Джеси. — И още как. Ти и аз. По-добри сме от тях. Те не заслужават дори мъха в пъповете ни.
	Тя вдигна чашата си толкова рязко, че половината от шампанското се разплиска върху голия й корем.
	— Ой — възкликна Джеси и се изкиска.
	Понечи да вземе кърпа, но Сам я спря. Огледа се. Около кея имаше ограда, а лодките във водата бяха далеч. Бяха сами на този свят.
	Сам застана на колене пред нея. Между краката й. Тя го погледна напрегнато. Той започна бавно да ближе корема й. Изсмука насъбралото се в пъпа й шампанско, след което езикът му продължи да се движи нагоре-надолу по затоплената й от слънцето кожа. Имаше вкус на шампанско и пот. Сам вдигна глава и я погледна в очите. Вперил поглед в нея, той хвана краищата на долнището на банския й и внимателно го смъкна. Когато я вкуси, чу как пъшкането й се смесва с крясъците на чайките над тях. Бяха съвсем сами. В целия свят.


>	Случаят „Стела“

	_Лейф Хермансон си пое дълбоко дъх, преди да влезе в малката стая. Хелен Першон и родителите й, Коге и Хариет, чакаха вътре. Познаваше родителите също като всички останали, които живееха във Фелбака, но не бяха нищо повече от далечни познати. С родителите на Мари Вал беше различно. През годините полицаите в Танумсхеде бяха имали множество поводи да се срещат с тях._
	_На Лейф не му харесваше да е началник. Не му харесваше да дава заповеди или да бъде човекът, който взема решенията. Но беше твърде добър в работата си и животът го бе издигнал до шефската позиция. Вярно, в полицейското управление в Танумсхеде, но все пак той любезно, но твърдо бе отклонил всички запитвания, които биха означавали преместване на друго място. Беше роден в Танумсхеде и тук смяташе да живее, докато не гушнеше букета._
	_В дни като днешния му бе особено неприятно да бъде началник. Не искаше той да отговаря за намирането на мъжа, отнел живота на малко момиче. Или пък жената, като стана дума. Подобна отговорност му тежеше твърде много._
	_Отвори вратата на неугледната стая със сиви стени и погледът му се спря на свитата фигура на Хелен, седнала до семплата маса, преди да кимне на Хариет и Коге, които се бяха разположили от двете й страни._
	— _Наистина ли е наложително да правим това в участъка? — попита Коге._
	_Той беше председател на „Ротари“ и един от водещите бизнесмени в околността. Съпругата му Хариет винаги бе много добре поддържана, с нова прическа и нов маникюр, но Лейф не знаеше с какво точно се занимава, освен да се грижи за външния си вид и да участва в сдружението „Дом и училище“. Винаги бе до Коге по време на партита и различни събития, вечно усмихната и с мартини в ръка._
	— _Сметнахме, че ще е по-лесно, ако вие дойдете при нас — каза Лейф, давайки да се разбере, че въпросът е приключен._
	_Сами решаваха как да си вършат работата, пък и той имаше чувството, че Коге ще се опита да вземе връх, освен ако Лейф не държи разговора под контрол._
	— _Трябва да говорите с другото момиче — каза Хариет и подръпна бялата си, изгладена блуза. — Мари. Семейството й е просто ужасно._
	— _Трябва да говорим и с двете момичета, защото по всичко изглежда, че те са последните, видели Стела жива._
	— _Но добре знаеш, че Хелен няма нищо общо с това. — Коге беше толкова ядосан, че мустакът му трепереше._
	— _Не казваме, че имат нещо общо със смъртта на момичето, но те последни са я видели. Трябва да възстановим нишката на събитията, за да можем да открием извършителя._
	_Лейф погледна към Хелен. Тя седеше мълчаливо и се взираше в ръцете си. Имаше тъмната коса на майка си и беше сладка по някакъв спокоен, небрежен начин. Раменете й бяха напрегнати и тя чоплеше нервно плата на полата си._
	— _Хелен, може ли да ми разкажеш какво се случи? — каза той меко и за своя изненада изпита вълна от топлота към момичето._
	_Тя изглеждаше толкова ранима и изплашена, а родителите й като че ли бяха твърде заети със себе си, за да забележат страха й._
	_Хелен погледна към татко си, който кимна леко._
	— _Бяхме обещали на Линда и Андерш да гледаме Стела. Живеем близо до тях и понякога си играем с дъщеря им. Щяхме да получим по двайсет крони и да отидем за сладолед със Стела._
	— _И кога отидохте да я вземете? — попита Лейф._
	_Момичето не вдигна очи към него._
	— _Мисля, че беше към един. Аз просто следвах Мари._
	— _Мари — изсумтя Хариет, но Лейф вдигна ръка към нея._
	— _Значи, малко след един. — Лейф си водеше бележки. Диктофонът жужеше тихо на заден фон, но записките му помагаха да подрежда мислите си._
	— _Да, но Мари знае по-добре. — Хелен се размърда нервно._
	— _Кой беше у тях, когато я взехте? — Лейф вдигна химикалката от бележника и се усмихна на Хелен, но тя продължаваше да къса влакнести топчета от бялата си лятна пола, без да го поглежда._
	— _Майка й. И Сана. Канеха се да излизат, когато пристигнахме. Получихме парите за сладоледа. Стела беше много весела. Подскачаше около нас._
	— _Веднага ли тръгнахте? Или останахте в стопанството?_
	_Хелен поклати глава и дългият й тъмен бретон падна пред очите й._
	— _Играхме си малко на двора, скачахме на въже със Стела. Харесваше й да държим въжето, а тя да скача. Само че пропускаше и се препъваше, така че накрая се изморихме._
	— _Какво правихте после?_
	— _Отидохме с нея до Фелбака._
	— _Сигурно ви е отнело време? — Лейф пресметна бързо наум. Той би могъл да стигне от дома на семейство Странд до центъра за двайсет минути. А с четиригодишно дете разходката би продължила значително по-дълго. Детето ще иска да мирише тревата и да бере цветя, после ще му влезе камъче в обувката, после ще трябва да се изпишка, а краката му ще се изморят и то няма да може да върви повече… Да, с четиригодишно пътят до Фелбака би отнел цяла вечност._
	— _Взехме количка — каза Хелен. — От онези, които стават много малки…_
	— _Сгъваема количка — каза Хариет._
	_Лейф я изгледа и тя отново замълча._
	— _Да, сгъваема, сигурно така се казва. — Хелен хвърли бърз поглед към майка си._
	_Лейф остави химикалката._
	— _И за колко време стигнахте? Със Стела в количката?_
	_Хелен сви вежди._
	— _Отне ни много дълго, пътят до шосето беше чакълест, трудно ни беше да бутаме количката, колелата постоянно се въртяха._
	— _Но все пак приблизително колко време мислиш, че сте вървели?_
	— _Може би четиридесет и пет минути? Но не сме проверявали. Нямаме часовници._
	— _Ти имаш часовник — намеси се Хариет, — просто не искаш да го използваш. Но не е изненадващо, че другото момиче няма часовник. Ако имаше, сигурно би бил краден._
	— _Мамо! Стига! — В очите на Хелен внезапно припламнаха искри._
	_Лейф се обърна към Хариет._
	— _Ще съм благодарен, ако се придържаме към същината — каза той и кимна на Хелен. — А после? Колко време бяхте във Фелбака със Стела?_
	_Хелен сви рамене._
	— _Не знам. Купихме си сладолед, после седяхме известно време на кея, но не оставяхме Стела да ходи до ръба, защото тя не може да плува, а нямахме спасителна жилетка._
	— _Умно — каза Лейф и отново кимна. Отбеляза си, че трябва да пита Шел и Анита, които държаха будката, дали си спомнят да са виждали Стела и момичетата вчера. — Значи сте яли сладолед и сте ходили на кея. Правихте ли нещо друго?_
	— _Не, след това тръгнахме обратно. Стела се измори и заспа за малко в количката._
	— _Значи сте били във Фелбака около час? Така ли е според теб?_
	_Хелен кимна._
	— _По същия път ли минахте на връщане?_
	— _Не, Стела искаше да минем през гората, така че излезе от количката и през останалата част от пътя вървяхме между дърветата._
	_Лейф си записа._
	— _Към колко часа мислиш, че сте пристигнали?_
	— _Не съм сигурна, но пътят ни отне горе-долу толкова време, колкото и на отиване._
	_Лейф погледна бележника си. Ако момичетата са отишли в стопанството към един, играли са си там около двайсет минути, после са вървели до Фелбака още четиридесет, прекарали са там час и после са се върнали за още четиридесет минути, значи часът е бил към четири без двайсет. Само че с колебливите показания на Хелен, той не смееше да разчита на това, така че написа 15:30-16:15 в бележника си и огради числата в кръг. Но този интервал също не му се струваше особено сигурен._
	— _Какво стана, когато заведохте Стела у дома?_
	— _Видяхме колата на баща й на двора и предположихме, че се е прибрал. Стела се втурна към къщата и ние си тръгнахме._
	— _И не видяхте баща й? Нито дали Стела е влязла вътре?_
	— _Не — отвърна Хелен и поклати глава._
	— _После веднага ли се прибрахте?_
	— _Не… — Хелен погледна към родителите си._
	— _Какво правихте?_
	— _Отидохме до езерото зад къщата на Мари и се къпахме._
	— _Нали сме ти казвали, че не бива да… — Хариет се спря след поредния поглед от страна на Лейф._
	— _Колко време прекарахте там? Приблизително?_
	— _Не знам. Но във всеки случай в шест часа си бях вкъщи за вечеря._
	— _Да, така беше — каза Коге и кимна. — На нас не ни е казвала, че са се къпали. Каза, че през цялото време са гледали малката Стела. — Той се бе вторачил в дъщеря си, която продължаваше да гледа в полата си._
	— _Разбира се, видяхме, че косата й е мокра, но тя каза, че със Стела са си играли до пръскачката._
	— _Знам, че беше глупаво да лъжа — каза Хелен. — Но не ми е позволено да ходя при езерото. На тях никак не им харесва да се виждам с Мари, но това е така заради семейството й, а тя няма вина, че родителите й са такива, нали? — Очите й отново проблеснаха._
	— _Онова момиче е същата стока като родителите си — каза Коге._
	— _Тя просто е… малко по-груба от останалите — каза Хелен тихо. — Но може би има причина да се държи така, не сте ли се замисляли? Не е избрала да расте в това семейство._
	— _Хайде, успокоите се — каза Лейф и вдигна ръце._
	_Макар и спорът им много добре да разкриваше семейната динамика, сега не беше правилният момент за тези неща._
	_Той прочете на глас бележките си._
	— _Това отговаря ли на спомените ти от вчерашния ден?_
	_Хелен кимна._
	— _Да._
	— _И Мари ще ни каже същото? — За миг му се стори, че долавя несигурност в очите й, но тя отговори спокойно:_
	— _Да, ще каже същото._

	* * *

	— Как се чувстваш? — попита Паула, гледайки го изпитателно.
	Мартин се чудеше докога всички ще продължават да се тревожат за него.
	— Добре съм — каза той и за своя изненада чу, че звучи искрено.
	Тъгата по Пия никога нямаше да изчезне, той винаги щеше да се чуди как би се развил животът им, щеше да я вижда като сянка с периферното си зрение при всяко голямо събитие в живота на Тюва. Всъщност при всяко малко събитие също. Когато Пия почина, хората му казваха, че той постепенно ще се върне към живота. Че един ден отново ще се чувства щастлив и ще се смее. Че мъката никога няма да изчезне, но той ще се научи да я приема, да върви ръка за ръка с нея. Тогава, когато се чувстваше, сякаш животът му е потънал в мрак, това му се струваше невъзможно. Първоначално правеше крачка напред и две назад, но накрая започна бавно да осъществява прогрес.
	Мартин се замисли за майката, която бе срещнал на детската площадка вчера. Ако трябваше да бъде честен, често се сещаше за нея, откакто се видяха. Осъзна, че е трябвало да вземе номера й. Или поне да я пита как се казва. Но беше лесно да се каже впоследствие. Мартин бе сащисан от факта, че изобщо иска да я види отново. За щастие, живееха в малко градче и се надяваше, че ще се засекат още днес. Или поне такъв беше планът му, преди убийството на Неа да го принуди да прекрати отпуска си и да се върне на работа.
	Обзе го чувство за вина. Как можеше да седи и да мисли за жена в такъв момент?
	— Изглеждаш щастлив, но малко тревожен — каза Паула, сякаш прочела мислите му.
	Преди да успее да се спре, Мартин й разказа за майката от детската площадка, поради което едва не изпусна отбивката и бе принуден да завие рязко наляво.
	— Просто _чудесно_, вече дори не можеш да караш — каза Паула и се хвана за дръжката над прозореца.
	— Мислиш, че е нелепо — каза той и така се изчерви, че луничките му изпъкнаха още повече на фона на бялата му като тебешир кожа.
	— Мисля, че е прекрасно — каза Паула и го потупа по крака. — И не се чувствай гузен, животът трябва да продължи. Ако се чувстваш добре, ще работиш по-добре. Затова разбери коя е тя и й се обади. Все пак няма да работим денонощно, иначе ще започнем да допускаме грешки.
	— Да, сигурно си права — каза Мартин и се замисли как да постъпи.
	Знаеше как се казва синът й. И това беше начало. Танумсхеде не беше толкова голям, че Мартин да не може да я открие. Освен ако тя не беше тук на почивка. Ами ако изобщо не живееше в околността?
	— Няма ли да спрем някъде? — попита Паула, когато колата профуча покрай първата къща, която подминаха, след като завиха по чакълестия път.
	— Аа… какво? Да, извинявай — каза той и лицето му за пореден път се изчерви чак до корените на косата.
	— После ще ти помогна да я откриеш — ухили се Паула.
	Мартин спря на алеята пред една стара червена къща с бели ъгли и множество дървени орнаменти. Усети, че въздъхва дълбоко от завист. Точно на такова място мечтаеше да живее. С Пия спестяваха за къща и почти бяха успели да съберат достатъчно пари. Всяка вечер преглеждаха сайтовете за имоти и дори бяха ходили на един оглед. И тогава им съобщиха за болестта. Сега парите си стояха в спестовната сметка, неизползвани. Мечтите за къща бяха умрели с Пия. Както и всички останали планове.
	Паула почука на вратата и след малко викна:
	— Ехо?
	Хвърли поглед към Мартин, пробва дръжката и влезе в антрето. В големия град това вероятно би било немислимо, но тук заключването на външните врати беше по-скоро необичайно. Често се случваше хората директно да влизат в домовете на приятелите си, без да чукат. Дамата, която се зададе към тях, също не изглеждаше ни най-малко уплашена да чуе чужди гласове в антрето си.
	— Ама здравейте, полицията ли ми е на гости? — каза тя и им се усмихна.
	Беше толкова дребна, крехка и сбръчкана, че Мартин се изплаши да не би течението от отворената входна врата да я събори на земята.
	— Влизайте, тъкмо гледам третия рунд на мача между Густафсон и Даниел Кормиер.
	Мартин погледна Паула въпросително. Нямаше представа за какво говори възрастната жена. Интересът му към спорта бе изключително ограничен. Възможно бе да изгледа някой мач, ако Швеция стигнеше поне до полуфинал на световно или европейско първенство, но нищо повече. Знаеше, че Паула се вълнува дори по-малко от него, ако това изобщо беше възможно.
	— Каквото и да искате, ще трябва да почакате. Можете да се настаните на дивана — каза бабата и посочи един диван с лъскава тапицерия на рози.
	Тя самата с мъка седна в един голям фотьойл със стъпенка и странични облегалки за главата, разположен право срещу гигантски телевизор. За своя изненада, Мартин установи, че „мачът“, за който бе говорила жената, представлява двама мъже, които бясно се налагат в някаква клетка.
	— Густафсон го хвана в ключ в предния рунд и Кормиер за малко да се предаде, но точно тогава удари гонгът. Сега в третия рунд Густафсон като че ли се поизмори, а Кормиер се бие с нови сили. Но още не съм се отчаяла, Густафсон има страшен _fighting spirit_* и ако успее да го свали долу, вярвам, че ще спечели. Кормиер е по-силен на крака, но не е толкова техничен на пода.
	[* Боен дух. — Б.пр.]
	Мартин просто зяпаше бабата.
	— Това е ММА*, нали? — попита Паула.
	[* Смесени бойни изкуства, от англ. _Mixed Martial Arts_. — Б.пр.]
	Бабата я погледна, все едно Паула беше бавноразвиваща се.
	— Естествено, че е ММА. На теб на какво ти прилича? Хокей?
	Тя се засмя и Мартин забеляза, че на масата до фотьойла има чаша чисто уиски. Да, помисли си той, когато навлезеше в третата възраст, той също щеше да си угажда както иска и когато поиска, без да мисли кое е полезно и кое не.
	— Това е мач за титла — каза бабата, вторачила поглед в телевизора. — Победителят ще стане световен шампион. — Очевидно започваше да осъзнава, че е пуснала в дома си двама напълно невежи новаци. — Това е най-очакваният мач за годината. Така че наистина трябва да ме извините, че все още не съм ви удостоила с пълното си внимание. Не възнамерявам да изпусна нещо.
	Тя взе чашата уиски и отпи стабилна глътка. На екрана рус гигант събори тъмнокож мъж с необикновено широки рамене и се хвърли отгоре му. На Мартин това му изглеждаше като побой, който в истинския живот би довел до няколко години затвор. А ушите им? Какво правеха тези момчета с ушите си? Бяха големи и месести и приличаха на зле оформени буци глина. В главата му изникна една фраза и той внезапно разбра какво се има предвид под „карфиолени уши“. Такива като на бойците. Значи така изглеждаха.
	— Остават три минути — каза бабата и отново отпи от уискито си.
	Мартин и Паула се спогледаха и той видя, че колежката му се мъчи да не се разсмее. Ситуацията беше, меко казано, неочаквана.
	Внезапно възрастната дама скочи от фотьойла и изрева:
	— Дааа!
	— Спечели ли? — попита Мартин. — Онзи Густафсон?
	Русият гигант се втурна като луд по ринга, качи се на върха на металната ограда и закрещя. Очевидно бе победил.
	— Кормиер се предаде. Направиха му задно задушаване и не издържа. — Тя довърши останалото в чашата уиски.
	— За него ли пишат вестниците? Онзи… _The Mole_*? — попита Паула, която изглеждаше доволна, че се е сетила за кого става въпрос.
	[* Къртицата. — Б.пр.]
	— _The Mole_ — изсумтя бабата. — _The Mauler_*, момиче. Густафсон е един от най-добрите в света. Би трябвало да знаете тези неща. Това си е част от общата култура.
	[* Бияча. — Б.пр.]
	След това тя се запъти към кухнята и попита:
	— Мисля да сложа малко кафе, искате ли?
	— Да, благодаря — казаха Мартин и Паула в един глас.
	Глътката кафе си беше обичай, когато ходеха по домовете на хората. Ако някой полицай трябваше да проведе повечко разговори през деня, после често му беше трудно да заспи вечерта.
	Те се изправиха и последваха дамата в кухнята. Мартин осъзна, че още не са се представили.
	— Извинявай, аз се казвам Мартин Мулин, а това е Паула Моралес от полицейското управление в Танумсхеде.
	— Дагмар Хагелин — каза дамата весело и сложи каната на котлона. — Седнете тук в кухнята, по-приятно е. Ходя във всекидневната само когато гледам телевизия. Иначе прекарвам повечето си време тук. — Тя посочи към захабена дървена маса, след което събра набързо разпръснатите отгоре списания с кръстословици и остави купчината на перваза. — Гимнастика за мозъчната кутия. Септември ще навърша деветдесет и две, трябва да си упражнявам кратуната, иначе ще хвана деменция по-бързо, отколкото мога да кажа… ух, забравих как беше. — Тя се засмя весело на собствената си шега.
	— Откъде идва този интерес към бойните спортове? — попита Паула.
	— Правнукът ми се занимава с ММА на елитно ниво. Е, още не се състезава в UFC*, но това е само въпрос на време, има уменията и нужната воля.
	[* Ultimate Fighting Championship. — Б.пр.]
	— Аха, да, но това все пак е малко… необичайно — каза Паула, опитвайки да се изрази по-деликатно.
	Първоначално Дагмар не отговори. Вместо това взе една плетена кърпа, за да не се изгори, след което донесе кафеварката от котлона и я остави върху коркова подложка на масата. После извади три малки, сладки чашки от крехък порцелан, с тънка позлатена нишка в горния край и изрисувани с рози. Чак когато седна и започна да налива кафето, възрастната дама проговори отново:
	— С Оскар винаги сме били близки, така че започнах да посещавам мачовете му. Спортът те грабва, веднага се почувствах увлечена. На младини самата аз бях успешен лекоатлет, така че емоциите и вълнението са ми познати. — Тя посочи черно-бяла снимка на стената, на която млада и атлетична жена прескачаше летва за висок скок.
	— Това ти ли си? — попита Мартин впечатлено и се опита да свърже образа на високата, стройна и мускулеста жена с дребната, свита и посивяла баба, застанала пред него.
	Дагмар, изглежда, разбра какво си мисли той и се усмихна широко.
	— И на мен ми е трудно да повярвам, че това съм аз. Но странното е, че отвътре се чувствам по същия начин. Понякога, когато се видя в огледалото, се стряскам и се питам: „Коя е тази бабичка?“.
	— Колко време си се занимавала със спорт? — попита Паула.
	— Не толкова дълго в сравнение с днешните стандарти, но твърде дълго като за онези години. Когато срещнах мъжа си, оставих спорта, а после трябваше да се грижа и за децата и дома. Но не искам да натоварвам дъщеря си само защото времената са били такива. Тя е добро дете. Иска да отида да живея при нея, когато започна да се затруднявам с домакинството. Тя също започва да остарява, тази зима става на шейсет и три, така че бихме се разбирали, ако живеем под един покрив.
	Мартин отпи от кафето в малката, крехка чаша.
	— Това е Копи Лувак — каза Дагмар, щом видя доволното му изражение. — Най-големият ми внук го внася в Швеция. Прави се от зърна, изядени от азиатски циветки. След като животинките изакат зърната, хората ги събират, измиват ги и ги пекат. Не е евтино, по принцип една чаша струва около шестстотин крони, но, както казах, Юлиус е вносител, така че го получава на по-добра цена и от време на време ми дава по малко. Знае, че го обичам, няма по-добро кафе от това.
	Мартин погледна ужасено кафето, но после сви рамене и отпи още една глътка. Голяма работа откъде идва, след като е толкова вкусно. Поколеба се за миг, но реши, че е време да приключват с общите приказки.
	— Не знам дали си чула за станалото — каза той и се наведе напред. — Но едно малко момиче е било намерено убито горе в гората.
	— Да, чух, дъщеря ми мина и ми разказа — отвърна Дагмар, а лицето й потъмня. — Сладкото русокосо хлапе, което все търчеше наоколо като хала. Всеки ден си правя дълга разходка и минавам покрай къщата на семейство Берг. Често я виждах в градината.
	— Кога я видя за последно? — попита Мартин и отново отпи от чашата си.
	— Да, кога беше? — каза Дагмар и се замисли. — Не вчера, а онзи ден, струва ми се. Значи, в неделя.
	— По кое време на деня? — попита Паула.
	— Винаги се разхождам сутрин. Преди да е станало твърде горещо. Тя си играеше на двора. Махнах й, когато минах покрай нея, както винаги, и тя също ми махна.
	— Значи, неделя сутрин — каза Мартин. — Но не по-късно?
	Дагмар поклати глава.
	— Не, вчера не я видях.
	— А забелязала ли си нещо друго, което да ти направи впечатление? Нещо необичайно? И най-малката подробност може да е от значение, така че дори нещо да ти изглежда незначително, разкажи ни го, пък ние ще преценим. — Мартин се чувстваше неловко, така както бе стиснал деликатната и романтична чаша. Допи кафето и внимателно я остави обратно върху чинийката.
	— Не, всъщност не се сещам за нищо, което би могло да представлява интерес. От прозореца в кухнята виждам околностите доста добре, но не помня нещо да ми се е набило на очи.
	— Ако впоследствие се сетиш за нещо, не се колебай да ни се обадиш — каза Паула и се изправи, след като погледна въпросително към Мартин, който кимна.
	Тя остави визитка на масата и върна стола си на мястото му.
	— Благодаря за кафето — каза Мартин. — Беше вкусно… Истинско преживяване.
	— Точно както трябва да е в живота — каза Дагмар и се усмихна.
	Мартин погледна към снимката на красивата млада жена със спортен екип и видя същия блясък като в очите на деветдесет и две годишната Дагмар. Беше му познат. Пия също го имаше. Блясъкът на радостта от живота.
	Обърна се и затвори внимателно изящната стара външна врата.

	* * *

	Мелберг се изтегна, както си седеше в края на конферентната маса. Беше се събрала впечатляваща тълпа от журналисти. Не само от местните вестници, ами и от националните.
	— Същият извършител ли е? — попита Шел от „Бохусленинген“.
	Патрик не изпускаше Мелберг от поглед. Искаше му се да поеме щафетата, но така би прекрачил границата. Пресконференциите бяха шансът на Мелберг да застане под светлината на прожекторите и той определено не смяташе да се лиши от него току-така. За сметка на това с готовност оставяше търчането и всяка напрягаща работа на Патрик и останалите.
	— Не можем да изключим евентуалната връзка със случая „Стела“, но не сме се съсредоточили единствено върху това — каза Мелберг.
	— Но няма как да е съвпадение, нали? — настояваше Шел.
	В тъмната му брада вече се забелязваха сиви косъмчета.
	— Както казах, ще разследваме тази вероятност, разбира се, но когато нещо изглежда очевидно, често има риск човек да пренебрегне останалите възможности.
	Браво на Мелберг, помисли си Патрик смаяно. Може би началникът все пак беше понаучил нещо през годините.
	— Но е ясно, че е, меко казано, странно съвпадение онази филмова звезда да се върне тук точно преди случилото се — допълни Мелберг, а журналистите се захванаха трескаво да си водят записки.
	Патрик трябваше да сключи ръце, за да не се плесне по челото. Вече си представяше заглавията във вечерните вестници.
	— Да, ще разпитате ли Мари и Хелен? — попита един драскач от жълтата преса и се наведе въодушевено напред.
	Беше от по-младите, те винаги бяха най-войнствени. Жадуваха за постоянно назначение и бяха готови да направят почти всичко, за да си създадат име.
	— Ще говорим с тях — потвърди Мелберг.
	Отдалече си личеше колко се наслаждава на вниманието. Обърна охотно лице към фотоапаратите, които щракаха насреща му, и за всеки случай провери с ръка дали косата му стои добре.
	— Значи, те са главните ви заподозрени? — каза млада жена репортер от другия голям вечерен вестник.
	— Не, значи… Не, не бих се изразил по този начин… — Мелберг се почеса по главата и като че ли осъзна, че разговорът е поел в грешна посока. Погледна към Патрик, който се прокашля.
	— На този етап от разследването нямаме никакви заподозрени — каза Патрик. — Както каза Бертил Мелберг, не сме се съсредоточили върху конкретна следа. Изчакваме техническия доклад и провеждаме разговори с широк кръг от хора, които смятаме, че могат да ни предоставят информация за периода около изчезването на Неа.
	— Значи считаш за съвпадение, че момиче от същото стопанство е открито мъртво на същото място като Стела, през същата седмица, когато една от осъдените по случая се връща в града за пръв път от трийсет години?
	— Не считам, че най-простите взаимовръзки винаги са най-очевидните — отговори той на уточняващия въпрос. — Така че би било крайно опасно за нас да се спрем на един-единствен вариант, точно както отбеляза Мелберг.
	Шел от „Бохусленинген“ вдигна ръка, за да отбележи, че има въпрос.
	— Как е умряло момичето?
	Мелберг се облегна напред.
	— Както спомена Патрик Хедстрьом, още не сме получили техническия доклад, нито е направено съдебномедицинско изследване. Преди това да е станало, нямаме възможност или причина да се изкажем по този въпрос.
	— Съществува ли риск да бъдат убити още деца? — продължи Шел. — Трябва ли родителите в околността да държат децата си у дома? Както се досещате, вече се носят слухове и страхът пуска корени.
	Мелберг не отговори веднага. Патрик поклати леко глава, надявайки се, че началникът му ще долови сигнала. Нямаше смисъл да плашат местното население.
	— Понастоящем няма причина за подобни тревоги — отвърна Мелберг накрая. — Впрегнали сме всичките си ресурси в разследването на този конкретен случай, за да разкрием възможно най-скоро обстоятелствата около убийството на Линеа Берг.
	— По същия начин като Стела ли е била убита? — Шел не се отказваше.
	Останалите журналисти преместиха поглед от него към Мелберг. Патрик стискаше палци Бертил да удържи фронта.
	— Както казах, ще научим повече, когато получим съдебномедицинското становище.
	— Но не казвате, че не е така. — Този път упорстваше младият журналист от вечерния вестник.
	Патрик отново видя малкото момиче пред очите си, самотно и изложено на показ върху студената маса за аутопсия, и не можа да не настръхне.
	— Вече казахме, че не знаем нищо, защото не сме получили съдебномедицинския доклад!
	Младият журналист се смълча обидено. Шел отново вдигна ръка и погледна право към Патрик.
	— Чух, че съпругата ти пише книга за случая „Стела“. Това вярно ли е?
	Патрик предполагаше, че може да се стигне до този въпрос, но въпреки това не се беше подготвил особено добре. Погледна надолу към свитите си юмруци, преди да отговори.
	— По някаква причина съпругата ми не иска да обсъжда проектите си дори с интелектуалния капитал у дома — каза той накрая и тук-там се чу смях сред присъстващите. — Така че чух за това само между другото, не знам докъде е стигнала с книгата. Както казах, напълно съм изключен от творческия процес, освен в самия край, когато тя ме моли да прочета готовия ръкопис.
	Патрик послъга, но не напълно. Знаеше горе-долу докъде е стигнала Ерика, но това знание се основаваше на случайни коментари. Тя наистина не желаеше да разговаря за книгите си, докато работи по тях, и намесваше Патрик само ако й се налагаше да го пита за някои факти около полицейската работа. Но въпросите й често бяха извадени от контекст, така че рядко му даваха информация за самата книга.
	— Възможно ли е това да е послужило като задействащ фактор? За новото убийство?
	Младата журналистка от другия вестник го гледаше с надежда и Патрик усети как му причернява пред очите. Какво, по дяволите, се опитваше да каже тя? Че жена му е предизвикала убийството на малкото момиче?
	Тъкмо се канеше да отвори уста, за да нахока журналистката, както никога преди не са я хокали, когато чу спокойния, но строг глас на Мелберг:
	— Смятам, че този въпрос е нерелевантен и е проява на лош вкус. Не, нищо не сочи, че може да има каквато и да било връзка между книжния проект на Ерика Фалк и убийството на Линеа Берг. И ако не се държите както подобава през оставащите… — Мелберг погледна часовника — … десет минути от пресконференцията, няма да се поколебая да я прекратя преждевременно. Окей?
	Патрик си размени стъписан поглед с Аника. И за негово най-голямо учудване, до края на пресконференцията журналистите спазваха благоприличие.
	След като Аника изведе всички навън, въпреки леките им протести и опитите да зададат някои последни въпроси, Патрик и Мелберг останаха сами в конферентната зала.
	— Благодаря — каза Патрик простичко.
	— Хич да не си мислят, че могат да се занимават с Ерика — измърмори Мелберг и се обърна с гръб. Повика Ернст, който бе лежал скрит под масата с напитки за журналистите, и двамата излязоха навън.
	Патрик се засмя сам на себе си. Да го вземат дяволите. Старчето все пак притежавало някакво чувство за лоялност.


>	Бохуслен, 1671

	_Елин бе принудена да признае, че Брита изглежда очарователно. Тъмните й очи изпъкваха красиво на фона на синята рокля, а спуснатата й коса блестеше, придържана встрани от лицето само с една копринена панделка. Рядко имаха такива изтъкнати посетители. Всъщност никога, да си го каже правата. Такива величия нямаха причина да посещават обикновен свещеник в енория Танумсхеде, но кралската заповед до губернатора на Бохуслен беше ясна. Всички църковни представители в лена следваше да бъдат въвлечени в битката срещу вещерството и силите на сатаната. Държавата и църквата водеха обща борба срещу дявола и това бе причината домът на енорийския свещеник в Танумсхеде да бъде удостоен с такава визита. Посланието трябваше да достигне всички кътчета на страната, кралят изрично бе подчертал това. И Брита не закъсня да се възползва от случая. Не биваше да се срамуват заради трапезата, подслона или разговорите по време на престоя на Ларш Хиерне. Той учтиво бе предложил да отседне в странноприемницата, но Пребен отвърна, че и дума не може да става. Естествено, че щяха да сторят всичко по силите си да приемат подобаващо знатния гостенин. И макар по закон странноприемницата да разполагаше с отделение за благородници и отбрани хора, енорийският свещеник щеше да се погрижи пратеникът на губернатора да получи и в дома му всичкия комфорт, от който би могъл да се нуждае._
	_Брита и Пребен чакаха на вратата, когато свитата пристигна. Елин и останалите слуги стояха встрани, със сведени глави и вперили погледи в краката си. На всички им бе казано да се измият и облекат прилично, с чисти и здрави дрехи. Прислужничките бяха сресали косите си прилежно, така че изпод шапчиците им да не стърчат никакви косми. Във въздуха се носеше приятна миризма на сапун и на боровите клонки, с които ратаят бе украсил стаите сутринта._
	_Когато седнаха на масата, Елин наля вино в големите чаши. Бяха й толкова добре познати. Баща й беше сервирал вино в тях през цялото й детство. Брита ги получи като сватбен подарък. Елин от своя страна получи няколко от покривките, които майка й беше избродирала. С изключение на тях, баща й не смяташе, че хубавите вещи в дома им имат място в една бедна рибарска колиба. И в известен смисъл тя бе склонна да се съгласи. За какво им бяха на нея и Пер украшения? Те подхождаха повече на къщата на свещеника, отколкото на нейния простичък дом. Покривките на мама обаче пазеше грижливо. Съхраняваше ги в малко сандъче, заедно с билките, които береше и сушеше всяко лято, след което ги увиваше в хартия, за да не оставят петна по белия плат._
	_Елин строго беше забранила на Мерта да отваря сандъка. Не само защото не искаше мърлявите детски пръсти да пипат мамините покривки, ами и защото някои от билките можеха да бъдат отровни, ако не се използват правилно. Баба й я беше научила каква употреба имат различните растения, както и кои заклинания за кои случаи са подходящи. С тези неща не биваше да стават грешки, последствията можеха да са катастрофални. Елин беше на десет, когато баба й започна да я учи, и тя бе решила да изчака Мерта да навърши същата възраст, преди да й предаде знанията си._
	— _Ох, ужасявам се, като си помисля за тези дяволски жени — каза Брита и се усмихна нежно на Ларш Хиерне._
	_Той се взираше запленено в красивите черти на лицето й, осветени от сиянието на множество свещи. Синият брокатен плат отлично подхождаше на Брита. Роклята й блестеше и святкаше на фона на тъмните стени в трапезарията, очите й изглеждаха сини като морето през слънчев юлски ден._
	_Елин се питаше какво мисли Пребен за безсрамния поглед, който гостенинът бе вперил в съпругата му. Свещеникът обаче беше невъзмутим, всъщност като че изобщо не забелязваше какво става. Вместо това Елин видя, че той гледа към нея, и бързо сведе глава. Но успя да забележи, че той също изглежда необичайно изискано. Когато не беше облечен със свещеническите одежди, най-често го виждаха да носи мръсни работни дрехи. Като за човек с неговото положение, Пребен проявяваше забележителна склонност към физическия труд в градината, както и към грижите за животните. Още първия ден, след като пристигна, Елин попита една от другите слугини за това и получи отговор, че наистина било странно, но стопанинът на къщата често работел рамо до рамо с тях. Просто трябваше да свикнат с тези му чудатости. Само че, продължи прислужницата, съпругата му, изглежда, не одобрявала това и поведението на свещеника ставало повод за множество караници. После обаче осъзна коя е Елин и се изчерви от глава до пети. Подобни случки не бяха рядкост. Елин заемаше странната позиция едновременно на прислужница и сестра на съпругата на свещеника. Беше част от персонала, но и не беше. Често се случваше да влезе в общото помещение и всички внезапно да замлъкнат, без да смеят да погледнат към нея. Донякъде това правеше самотата й още по-голяма, но в същото време Елин нямаше кой знае колко против. Никога не бе имала много приятелки, тъй като считаше, че другите жени отделят твърде много време за ненужни клюки и сплетни._
	— _Да, времената са неприятни — каза Ларш Хиерне. — Но, за щастие, имаме крал, който не си затваря очите и не бяга от борбата, която водим със злите сили. В кралството настъпиха тежки години и безчинствата на сатаната не са били толкова видни от поколения насам. Колкото повече от тези жени успеем да издирим и изправим пред съда, толкова по-бързо ще можем да сразим силите на дявола._
	_Той отчупи къшей хляб и го налапа със задоволство. Погледът на Брита се задържа около устните му, а очите й сияеха прехласнато и изплашено._
	_Елин слушаше внимателно, докато доливаше старателно вино в чашите. Първото ястие вече беше сервирано и Буел от Холта, изглежда, нямаше защо да се срамува от постигнатото в кухнята. Всички се хранеха с добър апетит, а Ларш Хиерне няколкократно похвали храната, което накара Брита да разпери скромно ръце._
	— _Но откъде сте сигурни, че тези жени са подвластни на дявола? — попита Пребен, облягайки се назад в стола си с чаша в ръка. — В нашата околия все още не се е налагало да изправим някоя вещица пред закона, но предполагам, че няма да ни се размине. Само че засега до нас достигат единствено слухове и откъслечни приказки за това как се справяте вие._
	_Ларш Хиерне откъсна поглед от Брита и се обърна към Пребен._
	— _Всъщност е много просто да се разобличи една вещица, или пък вещер. Да не забравяме, че и мъжете се поддават на изкушенията на дявола. Но все пак това се случва по-често с жените, тъй като те са по-податливи._
	_Ларш Хиерне погледна сериозно Брита._
	— _След като една вещица бъде заловена, първо се прави изпитание с вода. Хвърляме я във водата с вързани ръце и крака._
	— _И после? — Брита се наведе напред. Темата, изглежда, й бе изключително интересна._
	— _Ако изплува, значи е вещица. Само вещиците се носят във водата, това са отколешни знания. Ако потъне, значи е невинна. Но мога с гордост да заявя, че досега не сме повдигнали несправедливо обвинение към нито една праведна жена. Всички плуват като риби. И по този начин разкриват истинската си същност. Но след това, разбира се, получават възможност да си признаят и да получат опрощение от Бога._
	— _А вещиците, които залавяте, правят ли го? — Брита се наведе още по-напред. Пламъците на свещите хвърляха танцуващи сенки върху лицето й._
	_Ларш Хиерне кимна._
	— _Да, всички си признават. Някои се нуждаят от повече убеждаване от други, тъй като сатаната явно е впил нокти в тях по-дълбоко. Все още размишляваме дали причината е, че жената е прекарала повече време във властта на дявола, или че тъкмо тя му е особена любимка. Но всички си признават. И биват екзекутирани, съгласно повелите на краля и Бога._
	— _Вършите добра работа — каза Пребен, кимвайки замислено. — И все пак се боя от деня, когато и в нашата енория ще ни се наложи да се заемем със същата мъчителна задача._
	— _Да, това е тежък кръст, но както се знае, Бог не ни товари повече, отколкото можем да понесем. Трябва да имаме смелостта да изпълним мисията, която ни е била възложена._
	— _Истина е, истина е — каза Пребен и надигна чашата си._
	_Основното ястие пристигна и Елин побърза да долее още от червеното вино. И тримата пиеха охотно и очите им започваха леко да лъщят. Елин отново усети как Пребен спира погледа си върху нея и положи усилия да не му отвърне. По гръбнака й премина тръпка и тя насмалко да изпусне каната с виното. Баба й казваше, че това е предчувствие. Предупреждение, че се готви нещо лошо. Но Елин се опита да се убеди, че от зле уплътнените прозорци просто е подухнал вятър._
	_Но когато по-късно вечерта легна да спи, чувството отново я обзе. Придърпа Мерта по-плътно до себе си в тясното легло, опитвайки се да го прогони, но въпреки това то не я напусна._

	* * *

	Йоста се радваше, че не се налага да присъства на пресконференцията. Считаше цялата работа за фарс. Винаги оставаше с усещането, че журналистите са дошли по-скоро да търсят грешки и да създават проблеми, отколкото да посредничат между полицията и обществеността и по този начин да помогнат на разследването. Но може би просто страдаше от цинизъм, с годините човек лесно можеше да пипне тази болест.
	Все пак, макар да се радваше, че има причина да не ходи на пресконференцията, стомахът му се свиваше при мисълта за предстоящата задача. Беше се обадил на областния лекар, който му съобщи, че Ева и Петер са разтърсени, но са в състояние да говорят. Йоста добре си спомняше колко дълго време двамата с Май-Брит бяха като парализирани от мъка, след като изгубиха малкия си син.
	Подмина малка червена къща с бели ъгли, пред която видя колата на Паула и Мартин. Надяваше се, че имат успех с разпитването на съседите. Хората, които живееха толкова далеч от града, обикновено имаха представа какво се случва в околността. Той самият живееше в отдалечена къща близо до игрището за голф и често се улавяше как седи до кухненския прозорец и наблюдава всички минувачи. Да, това бе още едно от нещата, които идваха с възрастта. Имаше ясни спомени как баща му седеше в кухнята у дома и гледаше през прозореца. Като дете това му се струваше страшно скучно, но вече разбираше баща си. Действаше му успокояващо да седи така и да наблюдава. Не че някога беше пробвал онези работи с медитацията, но си представяше, че е нещо подобно.
	Зави по тесния път, който водеше към стопанството. Вчера мястото кипеше от активност, но сега изглеждаше пусто. Не се мяркаше жива душа. Всичко беше толкова тихо и застинало. Сутринта духаше лек вятър, който обаче бе утихнал, когато слънцето достигна най-високата си точка. Въздухът трептеше от жегата.
	До обора имаше захвърлено въже за скачане, а Йоста заобиколи внимателно полето за игра на дама, разчертано на пътя. Линиите бяха започнали да се заличават и скоро щяха да изчезнат напълно. Неа сигурно ги беше издълбала в чакъла с малкото си краче, или пък мама или татко й бяха помогнали.
	Йоста спря за миг и огледа къщата. Нищо в малкия двор не свидетелстваше за преживените трагедии. Старият обор беше малко по-разкривен и разнебитен, отколкото в спомените му отпреди трийсет години, но малката къща беше пребоядисана и поддържана, а градината беше по-цветна и красива от всякога. В единия край имаше проснато пране и Йоста видя дрешките, които никога повече нямаше да бъдат носени от Неа. Гърлото му се сви и той се прокашля. После продължи към къщата. Както и да се чувстваше, имаше работа за вършене. Ако някой трябваше да говори с родителите, това бе той.
	— Ехо, може ли да вляза?
	Вратата беше открехната и той я бутна. По-възрастна и значително по-почерняла от слънцето версия на Петер се запъти към него с протегната ръка.
	— Бенгт — каза мъжът сериозно.
	Крехка жена със сламеноруса коса, оформена в прическа „боб“, и съответстващ слънчев загар, също стана от мястото си и се представи като Ула.
	— Лекарят ни каза, че ще дойдете — каза Бенгт.
	Съпругата му отново седна. Масата беше отрупана със смачкани парчета домакинска хартия.
	— Да, помолих го да ви предупреди, не исках да се появя изневиделица — каза Йоста.
	— Седни, ще повикам Ева и Петер — каза Бенгт тихо и тръгна към стълбите. — Просто отидоха да си починат малко.
	Ула погледна Йоста с насълзени очи, когато той седна срещу нея.
	— Кой би могъл да направи нещо такова? Тя беше толкова малка… — Жената се протегна към рулото домакинска хартия и откъсна едно парче, с което попи сълзите си.
	— Ще направим всичко възможно, за да разберем — каза Йоста и сключи ръце върху масата.
	С периферното си зрение видя Бенгт да слиза по стълбите, следван от Ева и Петер. Движеха се бавно и Йоста усети как буцата в гърлото му се увеличава.
	— Искаш ли кафе? — попита Ева автоматично.
	Ула се втурна да я изпревари.
	— Седни, миличка, аз ще направя.
	— И аз мога… — каза Ева и тръгна към кухненския плот.
	Ула избута нежно снаха си към масата.
	— Не, ти седни, аз ще приготвя кафето — каза тя и започна да рови в шкафовете.
	— Филтрите са в десния шкаф над мивката — каза Ева и понечи да се изправи.
	Йоста сложи длан върху разтрепераната й ръка.
	— Свекърва ти ще се оправи — каза той.
	— Искал си да говориш с нас — каза Петер и седна на празния стол на Ула. Погледна всички парчета хартия на масата, сякаш не разбираше какво правят там.
	— Случило ли се е нещо? — попита Ева. — Знаете ли нещо? Къде е тя?
	Гласът й беше безизразен, но долната й устна трепереше.
	— Все още не знаем нищо, но повярвайте ми, работим на пълни обороти и правим всичко възможно. В момента Неа е в Гьотеборг, скоро ще можете да я видите, ако искате, но не точно сега.
	— Какво правят… какво правят с нея? — попита Ева и погледна Йоста с поглед, който го прониза дълбоко.
	Той се опита да не направи гримаса. Знаеше много добре какво ще направят с малкото тяло, но нямаше нужда майката да научава подробности.
	— Ева, не питай — каза Петер, а Йоста видя, че той също трепери.
	Може би шокът още беше твърде силен, или пък обратното, вече напускаше тялото му. При всеки беше различно и през годините Йоста беше виждал толкова реакции, колкото и жертви на престъпления.
	— Ще трябва да ви задам няколко въпроса — каза Йоста и кимна с благодарност, щом Ула остави чаша кафе пред него.
	Като че ли бе успяла да се овладее, след като си намери нещо за вършене. Бенгт също изглеждаше по-спокоен и двамата се присъединиха към останалите.
	— Ще отговорим на всичко. Ще направим каквото и да е, за да помогнем. Но не знаем нищо. Не разбираме как това би могло да се случи. Кой би… — Гласът на Петер се пропука и той изхлипа.
	— Нека караме стъпка по стъпка — каза Йоста спокойно. — Знам, че вече сте отговаряли на част от тези въпроси, но ще ви ги задам отново, важно е да сме старателни.
	Йоста остави мобилния си телефон на масата и след като получи утвърдително кимване от Петер, пусна функцията за записване на звук.
	— Кога я видяхте за последно? — каза той. — Посочете колкото се може по-точен час.
	— Неделя вечерта — каза Ева. — Онзи ден. Прочетох й приказка, след като сложихме нощницата и измихме зъбите, а се захванахме с това точно в осем. Четох й може би около половин час. От любимата й книга, тази за къртицата, на която й се изакали на главата.
	Ева избърса нос с ръка, а Йоста се пресегна към домакинската хартия и й подаде едно парче.
	— Значи, някъде между осем и половина и девет без петнайсет? — каза Йоста, а щом издуха носа си, Ева погледна Петер, който кимна.
	— Да, така ми се струва.
	— А после? Не сте ли я чули след това? Не се е събудила посред нощ или нещо такова?
	— Не, винаги спеше като къпана — каза Петер и тръсна твърдо глава. — Освен това затваряхме вратата на стаята й и нямахме навика да я наглеждахме, след като сме си казали лека нощ. Неа никога не е имала проблеми със съня, дори като съвсем малка. Тя обича леглото си… обичаше леглото си.
	Устната му потрепери и той примигна няколко пъти.
	— Разкажете ми за следващата сутрин — каза Йоста. — В понеделник.
	— Аз станах още в шест — каза Петер. — Исках да съм тих, за да не събудя Ева или Неа, така че просто набързо си направих няколко сандвича, които да взема със себе си. Бях приготвил кафеварката предната вечер, така че просто трябваше да я пусна. И после… ами, после потеглих.
	— И не видя нищо, което да ти направи впечатление? Външната врата беше ли затворена и заключена?
	— Да, беше затворена.
	Гласът му го предаде и той изхлипа. Бенгт го погали по гърба с мургавата си ръка.
	— Иначе щях да обърна внимание. Ако беше отворена, определено щях да забележа.
	— А вратата на Неа?
	— Също. Беше затворена. Иначе щях да се замисля за това.
	Йоста се приведе напред, по-близо до Петер.
	— Значи всичко е било както обикновено. Нищо не ти се е сторило различно по какъвто и да е начин? Не си видял нещо необичайно пред къщата? Хора? Минаващи коли?
	— Не. Нищо. Излязох навън и всъщност си помислих, че аз като че ли съм единственият буден човек на целия свят. Чуваха се единствено песните на птиците, а единственото същество, което видях, беше котката, която дойде и се отърка в крака ми.
	— И после потегли? Колко беше часът приблизително?
	— Бях си навил часовника за шест и стоях в кухнята може би двайсет минути. Значи към шест и двайсет, шест и половина?
	— И си се върнал чак следобед? Срещна ли някого? Видя ли някого? Говори ли с някого?
	— Не, бях в гората цял ден. Когато купихме имота, към него спадаше и малка гориста местност, за която трябва да се грижим… — Гласът му заглъхна, преди да довърши изречението.
	— Значи никой не може да потвърди къде си бил през деня?
	— Не, или… какво имаш предвид?
	— Има ли някой, който може да потвърди, че си бил там, където казваш?
	— Да не би да обвинявате Петер в нещо? — каза Бенгт и лицето му почервеня. — Ах вие, копелета…
	Йоста вдигна ръка. Знаеше, че ще последва такава реакция. Винаги беше така. И това бе напълно разбираемо.
	— Налага се да попитаме. Най-напред трябва да изключим Петер и Ева от уравнението. Не мисля, че са замесени. Но работата ми е да установя това според полицейския правилник.
	— Няма нищо — каза Ева немощно. — Разбирам. Йоста просто си върши работата, Бенгт. Колкото по-бързо приключи…
	— Окей — каза Бенгт, но остана нащрек, готов да защити сина си.
	— Не, не срещнах никого през деня — каза Петер. — Бях дълбоко в гората, там дори нямам покритие, така че няма да откриете входящи или изходящи разговори. Бях съвсем сам. После се прибрах. Бях си у дома в три без петнайсет. Знам точния час, защото погледнах часовника си точно преди да пристигна.
	— Окей — каза Йоста. — Ами ти, Ева? Как протекоха сутринта и денят ти по часове?
	— Спах чак до девет и половина. Мога да го кажа със сигурност, защото първото нещо, което правя сутрин, е да погледна часовника. Ако не съм навила алармата, разбира се. И помня, че се изненадах… — Тя поклати глава.
	— От какво си се изненадала? — попита Йоста.
	— Че е толкова късно. Рядко спя след седем и обикновено се будя сама. Но бях доста изморена… — Тя разтри очи. — Станах, погледнах в стаята на Неа и видях, че я няма. Но не се притесних. Ни най-малко.
	Ева стисна здраво ръба на масата.
	— Защо не се притесни? — попита Йоста.
	— Тя често придружаваше Петер — каза Ула.
	Ева кимна.
	— Да, обичаше да ходи с него в гората и освен това обикновено се будеше рано. Затова предположих, че е отишла с него.
	— Какво прави после? През деня?
	— Закусих обилно, четох вестник. Към единайсет реших да отида до Хамбургсунд и да купя някои неща. Толкова рядко имам време за себе си.
	— Срещна ли някого там? — Йоста отпи от кафето, но то бе изстинало и той остави чашата.
	— Пак ще ти сипя, това сигурно е студено — каза Ула бързо и се изправи.
	Той не възрази, а просто се усмихна благодарно.
	— Просто обикалях и разглеждах магазините — каза Ева. — Имаше много хора, но не срещнах никого, когото познавам.
	— Окей — каза Йоста. — Някой минавал ли е покрай къщата преди или след като си отскочила до Хамбургсунд?
	— Не, никой. Минаха няколко коли, разбира се. И няколко души, които тичаха за здраве. Точно преди да тръгна, видях Дагмар, която се разхождаше навън, както винаги.
	— Дагмар? — попита Йоста.
	— Тя живее в червената къща недалеч оттук. Всяка сутрин излиза на разходка.
	Йоста кимна и взе пълната чаша кафе, която Ула му подаде.
	— Благодаря — каза той и отпи глътка от врялата напитка. — Окей, значи няма нещо, което да е привлякло вниманието ти? Нещо, което да не се връзва?
	Ева се замисли, сбърчила чело съсредоточено.
	— Помисли внимателно. Дори най-дребното нещо, за което се сетиш, може да се окаже ценно.
	Тя поклати глава.
	— Не, всичко беше както обикновено.
	— Ами телефонните разговори? Говори ли си с някого през деня?
	— Не, доколкото си спомням. Всъщност чакай, чух се с теб, Ула. Когато се прибрах.
	— Да, така беше.
	Ула изглеждаше изненадана, че едва до вчера животът им все още е бил съвсем нормален. Без нищо да подсказва, че скоро всичко ще рухне.
	— В колко часа е било това?
	— Моля?
	Ева погледна Ула. Вече трепереше по-малко. Йоста знаеше, че относителното спокойствие е само временно. За кратки периоди мозъкът успяваше да отблъсне знанието. Секунди по-късно то отново те връхлиташе. Беше го виждал многократно през годините като полицай. Същата мъка. Различни лица. Различни реакции, но все пак толкова сходни. Нямаше край. Винаги имаше нови жертви.
	— Мисля, че беше към един? Бенгт, ти чу, когато Ева се обади. Не беше ли към един? Ходихме до Ла Мата да се изкъпем и се върнахме малко преди един, за да обядваме. — Тя се обърна към Йоста. — В Торевиеха обикновено си приготвяме съвсем лек обяд, малко моцарела и домати, да, доматите там са толкова по-вкусни, ние…
	Тя закри устата си с ръка. Беше осъзнала, че за няколко секунди е забравила какво е станало и се бе разприказвала така, сякаш всичко е наред.
	— Върнахме се в апартамента точно преди един — каза тя тихо. — Ева се обади малко по-късно. Говорихме може би десет минути.
	Ева кимна. Сълзите отново бяха потекли и Йоста се протегна да откъсне още едно парче хартия.
	— Вчера говорила ли си с някого другиго?
	Осъзна, че в техните уши сигурно звучи абсурдно да ги пита с кого са говорили и кого са срещнали. Но нещата стояха така, както им каза. Трябваше да ги изключат от разследването, а за целта трябваше да проверят алибито им. Дори за миг не си бе помислил, че Ева и Петер са замесени. Но не беше първият полицай в историята, на когото му е трудно да повярва, че родители биха могли да наранят децата си. За жалост, имаше много случаи, които доказваха противното. Стават злополуки. И не само, колкото и разтърсващо да звучеше това.
	— Не, само с Ула. После Петер се прибра и разбрах, че Неа я няма и… тогава започна всичко.
	Тя стискаше домакинската хартия толкова здраво, че кокалчетата й бяха побелели.
	— Има ли някой, който би искал да нарани дъщеря ви? — попита Йоста. — Хрумвал ли ви е възможен мотив? Някой човек от миналото ви? Имате ли неприятели, вие или семейството ви?
	И двамата поклатиха глави.
	— Съвсем обикновени хора сме — каза Петер. — Никога не сме се забърквали в престъпни истории и други такива.
	— А отмъстителни бивши партньори?
	— Не — каза Ева. — Запознахме се, когато бяхме на петнайсет, няма други.
	Йоста си пое дълбоко дъх, но все пак зададе следващия въпрос.
	— Знам, че е изключително оскърбително, особено в настоящата ситуация, но някой от вас има ли връзка с друг човек? Или имал ли е такава в миналото? Не искам да бъда груб, питам, за да установя дали това е възможен мотив. Дали някой е могъл да счита Неа за пречка.
	— Не — каза Петер и зяпна Йоста. — Боже господи. Не. Ние постоянно сме заедно и никога не бихме… Не.
	Ева разклати бурно глава.
	— Не, не, не, и защо си губите времето с това? С нас? Защо не сте навън да търсите убиеца? Ако наблизо има хора, които… — Тя пребледня, щом осъзна какво се канеше да каже, коя дума бе на път да използва и какво означаваше това. — Тя… Тя била ли е… О, божичко…
	Плачът отекна между кухненските стени и на Йоста му се прииска просто да стане и да си тръгне. Бе непоносимо да гледа израженията на родителите, когато те осъзнаха, че има въпрос, чийто отговор не искат да научават. А Йоста нямаше отговори, не можеше да ги утеши. Защото не знаеше.

	* * *

	— Извинявай, но отвън е същински хаос.
	Йорген се обърна към младия асистент. На слепоочието му се виждаше пулсиращ кръвоносен съд.
	— Какво, по дяволите? Тук вършим работа! — каза той и блъсна един оператор, който се бе приближил твърде много до него.
	Операторът залитна назад и се удари в една от масите в новопостроения хол, при което една ваза за малко да падне на пода.
	Мари почти изпита съчувствие към асистента, който преглътна неспокойно. Идваше време за четвъртия дубъл, а настроението на Йорген се влошаваше все повече.
	— Извинявай — каза асистентът, който май се казваше Якоб. Или Юнас.
	Той се прокашля.
	— Не мога да ги удържа още дълго. Отвън се е събрала цяла тълпа журналисти.
	— Не трябваше да са тук преди четири, оставили сме интервютата за тогава.
	Йорген погледна Мари, която разпери ръце. Надяваше се да не му става навик да й говори с такъв тон. В противен случай заснемането на филма щеше да бъде дълго и мъчително.
	— Говорят за някакво мъртво момиче — каза Якоб или Юнас притеснено, а Йорген завъртя очи.
	— Да, вече знаем за това. Но ще трябва да почакат до четири.
	Вратът на Якоб или Юнас пламна, но той не се отказа.
	— Само че не питат за… това момиче, а за друго. И искат да разговарят с Мари. Сега.
	Мари огледа малката снимачна площадка. Режисьорът, операторите, сценичният ръководител, гримьорката, асистентите — всички я гледаха. По същия начин, по който хората я гледаха преди трийсет години. По някакъв начин познатата ситуация й донесе усещане за сигурност.
	— Ще отида да говоря с тях — каза тя, оправи набързо блузата си и провери как е застанала косата й. Все пак отвън положително имаше и фотографи.
	Мари погледна притеснения асистент.
	— Покани ги в стаята за почивка — каза тя, след което се обърна към Йорген. — Промяна в графика. Ще се заемем със сцените, след като приключа с интервютата. Така няма да губим снимачно време.
	По време на снимки графикът беше всичко и Йорген я изгледа така, сякаш целият му свят се бе сринал.
	Щом отиде в малката стая за почивка, Мари се спря за миг. Броят на журналистите беше впечатляващ. Радваше се, че е облечена като Ингрид, с бяла блуза, къси бели шорти с копчета отстрани и шал, вързан около косата. Отиваше й. Щеше да изглежда добре на снимките и да направи добра реклама на филма.
	— Ами здравейте — каза тя с леко дрезгавия глас, който се бе превърнал в нейна запазена марка. — Чух, че искате да ми зададете няколко въпроса.
	— Имаш ли коментар за случилото се?
	Млад мъж с гладния поглед на журналист от вечерен вестник я гледаше настоятелно.
	Останалите присъстващи я наблюдаваха със същия хъс. Тя седна внимателно върху страничната облегалка на един диван, който заемаше по-голямата част от стаята. Дългите й крака винаги изглеждаха добре, когато ги кръстосаше.
	— Извинете, но тук в студиото сме изолирани, може ли да ми кажете какво е станало?
	Журналистът от вечерния вестник се наведе напред.
	— Малкото момиче, което изчезна вчера, е открито мъртво. Момичето, което е живяло в същото стопанство като Стела.
	Мари вдигна ръка към гърдите си. Пред очите й изникна малко момиченце с червеникаворуса коса. В ръката си държеше голям сладолед, който се стичаше по фунийката и по пръстите й.
	— Това е ужасно — каза тя.
	До младия журналист седеше възрастен мъж. Той се изправи и отиде до масата, където имаше бутилка вода. Наля една чаша и я подаде на Мари.
	Тя кимна и отпи няколко глътки.
	Гладните очи продължаваха да я наблюдават.
	— Преди малко полицията изнесе пресконференция и според началника на управлението Бертил Мелберг ти и Хелен Йенсен представлявате интерес за разследването. Какво ще кажеш за това?
	Мари погледна протегнатия към нея диктофон. Думите не идваха. Тя преглътна няколко пъти. Спомни си друга стая, друг разпит и друг мъж, който я гледаше подозрително.
	— Не се учудвам — каза тя. — Полицаите си вадеха бързи и погрешни заключения още преди трийсет години.
	— Имаш ли алиби за въпросния случай? — попита мъжът, който й подаде чашата.
	— Тъй като не знам за кое време става дума, ми е невъзможно да отговаря на въпроса.
	Въпросите валяха все по-бързо.
	— Имала ли си контакт с Хелен, откакто пристигна?
	— Не е ли странно съвпадение, че малко момиче от същото стопанство е умряло през същата седмица, когато ти се върна тук?
	— С Хелен общували ли сте през годините?
	По принцип Мари обичаше ситуациите, когато бе в центъра на вниманието. Но сега почти й идваше в повече. Беше се възползвала от миналото си, докато изграждаше кариерата си. То й даде предимство пред хиляди други амбициозни момичета, които се бореха за театрални роли. Но в същото време спомените от онези мрачни, противни години я бяха изтощили.
	А сега щеше да преживее всичко наново.
	— Не, с Хелен не сме общували. Откакто бяхме обвинени в нещо, което не сме извършили, двете не контактуваме помежду си. Обратното би означавало да поддържаме живи болезнените спомени. Бяхме приятелки като деца, но вече сме различни хора. Така че не, не сме се чували, преди да се върна във Фелбака, нито пък след това. Изобщо не сме имали връзка, откакто бях пратена в приемно семейство и животът на две невинни деца беше съсипан.
	Фотографите снимаха трескаво и Мари се облегна назад.
	— А по въпроса за съвпадението? — попита отново журналистът от вечерния вестник. — Очевидно полицията смята, че е вероятно да има връзка между двете убийства.
	— Не мога да отговоря — каза тя и сбърчи чело съжалително.
	Преди около месец отиде да й сложат още ботокс, но до началото на снимките вече си бе възвърнала контрола над лицевите мускули.
	— Но не, аз също не мисля, че е съвпадение. Което чисто и просто подчертава това, което твърдя през всичките тези години. А именно че истинският убиец е на свобода.
	Светкавиците на фотоапаратите отново осветиха помещението.
	— Значи смяташ, че полицията в Танумсхеде е причинила смъртта на Линеа? — попита възрастният журналист.
	— Това ли е името й? Линеа? Бедното момиче… Да, твърдя, че ако си бяха свършили работата преди трийсет години, това нямаше да се случи.
	— Но все пак е, меко казано, любопитно, че второто убийство е извършено само няколко дни след завръщането ти — каза жена с тъмна прическа „боб“. — Възможно ли е появата ти да е била факторът, който е предизвикал убиецът отново да нанесе удар?
	— Определено може да е така. Това е доста разумно предположение, нали?
	Представяше си утрешните заглавия. Вероятно рекламните афиши щяха да бъдат посветени единствено на нея. Инвеститорите щяха да са във възторг заради публичността. Ако нещо можеше да гарантира оцеляването на проекта, щеше да е това.
	— Съжалявам, но съм потресена от тези новини. Трябва да ги осмисля, преди да съм в състояние да отговоря на повече въпроси. Дотогава ще помоля да се обръщате към пресцентъра на филмовото студио.
	Мари се изправи и за своя изненада забеляза, че краката й треперят. Но не биваше да мисли за това. Не биваше да мисли за мрачните спомени, които непрестанно я тормозеха.
	На върха нямаше много място и за да се задържиш там, се искаха постоянни усилия. Чуваше как зад гърба й журналистите напускат стаята и бързат към колите и компютрите си, за да успеят, преди вестниците да са отишли за печат. Мари затвори очи и отново видя усмихнатото момиче с червеникаворуса коса.

	* * *

	— Много е _nice_ майка ти да я няма толкова дълго.
	Нилс запали цигара. Загледа се в дима, който се издигна към тавана на момичешката стая на Вендела, след което изтръска цигарата си в празното кенче кола на нощното шкафче.
	— Да, но днес опита да ме завлече до градинарския магазин — каза Вендела и се пресегна към цигарата на Нилс.
	След като Вендела си дръпна от нея, той я пое от ръката й и избърса малко от червилото, преди на свой ред да я доближи до устните си.
	— Малко ми е трудно да си те представя как садиш някакви шибани цветя.
	— Може ли една? — попита Басе.
	Нилс му подхвърли пакета „Марлборо“ и Басе го улови с две ръце.
	— Представи си, че някой ме беше видял там. Щях да стана за смях в училище.
	— Не, имаш твърде хубави цици, за да станеш за смях…
	Нилс стисна гърдите на Вендела и тя го удари по рамото. Не много силно. Нилс знаеше, че тя го прави само за да отстои позицията си и че всъщност го харесва.
	— Видя ли колко големи цици имаше онази праска — каза Басе замечтано.
	Беше напълно обсебен от големите гърди. Нилс го замери с възглавница.
	— Не ми казвай, че те дървят бозките на свинята! Боже господи, не видя ли колко грозна беше?
	— Видях, разбира се. Обаче циците й бяха огромни, мамка му…
	Той показа размера с ръце и Вендела въздъхна.
	— Ти не си добре.
	Тя погледна нагоре към светлите правоъгълници на тавана. Преди около година Нилс не можа да се сдържи и каза, че „Уан Дайрекшън“ са за дечурлига. На следващия ден Вендела свали техните плакати, които бе залепила из стаята си.
	— Мислите ли, че спят заедно? — Нилс издиша кръгче дим, което се понесе към скосения таван. Нямаше нужда да пояснява кого има предвид.
	— Винаги съм мислел, че той е педал — каза Басе и направи няколко несполучливи кръгчета. — Виж го как се гримира. Направо не знам баща му как го търпи.
	Когато бяха малки, всички гледаха с възхищение на Джеймс Йенсен, якия герой от войната. Вече започваше малко да застарява, но все пак беше на шейсет години или нещо такова. Може би в първи клас започнаха да се бъзикат със Сам именно защото Джеймс беше толкова готин. Сам беше негова пълна противоположност.
	Нилс се протегна към кенчето кола. Чу се съскане, когато пусна цигарата вътре. Той въздъхна. Отново го обземаше добре познатото неспокойствие.
	— Дано нещо да се случи в скоро време, по дяволите.
	Басе го погледна.
	— Иначе ще трябва ти да се погрижиш да се случи.


>	Случаят „Стела“

	_Лейф отвори бавно вратата. През годините беше срещал Лари и Ленита многократно. Синовете им също. Но никога дъщерята. Досега._
	— _Здравейте — каза той, щом влезе в стаята._
	_Лари и Ленита веднага се обърнаха към него, но Мари не го погледна._
	— _Всеки път като стане нещо, трябва да се разкарваме дотук — каза Лари. — Свикнали сме все ние да отнасяме вината. Но да викате Мари на разпит е вече прекалено._
	_От дупките между зъбите му хвърчеше слюнка. Беше изгубил три горни зъба при различни сбивания. Независимо дали ставаше дума за танци на кея, концерт, или просто съботна вечер, Лари беше там, пиян и готов да се бие._
	— _Това не е разпит — каза Лейф. — Просто искаме да говорим с Мари. Засега знаем само, че Мари и Хелен са последните, които са видели Стела жива, така че е важно да добием представа за времето, което те са прекарали с момичето._
	— _Да добиете представа — изсумтя Ленита, при което изрусената й и накъдрена коса се разклати. — По-скоро искате да я натопите. Мари е само на тринайсет години._
	_Тя запали цигара раздразнено, а Лейф нямаше сили да й обяснява, че пушенето в управлението всъщност е забранено._
	— _Просто искаме да чуем какво са правили, докато са били със Стела. Това е всичко._
	_Той наблюдаваше Мари, която до този момент бе седяла тихо между родителите си. Какво ли беше да растеш в такова семейство? Караници, кражби, алкохол и постоянни оплаквания от насилие._
	_Спомняше си една Коледа, когато момичето беше още пеленаче. Ако не го лъжеше паметта, по-голямото момче беше подало сигнала. На колко да е бил тогава? Девет? Когато Лейф пристигна, Ленита лежеше в кухнята. Цялото й лице беше окървавено. Лари беше блъснал главата й в печката, по която имаше петна от кръв. Вътре във всекидневната двете момчета се бяха свили зад елхата, криейки се от Лари, който беснееше из къщата, псуваше и крещеше. По-голямото държеше сестричката им в скута си. Лейф никога нямаше да забрави тази гледка._
	_Както обикновено, Ленита отказа да подаде жалба. През всички години, изпълнени със скандали и синини, тя продължи да защитава Лари. От време на време Лари също се сдобиваше със сериозни синки, а веднъж и с грамадна цицина, след като Ленита го беше ударила с чугунен тиган по главата. Лейф знаеше това, защото стана свидетел на случката._
	— _Няма нищо — каза Мари спокойно. — Питай каквото искаш. Предполагам, че ще говорите и с Хелен?_
	_Лейф кимна._
	— _Да, видях ги, когато пристигнаха — каза Мари и сключи ръце в скута си._
	_Беше толкова сладка. Пък нали едно време и Ленита беше хубавица?_
	— _Разкажи ми с твои думи какво се случи вчера — каза Лейф и кимна към Мари. — Ще записвам разговора и ще си водя бележки, надявам се, че нямаш нещо против._
	— _Нямам._
	_Беше облечена с дънки и бял потник, а дългата й светла коса се спускаше по гърба й._
	_Бавно и методично Мари разказа за вчерашния ден. Без никакво колебание или трепет в гласа, тя обясни какво са правили със Стела час по час. Лейф слушаше захласнато. Мари имаше леко дрезгав, пленителен глас и звучеше по-зряло от тринайсетте си години. Израстването в такава среда може би оказваше подобен ефект върху някои хора._
	— _Правилно ли съм записал? — Той повтори казаното от Мари и тя кимна. — И сте я изпратили до дома й, където е била паркирана колата на баща й? Но не сте го видели?_
	_Мари вече му го бе казала, но това беше ключовата част от разказа и той искаше да се увери, че е разбрал правилно._
	— _Да, точно така._
	— _И после отидохте да плувате? Двете с Хелен?_
	— _Да, макар че на Хелен всъщност не й беше разрешено. Родителите й не искат да общува с мен._
	_Ленита отново изсумтя._
	— _Същински сноби, как само са си вирнали носовете! Мислят се за много префинени. Но доколкото знам, те също ходят до тоалетна като всички останали._
	— _Добри приятелки ли сте? — попита Лейф._
	— _Да, такива сме — каза Мари и сви рамене. — Играехме си заедно още от малки. Поне докато не ни забраниха да се виждаме._
	_Лейф остави химикалката._
	— _Кога стана това?_
	_Лейф също не беше сигурен дали би искал дъщеря му да се мотае с някого от семейство Вал. Явно и той беше сноб._
	— _Преди около половин година. Хванаха ме да пуша и оттогава не мога да излизам с тяхната принцеса. Заради лошото влияние._
	_Лари и Ленита заклатиха глави._
	— _Има ли още нещо, което би искала да добавиш? — попита Лейф и погледна Мари в очите._
	_Те бяха напълно неразгадаеми, но на челото й се появи бръчица._
	— _Не. Искам само да кажа, че случилото се със Стела е ужасно. Тя беше толкова сладка. Надявам се да заловите човека, който го е сторил._
	— _Ще направим всичко възможно — каза Лейф._
	_Мари кимна спокойно._

	* * *

	Беше приятно да се затвори в кабинета си за известно време. Цяла нощ бяха навън да търсят Неа, а откакто откриха тялото й, работеха на пълни обороти. Очите му се затваряха и ако не си починеше малко, скоро щеше да заспи, седнал в стола си. Но все още не можеше да си позволи да отиде да си легне в стаята за почивка. Трябваше да проведе няколко разговора, а после Ерика щеше да дойде, за да разкаже какво знае за случая „Стела“. Патрик очакваше това с нетърпение. Независимо от казаното от Мелберг по време на пресконференцията, всички колеги имаха чувството, че двата случая са свързани по някакъв начин. Големият въпрос беше как? Дали убиецът се беше върнал? Или ставаше дума за имитатор? Къде беше истината?
	Патрик вдигна слушалката и набра първия номер.
	— Здравей, Турбьорн — каза той след няколко секунди, когато чу гласа на опитния криминалист. — Слушай, чудех се дали не разполагаш с някаква предварителна информация, с която да ми помогнеш.
	— Знаеш какви са процедурите не по-зле от мен — отвърна Турбьорн.
	— Да, знам, че трябва да прегледате находките щателно, но говорим за мъртво момиче и всяка минута е от значение. Нищо ли не ти направи впечатление? Нещо по тялото или пък някаква друга следа от местопрестъплението?
	— Съжалявам, Патрик, все още нямам какво да докладвам. Събрахме доста улики и трябва да ги обработим.
	— Разбирам. Все пак си струваше да опитам. Знаеш колко важно е първото денонощие от разследването. Пришпори момчетата малко, моля те, и ми се обади веднага щом научите нещо конкретно. Нуждаем се от всякаква възможна помощ.
	Патрик се загледа в ясносиньото небе навън. Голяма птица се носеше по вятъра, преди внезапно да се гмурне и да се скрие от погледа му.
	— Можете ли да изровите докладите от случая „Стела“? — попита той. — За сравнение.
	— Вече го направихме. Скоро ще ги получиш по криптираната поща.
	Патрик се усмихна.
	— Златен си, Турбьорн.
	Той затвори и вдиша няколко пъти, преди да набере следващия номер. Тялото му вече се тресеше от умора.
	— Здрасти, Педерсен. Хедстрьом е. Как върви с аутопсията?
	— Какво да ти кажа? — отговори шефът на съдебномедицинското отделение в Гьотеборг. — Всеки път е все еднакво тежко.
	— Да, по дяволите. Общо взето, всеки следващ случай е най-лошият. Същото важи и за вас, предполагам.
	Турд Педерсен измърмори нещо в съгласие. Патрик не му завиждаше.
	— Кога мислиш, че ще разполагате с нещо за нас?
	— Може би след седмица.
	— Мамка му, цяла седмица? Няма ли как да стане по-бързо?
	Съдебният лекар въздъхна.
	— Знаеш как е през лятото…
	— Да, досещам се. Смъртните случаи се увеличават по време на жегите. Но говорим за четиригодишно дете. Все трябва да можете…
	Патрик осъзна колко умолително звучи. Уважаваше реда и правилниците, но в същото време лицето на Неа беше пред очите му и бе готов да се моли и да проси, ако това би могло по някакъв начин да ускори разследването.
	— Поне ми дай някаква насока, по която да работя. Предварително мнение за причината за смъртта, например? Сигурно си успял да я погледнеш…
	— Твърде рано е, за да изразя становище, но момичето имаше рана на тила, друго не мога да ти кажа.
	Патрик си записа, стиснал мобилния телефон между рамото и ухото си. Не беше видял раната, когато преместиха тялото.
	— Окей, но не знаеш какво може да я е причинило?
	— Не, за съжаление.
	— Разбирам. Но побързай с аутопсията, доколкото е възможно, и ми се обади веднага щом разполагаш с нещо. Окей? Благодаря ти, Педерсен.
	Патрик затвори, изпълнен с неудовлетворение. Искаше резултатите сега. Но ресурсите бяха ограничени, а труповете много. Така беше през по-голямата част от дните му като полицай. Но все пак бе получил някаква информация, макар и само предварителна. Наученото обаче не му помагаше особено. Той разтърка здраво очи. Трябваше да си почине.

	* * *

	Паула не можа да не направи гримаса, когато минаха покрай къщата, където бе живяла Неа. Синът й Лео беше на три години и при самата мисъл, че с него може да се случи нещо, стомахът й се обръщаше.
	— Една от нашите коли — отбеляза Мартин и посочи към двора. — Сигурно е Йоста.
	— Да, не му завиждам — каза тя тихо.
	Мартин не отговори.
	Видяха бяла къща малко по-нататък. Намираше се близо до дома на Неа и се предполагаше, че хората там имат пряка видимост към обора на семейство Берг, но не и към къщата им.
	— Тази къща там? — попита Мартин и Паула кимна.
	— Да, това са следващите съседи, логично е — каза тя и осъзна, че е прозвучала по-грубо, отколкото възнамеряваше.
	Мартин обаче като че ли не се засегна. Зави по чакълената алея и паркира. Вътре в къщата нищо не помръдваше.
	Почукаха на външната врата, но никой не отвори. Паула пробва още веднъж, по-силно. Провикна се, но не получи отговор. Потърси звънец, но такъв нямаше.
	— Може би няма никого?
	— Първо да проверим отзад — каза Мартин. — Струва ми се, че отвътре се чува музика.
	Заобиколиха къщата. Паула нямаше как да не се възхити на цветята, поникнали в малката градина, която почти незабележимо преминаваше в гора. Сега вече и тя чуваше музиката. В задния двор една жена правеше коремни преси с бързо темпо, усилила звука на телефона си докрай.
	Щом ги видя, жената се сепна и свали слушалките си.
	— Извинявай, опитвахме да те извикаме… — каза Паула и посочи към другия край на къщата.
	Жената кимна.
	— Няма нищо, просто малко се стреснах, бях насред…
	Тя взе мобилния си телефон, спря музиката и се изправи. Избърса потните си ръце в една кърпа и подаде ръка първо на Паула, после и на Мартин.
	— Хелен. Хелен Йенсен.
	Паула присви вежди. Името й звучеше познато. Миг по-късно загря. По дяволите. Това беше онази Хелен. Паула нямаше представа, че живее толкова близо до семейство Берг.
	— Каква работа има полицията чак тук? — попита Хелен.
	Паула погледна Мартин. По изражението му разбра, че той също се е досетил коя е жената.
	— Не си ли чула? — попита Паула, недоумявайки.
	Хелен на ударена ли се правеше? Възможно ли беше наистина да е пропуснала снощната суматоха в гората? Всички в околността говореха само за това.
	— Какво да съм чула? — каза Хелен, гледайки ту към Мартин, ту към Паула. Изведнъж обаче се спря. — Да не се е случило нещо със Сам?
	— Не, не — каза Паула и вдигна ръка.
	Предположи, че Сам е или неин син, или съпруг.
	— Става дума за момичето от съседното стопанство. Линеа. Вчера следобед е изчезнала, или по-точно вчера следобед се е разбрало, че е изчезнала. За съжаление, днес сутринта бе открита мъртва.
	Хелен изпусна кърпата на пода на верандата. Не понечи да я вдигне.
	— Неа? Неа е мъртва? Как? Кога? — смотолеви тя и се хвана за шията.
	Паула видя как една артерия тупти бързо и силно под кожата й. Изруга наум. Бяха възнамерявали да говорят с Хелен, след като Ерика дойде в управлението и им разкаже за случая „Стела“.
	Но нямаше какво да се прави. Вече бяха тук и не можеха просто да си тръгнат и после да се върнат обратно. Трябваше да извлекат каквото могат от ситуацията.
	Паула погледна Мартин, който кимна.
	— Може ли да седнем? — попита той и посочи пластмасовите градински столове на няколко метра от тях.
	— Да, да, естествено, съжалявам — каза Хелен.
	Тя влезе във всекидневната през отворената врата на терасата.
	— Извинете, само да си облека някаква блуза — каза тя и посочи спортния си сутиен.
	— Да, разбира се — каза Паула.
	Двамата с Мартин седнаха на пластмасовите столове и си размениха погледи. Тя видя, че той също е недоволен от развитието на ситуацията.
	— Човек може да си мечтае за такава градина — каза Мартин и се огледа. — Само колко рози и рододендрони, и ружи. А там има и хубави божури. — Той посочи към единия край на градината.
	Паула не можа да различи кои точно цветя има предвид. Градинарството не беше силата й. Обичаше живота в апартамент и нямаше желание да има къща или двор.
	— Да, добре се хванаха — каза Хелен, която току-що бе излязла на верандата, облечена с тънък анцуг. — Пресадих ги миналата година, преди това бяха ей там. — Тя посочи една по-сенчеста част от градината. — Струваше ми се, че ще им е по-добре на мястото, където са в момента. И се оказа точно така.
	— Сама ли се грижиш за градината? — попита Мартин. — Ако не, знам, че Сана от градинарския магазин я бива, тя… — Той се спря рязко, явно бе осъзнал връзката между Сана и Хелен, но тя просто сви рамене.
	— Правя всичко сама.
	Тя седна срещу тях. Изглежда, набързо бе взела душ, защото косата й беше влажна отзад.
	— Кажете, какво се е случило с Неа? — попита Хелен с леко разтреперан глас.
	Паула я огледа внимателно. Тревогата й безспорно изглеждаше искрена.
	— Вчера родителите й я обявиха за изчезнала. Наистина ли не сте чули доброволческите групи през нощта? Всичко е станало точно под носа ви.
	Беше странно, че Хелен и семейството й не са чули, нито видели хората, които са търсили Неа само на няколкостотин метра от къщата им.
	Хелен поклати глава.
	— Не, легнахме си рано. Взех приспивателно и бих могла да проспя и трета световна война. А Джеймс… Ами, той спа в мазето, смята, че е по-хладно, а там долу не се чува нищо.
	— Спомена Сам? — каза Мартин.
	Хелен кимна.
	— Това е синът ни. На петнайсет е. Сигурно е стоял до късно и е слушал музика на слушалките. А веднъж заспи ли, нищо не може да го събуди.
	— Значи никой от вас не е чул нищо? — Паула осъзнаваше, че в гласа й се долавя подозрение, но не можа да скрие учудването си.
	— Не, поне доколкото знам. Сутринта никой не спомена нищо.
	— Окей — каза Паула бавно. — Както разбираш, ще трябва да говорим и с останалите от семейството.
	— Да, естествено. В момента не са си у дома, но можете да дойдете по-късно или да се обадите.
	Паула кимна.
	— Видя ли Линеа вчера?
	Хелен се замисли, като същевременно гледаше към пръстите си. Ноктите й не бяха лакирани, нито изпилени, а ръцете й изглеждаха така, сякаш са свикнали да ровят в пръстта и да плевят.
	— Не си спомням да съм я виждала вчера. Всяка сутрин излизам да бягам и тя ми маха, ако е навън. Мисля, че маха на всички минувачи. Не мисля, че вчера я видях. Но не съм сигурна. Нямам ясен спомен. Когато тичам, съм много съсредоточена. Напипам ли верния ритъм, сякаш се озовавам в собствен свят.
	— Само за тренировка ли бягаш, или се състезаваш? — попита Мартин.
	— Участвам в маратони — каза тя.
	Това обясняваше защо е в толкова добра форма. Паула се опита да не мисли за ненужните килограми на собственото си тяло. Всеки понеделник сутрин се канеше да започне да тренира и да спазва диета, но покрай децата и работата не й оставаха нито сили, нито време. Не я мотивираше и знанието, че Йохана я обича точно такава, каквато е, с извивките и всичко останало.
	— И вчера си минала оттам? — попита Мартин.
	Хелен кимна.
	— Винаги бягам по един и същи маршрут. С изключение на двата ми почивни дни седмично, тогава не бягам изобщо. Но това е през уикенда.
	— И не мислиш, че си я видяла? — повтори Паула.
	— Не, не мисля.
	Хелен сбърчи чело.
	— Как… какво… — започна тя, но спря и пробва отново. — Как е умряла тя?
	Паула и Мартин размениха погледи.
	— Още не знаем — каза Мартин.
	Хелен отново вдигна ръка към шията си.
	— Бедните Ева и Петер. Да, не ги познавам много добре, но те са най-близките ни съседи, така че се случва да разменим по няколко думи от време на време. Злополука ли е било?
	— Не — каза Паула, наблюдавайки внимателно реакцията на Хелен. — Неа е била убита.
	Хелен се вторачи в нея.
	— Убита? — повтори тя бавно и поклати глава. — Момиче на същата възраст, от същото стопанство. Да, разбирам защо сте дошли.
	— Всъщност беше съвпадение — каза Мартин откровено. — Трябва да говорим със съседите, да питаме дали не са видели нещо. Не знаехме, че живееш тук.
	— Май бях чула някъде, че родителите ти са продали имота и са се преместили — каза Паула.
	— Направиха го — отвърна Хелен. — Продадоха къщата веднага след делото и се преместихме в Марщранд. Но купувачът беше добър приятел на баща ми. Джеймс. Стана така, че с Джеймс се оженихме и той искаше да живеем тук.
	— Къде е мъжът ти сега? — попита Паула.
	— Излезе по задачи — каза тя и сви рамене.
	— А синът ти? — попита Мартин. — Сам?
	— Нямам представа. Лятна ваканция е. Нямаше го, когато се прибрах след бягането. Взел е колелото си, така че предполагам, че е отишъл при приятели във Фелбака.
	Настана кратка тишина. После Хелен ги погледна с нов блясък в очите.
	— Сега… дали ще помислят, че сме били ние? — попита тя и премести ръката си от шията към косата. — Вестниците? Хората… Предполагам, че всичко ще започне отначало.
	— Разглеждаме всички възможности — каза Паула и изпита известно съчувствие към жената насреща й.
	— Имала ли си някакъв контакт с Мари, откакто тя се върна? — попита Мартин.
	Не можа да се сдържи, макар да знаеше, че трябва да изчакат с въпросите, свързани със стария случай.
	— Не, не, нямаме какво да си кажем — отговори Хелен и поклати глава.
	— Значи, нито сте се виждали, нито сте се чували по телефона? — попита Паула.
	— Не — повтори Хелен. — Мари принадлежи на друго време, на друг живот.
	— Окей — каза Паула. — По-късно ще трябва отново да говорим с теб, но в момента ни интересуваш в качеството си на съсед. Забелязала ли си нещо необичайно през последното денонощие? Някоя кола? Човек? Нещо, което ти се е сторило не както трябва, или просто ти е направило впечатление?
	Паула опита да се изрази възможно най-общо, тъй като не знаеха какво точно търсят.
	— Не — каза Хелен проточено. — Не, не бих казала, че съм видяла или чула нещо странно последните дни.
	— Както казахме, ще трябва да зададем същия въпрос на мъжа и на сина ти — отбеляза Мартин и се изправи.
	— Да, и ще се върнем да говорим с теб допълнително — добави Паула.
	— Разбирам — каза Хелен.
	Тя остана на масата, докато те си тръгваха. Почти не ги погледна. Зад нея розите и божурите бяха все така красиви.

	* * *

	Ерика целуна Патрик набързо, когато той я посрещна на рецепцията. Щом я видя, Аника, която седеше зад гишето, грейна и отиде да я прегърне.
	— Здравей! — каза тя топло. — Как са момчетата? А Мая?
	Ерика отвърна на прегръдката й и я попита как е нейното семейство. Харесваше жената, която бе успяла да стегне полицейското управление, и с всеки ден изпитваше към нея все по-голямо уважение. Понякога им оставаше време да вечерят заедно, но не толкова често, колкото им се искаше. Когато имаш малки деца, седмиците и месеците отлитат, а социалният живот остава на заден план.
	— Ще бъдем в конферентната зала — каза Аника и Ерика кимна.
	Беше идвала тук многократно и знаеше коя стая се има предвид.
	— Идвам след малко — викна Аника след тях, когато Ерика и Патрик тръгнаха по коридора.
	— Здравей, Ернст! — викна Ерика весело, щом голямото куче се зададе към нея, изплезило език и размахало опашка.
	Както обикновено, Ернст дремеше под бюрото на Мелберг, но се втурна навън, щом чу гласа на Ерика. Посрещна я с лигава прегръдка и мокър нос, а Ерика го възнагради, като го почеса зад ушите.
	— Внимание, цивилни в сградата — възкликна Мелберг навъсено, застанал сънен пред входа на кабинета си.
	Ерика обаче видя, че той също се радва да я види.
	— Чух, че си се справил блестящо с пресконференцията — каза тя без следа от ирония в гласа, а Патрик я сръчка с лакът в ребрата.
	Знаеше много добре, че Ерика нарочно го дразни, като окуражава началника му. Нещо, което напълно убягваше на Бертил Мелберг. Той засия доволно.
	— Да, отдавна съм станал професионалист в тези неща. По тия краища хората не са свикнали някой с моя опит да провежда пресконференция на такова ниво. Направо ядяха от ръката ми като гладни пилета, да знаеш. Ако човек умее да се справя с журналистите така, както аз, те могат да бъдат ценен инструмент за полицията.
	Ерика кимна сериозно, докато Патрик се пулеше към нея.
	Влязоха в конферентната зала и папката в чантата на Ерика изведнъж й натежа. Извади я и я сложи на масата. Докато чакаше Патрик и Мелберг да се настанят, тя отиде да поздрави Йоста, Паула и Мартин.
	— Патрик спомена, че ще ми помогнеш с брифинга — каза тя на Йоста.
	— Ще видим колко си спомням — отговори той и се почеса по врата. — Все пак беше преди трийсет години.
	— Ще съм благодарна на всякаква помощ.
	Аника беше внесла вътре голямата бяла дъска, заедно с няколко маркера. Ерика започна да вади листове от дебелата папка и да ги закрепя по дъската с магнити. После взе един маркер и се зачуди откъде да започне.
	Накрая се прокашля и каза:
	— Стела Странд е била на четири, когато изчезнала от дома си. Две тринайсетгодишни момичета, Мари Вал и Хелен Першон, понастоящем Йенсен, е трябвало да я гледат за няколко часа, понеже Линда, майката на Стела, и Сана, голямата й сестра, щели да ходят до Удевала на пазар.
	Ерика посочи две снимки от училищен албум, които бе окачила на дъската. Едната беше на момиче със сериозно изражение и тъмна коса, а другата на русокоса девойка с бунтарски поглед и толкова красиво лице, че те оставяше без дъх. Хелен имаше неопределените черти, характерни за ранното юношество, и се намираше някъде в граничната зона между дете и възрастен, докато Мари вече притежаваше погледа на зряла жена.
	— И двете момичета живеели близо до дома на Стела, така че се познавали със семейството. Били се грижили за момичето и преди. Не редовно, но не било и нещо необичайно.
	В стаята цареше гробна тишина. Всички бяха запознати с отделни части от случая, но едва сега виждаха цялостната картина.
	— Пристигнали в дома на семейството към един, така и не можах да намеря данни за точния час, но е било горе-долу по това време. След като Линда и Сана потеглили към Удевала, момичетата останали да си играят със Стела на двора. Малко по-късно тръгнали към Фелбака, като бутали количката на Стела. Имали пари и отишли до будката за сладолед. Прекарали известно време в града и се върнали обратно в стопанството.
	— Разстоянието е доста дълго — каза Мартин. — Не знам дали бих искал две млади момичета да извървят целия път с четиригодишното ми дете.
	— Тогава времената бяха други — каза Ерика. — Хората не се грижеха толкова за безопасността. Когато бяхме малки, със сестра ми стояхме прави между седалките, докато баща ми караше. Не слагахме колани. Сега е трудно да го проумеем, но тогава в това нямаше нищо странно. И така, момичетата тръгнали обратно и пристигнали в стопанството към четири. Били се уговорили с Линда да оставят Стела на Андерш в четири и половина, но тъй като видели колата му на двора, решили, че той се е прибрал от работа по-рано, и просто си тръгнали.
	— Но не са го видели? — попита Паула, а Ерика кимна към Йоста.
	— Не е бил в къщата — каза той.
	Ерика се обърна към дъската, обмисляйки как да продължи.
	— През 1985-а началник на управлението бил Лейф Хермансон. Тази сутрин всъщност се срещнах с дъщеря му, за да я питам дали си спомня нещо за разследването на баща си. Но тя не можа да си спомни кой знае какво, а с братята й не са намерили никакви материали след смъртта на баща им. Каза обаче, че през последните години от живота си той твърдял, че се съмнява във вината на момичетата.
	Патрик сви вежди.
	— А не е ли казал на какво се основават съмненията му?
	Ерика поклати глава.
	— Не, поне доколкото си спомняше дъщеря му. Йоста, ти какво ще кажеш?
	Йоста се почеса под брадичката.
	— Не, не помня Лейф да е изпитвал съмнение. Но той и всички останали смятахме, че случилото се е ужасно. Животът на толкова хора беше съсипан, не само този на Стела и семейството й.
	— Ами по време на самото разследване? — попита Мартин. — Тогава изразявал ли е някакво колебание? — Той се наведе напред, подпирайки ръце на масата.
	— Не, никакво — каза Йоста. — След признанията на момичетата всичко изглеждаше кристално ясно. Вярно, оттеглиха признанията си, след като осъзнаха сериозността на ситуацията, но според Лейф това не променяше нищо.
	Йоста сведе поглед към масата и Ерика предположи, че се рови в спомените си. Това, че през последните си години Лейф е имал съмнения, вероятно беше нова информация за него.
	— Какво е станало после? — намеси се Патрик нетърпеливо. — Момичетата са оставили Стела на двора, защото са мислели, че татко й се е прибрал.
	— Бащата бил ли е заподозрян? — попита Паула.
	— Андерш Странд беше разпитан няколко пъти — отговори Йоста. — Лейф подложи показанията му на щателна проверка, а освен това говори и с други роднини, с майката и каката, за да…
	Той се поколеба и Мартин допълни:
	— За да види дали има проблеми в семейството. Тормоз, насилие…
	— Да — каза Йоста. — Никога не е приятно да задаваш такива въпроси.
	— Правим каквото трябва — каза Патрик тихо.
	— Не е било установено нищо такова — каза Ерика. — Всичко е сочело, че Странд са обикновено, любящо семейство. Не е имало признаци, че нещо не е наред. Така че разследването преминало в следващата фаза: търсене на външен човек.
	— Което не доведе до резултати — каза Йоста. — Около стопанството не бяха забелязани никакви непознати, нито по времето, когато Стела е била убита, нито по-рано. Не намерихме регистрирани педофили в околността, нищо.
	— От какво е умряла Стела? — попита Паула и почеса разсеяно Ернст зад ухото.
	— Тежка черепно-мозъчна травма — каза Ерика и след известно колебание окачи снимките на дъската.
	— О, по дяволите — възкликна Аника и примигна с насълзени очи.
	Йоста извърна поглед. Беше ги виждал и преди.
	— Стела получила редица удари в тила. В доклада от аутопсията пишеше, че вероятно е била удряна дълго време, след като е умряла.
	— С две различни оръжия — каза Патрик. — Прочетох набързо доклада, който ми прати Педерсен, и това ми направи впечатление.
	Ерика кимна.
	— Да, в раната са открити следи от клони и камъни. Едната теория е, че това са били оръжията.
	— Това е една от причините Лейф да заподозре, че извършителите са двама — каза Йоста и надигна глава.
	— След като момичетата не отвели Стела у дома, каквато била уговорката, баща й, естествено, се притеснил — продължи Ерика. — Когато Линда и Сана се прибрали в пет и половина, той вече не бил на себе си. Говорил с Коге по телефона и научил, че Хелен и Мари са оставили Стела на двора час по-рано. Линда и Андерш потърсили момичето в гората и покрай пътя, но скоро се отказали. Алармирали полицията в шест и петнайсет, а търсенето започнало скоро след това. Точно както и сега, на място се явили много доброволци, готови да помогнат.
	— Чух, че човекът, открил Стела, е намерил и Неа — каза Мартин. — Не трябва ли да обърнем повече внимание на това?
	Патрик поклати глава.
	— Не и по моя преценка. По-скоро имахме късмет, че е решил да огледа по-внимателно мястото, където е открил Стела преди години.
	— Как не са я намерили кучетата? — попита Паула, която продължаваше да чеше Ернст.
	— Кучешките патрули все още не бяха стигнали до този район — каза Патрик. — Разкажи ни повече за момичетата.
	Ерика разбра какво иска той. Тя винаги влагаше много усилия в описанията на човешките характери и беше убедена, че това е един от факторите за успеха на книгите й. Целта й винаги беше читателите да получат пълнокръвна представа за хората, замесени в известни случаи на убийства. Хора, които преди това фигурираха просто като имена и снимки във вестникарските статии.
	— Ами, засега не съм успяла да проведа кой знае колко интервюта с тези, които са познавали Хелен и Мари по онова време. Но все пак успях да говоря с няколко души и установих някои обстоятелства около живота им.
	Ерика се прокашля.
	— Семействата и на двете били добре известни в местната общност, но поради съвсем различни причини. На пръв поглед Хелен имала идеално семейство. Родителите й били важни фигури в търговския и развлекателния живот във Фелбака. Баща й бил председател на „Ротари“, а майка й участвала в сдружението „Дом и училище“. Водели активен социален живот и често организирали развлекателни събития във Фелбака.
	— Братя или сестри? — попита Паула.
	— Не, Хелен е единствено дете. Тихо и възпитано момиче, добра ученичка, така я описват. Можела да свири на пиано и от това, което чух, родителите й обичали да се хвалят с нея. Мари от своя страна идвала от семейство, с което сте си имали доста вземане-даване и по-рано, предполагам.
	Йоста кимна.
	— Да, и още как.
	— Сбивания, пиянство, кражби с взлом, става ви ясно… И това не се отнася само за родителите, ами и за двамата по-големи братя на Мари. Тя била единствено момиче и не е фигурирала в младежкия регистър преди смъртта на Стела. Братята й обаче са вписвани многократно още преди да навършат тринайсет.
	— За каквито и хулигански прояви да ставаше дума, откраднати колела, разбити павилиони, всякакви такива неща, най-напред винаги посещавахме семейство Вал — каза Йоста. — И в девет от десет случая намирахме крадените вещи там. Не бяха много умни.
	— Но Мари не е била замесена? — попита Патрик.
	— Не. Името й се споменаваше единствено в сигналите, които получавахме от училището й. Подозираха, че е подложена на тормоз. Но тя твърдо отричаше. Винаги казваше, че е паднала с колелото или че се е спънала.
	— Но все пак сте можели да се намесите? — каза Паула и сви вежди.
	— Да, само че по онова време нещата не ставаха така.
	Ерика забеляза как Йоста се размърда нервно. Вероятно осъзнаваше, че Паула има право.
	— Бяха други времена. Обръщахме се към социалните само като крайна мярка. Лейф реши проблема, като посети семейството и си поговори сериозно с бащата на Мари. След това не са постъпвали повече сигнали от училището. Но, разбира се, няма как да знаем дали е спрял да я бие, или просто е внимавал да не оставя следи.
	Йоста се изкашля зад стиснатия си юмрук и не каза нищо повече.
	— Въпреки че идвали от различна среда — продължи Ерика, — момичетата станали много добри приятелки. Постоянно били заедно, въпреки че семейството на Хелен не одобрявало. В началото си затваряли очите и се надявали, че това скоро ще отмине. Но постепенно започнали да се дразнят все повече от компанията, която си била избрала дъщеря им, и забранили на момичетата да се виждат. Бащата на Хелен е мъртъв, а още не съм имала време да се срещна с майка й, но все пак говорих с някои хора, с които момичетата са общували по онова време. Те казват, че станало страшно, когато Хелен вече не можела да се среща с Мари. Можете да си представите каква драма е било това за две тийнейджърки. Но накрая се наложило да се примирят и спрели да прекарват свободното си време заедно. Само че родителите на Хелен не можели да им попречат да се виждат в училище, двете били съученички.
	— Но родителите й са й разрешили да гледат Стела заедно с Мари — каза Патрик замислено. — Защо? Не е ли странно, при положение че са били твърдо против приятелството между момичетата?
	Йоста се наведе напред.
	— Андерш Странд беше шеф на банката във Фелбака. Това означаваше, че заема един от най-престижните постове в тази общност. И тъй като със съпругата си Линда вече били питали момичетата дали могат да гледат Стела заедно, Коге Першон предпочел да не влиза в конфликт с него. Затова направил изключение.
	— Ама че хора… — каза Мартин смаяно и поклати глава.
	— Колко време е минало, преди да си признаят? — попита Паула.
	— Една седмица — каза Ерика и отново се вгледа в снимките по дъската.
	През цялото време се връщаше към все същия въпрос. Защо момичетата биха признали, че са извършили брутално убийство, ако са невинни?


>	Случаят „Стела“

	— _Това е отвратително. Мари не е ли преживяла достатъчно? — каза Ленита и пооправи косата си, придавайки й малко обем._
	_Мари седеше спокойно до масата, сложила ръце в скута си. Дългата й коса обрамчваше красивото й лице._
	— _Трябва да зададем тези въпроси. Съжалявам, но се налага. — Лейф не отделяше поглед от Мари. Родителите й можеха да разправят каквото си искат, но той бе убеден, че момичетата не казват цялата истина. Разпитаха Андерш Странд няколко пъти, разровиха историята на семейството, но не откриха нищо. Пробивът щеше да дойде от момичетата. Сигурен беше._
	— _Няма проблеми — каза Мари._
	— _Можеш ли още веднъж да ми разкажеш какво стана, когато влязохте в гората?_
	— _Говорихте ли с Хелен? — попита Мари и го погледна._
	_Лейф отново бе споходен от мисълта, че тя ще стане красавица, като порасне. Това как ли се отразяваше на Хелен? От дъщеря си знаеше доста за отношенията между тийнейджърките. Невинаги беше лесно да бъдеш невидимата приятелка на сладкото момиче. Хелен изглеждаше съвсем обикновено, когато застанеше до сияйната Мари. В много отношения бяха странна двойка и Лейф се чудеше как е станало така, че да се сприятелят. Просто не се връзваше._
	_Той остави химикалката. Сега или никога. Погледна родителите на Мари и каза:_
	— _Бих искал да поговоря с Мари насаме за малко…_
	— _И дума да не става! — Пискливият глас на Ленита отекна между стените на малката стая._
	— _Понякога паметта ни работи по-добре, ако се отпуснем, а мисля, че ситуацията стресира Мари — каза Лейф спокойно. — Ако й задам няколко въпроса за разходката в гората, може би ще получим информация, която да ни помогне на разследването, и тогава всичко ще приключи за нула време._
	_Лари прокара пръсти по една от многото татуировки по ръцете си и погледна съпругата си._
	_Тя изсумтя._
	— _В нашето семейство никога не е произлязло нещо добро от подобни разговори с полицията. Спомням си онзи път, когато Кри`ле се прибра с насинено око, след като полицията го беше прибрала. — Гласът й отново прозвуча пронизително. — Не беше направил нищо. Беше излязъл да се забавлява с приятели, а вие го отведохте в управлението, без да е имало никакво провинение от негова страна. После се прибра с грамаден бушон под окото._
	_Лейф въздъхна. Знаеше точно за кой случай говори тя. Съвсем вярно, Криле беше излязъл да се забавлява. Пиян като кирка. Беше си втълпил, че някакво момче задява приятелката му, и размахваше бутилка със счупено гърло. Нужни бяха трима души, за да го вкарат в полицейския автомобил, а на път към изтрезвителното продължи да налита на полицаите, които бяха принудени да го свалят на земята, за да го успокоят. В суматохата беше отнесъл удар в лицето. Лейф обаче знаеше, че няма смисъл да навлиза в спорове. Особено ако иска да разкара родителите на Мари от стаята._
	— _Много съжалявам — каза той. — Ако желаете, мога да се наема да разгледам инцидента по-подробно. Може дори да има основания за обезщетение. Компенсация. Но е особено важно да получа доверието ви и да поговоря с Мари на четири очи. Тя е в добри ръце._
	_Лейф се усмихна толкова широко, колкото можеше. Видя, че лицето на Ленита грейна при споменаването на възнаграждение._
	_Тя се обърна към Лари._
	— _Естествено, полицаите трябва да получат възможност да разменят няколко думи с Мари. Тя е свидетел в разследване на убийство. Не разбирам защо се инатиш за нещо такова._
	_Лари поклати глава._
	— _Ама аз…_
	_Ленита се изправи, без да го остави да се изкаже._
	— _Да оставим полицията да си свърши работата. Като приключите, ще обсъдим другия въпрос._
	_Тя хвана Лари под ръка и го изведе от стаята, като се спря на вратата и се обърна към дъщеря си._
	— _Не ни излагай, Мари. Бъди малко повече като братята си — каза тя, след което погледна Лейф. — От тях ще стане нещо. Но тази тук ми причинява само главоболия и проблеми, откакто се е родила._
	_Вратата се затвори след тях и в стаята настана тишина. Мари продължаваше да седи с ръце в скута, свела брадичка към гърдите си. Сега обаче вдигна бавно глава, а погледът й беше неочаквано мрачен._
	— _Ние го направихме — каза тя с дрезгавия си глас. — Ние я убихме._

	* * *

	Джеймс отвори хладилника. Беше добре зареден и подреден, трябваше да го признае на Хелен. Извади маслото и го остави върху кухненския плот. Там имаше чаша. Сигурно Сам не я беше прибрал. Джеймс сви юмрук, изпълнен с разочарование. Сам, който изглеждаше като някакъв _freak_*. Сам, който не можеше да си намери сезонна работа. Сам, който не се справяше с нищо.
	[* Особняк или човек, който по някакъв начин, най-често физически, се отличава от нормалното. — Б.пр.]
	Но умееше да стреля, Джеймс нямаше как да го отрече. В добрите си дни Сам беше по-добър стрелец от него самия. Но щеше да прекара остатъка от безсмисления си живот пред компютъра, играейки тъпи игри.
	Когато Сам навършеше осемнайсет, Джеймс щеше да го изхвърли от дома. Хелен да протестира колкото си иска, той не възнамеряваше да изхранва възрастен човек, който е мързелив и некадърен. Тогава Сам щеше да види лесно ли е да си безработен, с всичкия му черен грим и окаяни дрехи.
	На вратата се почука и Джеймс се сепна. Кой можеше да е това?
	Слънцето блесна насреща му, когато отвори, и той засенчи очи с ръка, за да види човека насреща.
	— Да?
	Пред него стоеше мъж на около трийсет и пет, който се прокашля леко.
	— Ти си Джеймс Йенсен, нали?
	Джеймс сви вежди. Какво ставаше тук? Направи крачка напред и другият мъж веднага отстъпи назад. Джеймс често оказваше такъв ефект върху хората.
	— Да, аз съм, за какво става дума? — попита той.
	— Ами, аз съм от „Експресен“. Чудех се как ще коментираш това, че съпругата ти отново се споменава във връзка с разследване на убийство.
	Джеймс го зяпна. Не разбираше нищичко от това, за което говореше мъжът.
	— Как така отново? Какво имаш предвид? Ако говориш за убийството, в което съпругата ми беше несправедливо обвинена преди години, то тогава нямаме какво да ви кажем, и вие го знаете!
	На челото му пулсираше вена. Защо бяха подхванали този случай наново? Вярно, от време на време им пращаха запитвания за интервюта, намираше се някой, който искаше „да припомни случая на читателите“ и „да даде на Хелен шанс да разкаже своята версия на случилото се“, но това не се бе случвало отдавна. Последният път беше преди поне десет години.
	— Говоря за това, че малко момиче, което е живяло в същото стопанство като Стела, бе намерено мъртво вчера сутринта. Следобед имаше полицейска пресконференция, по време на която бяха споменати съпругата ти и Мари Вал.
	_Какво се случва, по дяволите?_
	— Искам да попитам каква е позицията ви, с оглед на това, че трийсет години по-късно жена ви отново е заподозряна. Имам предвид, че Хелен винаги е твърдяла, че е невинна. Тя вкъщи ли е, между другото? Би било превъзходно, ако мога да разменя няколко думи и с нея, разбира се. Важно е тя да изрази мнението си по въпроса, преди хората да са си извадили прибързани заключения…
	Вената пулсираше все по-силно. Шибани хиени.
	Да не би да мислеха пак да се загнездят пред къщата, както едно време, когато родителите на Хелен живееха тук? Коге му беше разказвал как по вечерно време са дебнели отвън в коли с изгасени фарове, чукали са на вратата, звънели са по телефона. На практика били обсадили къщата.
	Виждаше как устните на журналиста се движат. Предполагаше, че продължава с въпросите и опитите да убеди Джеймс да говори с него. Но той не чуваше нищо. До мозъка му достигаше единствено силен фонов шум и единственото спасение беше да накара устата на мъжа да спре да се движи.
	Сви юмрук още по-здраво и пристъпи към журналиста.

	* * *

	След срещата сутринта, двамата останаха в „Танум Странд“ да се изкъпят. Говориха за ентусиазма на Бил и се смяха на налудничавото начинание, в което се бяха впуснали. Плаване. Дори не познаваха човек, който някога да е плавал с платноходка. Или изобщо да се е качвал на такава. А ето че след няколко седмици щяха да се състезават.
	— Никога няма да се получи! — каза Калил в джакузито и замижа.
	Обичаше горещината. Тук тя бе само на повърхността. Студеният вятър можеше да се появи, когато най-малко го очакваш, и да накара кожата ти да настръхне. Липсваше му изгарящата, суха жега. Онази, която никога не отминаваше, а само се смекчаваше вечер, когато настъпеше блажен хлад. Тогава имаше и миризма. Горещината в Швеция не миришеше на нищо. Беше толкова безинтересна и безобидна, колкото и самите шведи. Но не смееше да каже това на глас.
	Карим винаги му четеше конско, когато Калил се оплакваше от Швеция. Или от шведите. Казваше, че трябва да са благодарни. Че това е новата им родина, че тук са получили убежище и могат да живеят в мир. Калил знаеше, че Карим е прав. Просто му беше толкова ужасно трудно да хареса шведите. Те излъчваха подозрение и го гледаха, сякаш е нисшестоящ. Не само расистите. С тях беше лесно. Те показваха открито какво мислят и думите им отскачаха от тялото му. По-трудно му беше да се справя с нормалните шведи. Тези, които всъщност бяха добри хора и се имаха за широко скроени и непредубедени. Тези, които четяха новини за войната, охкаха колко е ужасно и пращаха пари и дрехи на благотворителните организации. Но не биха и помислили да поканят бежанец в дома си. Това бяха хората, които никога нямаше да опознае. А как тогава да опознае новата си страна? Не можеше да я нарече родина, както правеше Карим. Швеция не беше техен дом, а просто страна.
	— Виж ги тези там — каза Аднан и Калил проследи погледа му.
	Едно русо и две тъмнокоси момичета на тяхната възраст се плискаха шумно в плувния басейн.
	— Да ги заговорим ли? — попита Аднан и кимна към тях.
	— Само ще ни създадат проблеми — каза Калил.
	По време на един от уроците по шведски Стюре им беше обяснил как да се държат с шведските момичета. Най-добре беше изобщо да не ги доближават. Но Калил не можа да не си представи колко хубаво би било да се срещне с някоя шведка. Така би могъл да научи повече за страната и да подобри езиковите си умения.
	— Хайде, да си поприказваме с тях — каза Аднан и го дръпна за ръка. — Какво толкова може да стане?
	Калил се отскубна.
	— Сети се какво каза Стюре.
	— Оф, той е просто стар чичка, какво знае?
	Аднан излезе от джакузито и се гмурна в плувния басейн. С няколко бързи загребвания се озова до момичетата. Калил го последва колебливо. Идеята не беше добра.
	— _Hello!_ — викна Аднан и Калил осъзна, че няма друг избор, освен да се включи.
	В първия момент момичетата ги погледнаха подозрително, но после се усмихнаха и отговориха на английски. Калил се поотпусна. Може би Аднан имаше право, а Стюре грешеше. Момичетата като че ли нямаха нищо против, че са ги заговорили. Представиха се и казаха, че са отседнали в комплекса със семействата си. Така се били запознали.
	— Какво си мислите, че правите, по дяволите?
	Калил се стресна.
	Мъж на петдесетина години крачеше към тях.
	— _Sorry, no Swedish_ — каза Калил и разпери ръце. Коремът му се сви. Искаше просто да се махне оттам.
	Русото момиче се вторачи в мъжа и изстреля няколко изречения на шведски. Калил разбра от начина, по който си говореха, че това явно е баща й.
	— _Leave the girls alone and go back where you came from!_*
	[* Оставете момичетата на мира и се връщайте там, откъдето сте дошли. — Б.пр.]
	Мъжът, който носеше бански със знака на Супермен, би изглеждал доста комично, ако ситуацията не беше толкова неприятна.
	— _Sorry_ — каза Калил и отстъпи.
	Дори не смееше да погледне Аднан. Горещият темперамент на приятеля му често му създаваше неприятности и Калил почти можеше да усети гнева, който струеше от него.
	— _We don’t need people like you here_ — каза мъжът. — _Only trouble._*
	[* Не ни трябват хора като вас тук. Създавате само неприятности. — Б.пр.]
	Калил погледна зачервеното му, разгневено лице. Зачуди се какво ли би казал, ако знаеше, че те цяла нощ са търсили малката Неа. Но вероятно не би имало значение. Някои хора трудно променяха мнението си, щом са си наумили нещо.
	— Хайде — каза той на арабски и повлече Аднан със себе си. Най-добре беше да си тръгнат.
	Русото момиче сви рамене извинително.

	* * *

	Вече беше пет и половина, когато Ерика приключи с брифинга в управлението. Патрик бе видял колко изтощени са колегите му, никой не беше спал или дори почивал, така че след известно колебание нареди на всички да се прибират. По-добре беше на следващия ден да са се наспали и да са с бистри умове, отколкото да рискуват да допуснат трудно поправими грешки заради преумората. Това до голяма степен се отнасяше и за него самия. Не помнеше някога да е копнял толкова много за цяла нощ сън.
	— Не забравяй децата — каза Ерика, когато стигнаха до Фелбака.
	Тя му се усмихна и облегна глава на рамото му.
	— По дяволите, надявах се, че няма да се сетиш. Как мислиш, не можем ли „случайно“ да ги забравим при Дан и Ана до сутринта? Безкрайно съм изморен, а отдавна не сме прекарвали цяла нощ, без някой да се покатери на леглото и да легне по средата.
	— Не мисля, че сега е добър момент да ги забравим — каза Ерика и го погали по бузата с усмивка. — Тази нощ можеш да отидеш в гостната, а аз ще взема децата при мен. Имаш нужда да си отспиш.
	Патрик поклати глава. Мразеше да спи без Ерика. А и все пак му ставаше мило, като чуеше топуркане в коридора посред нощ и едно или две от децата се наместеше между тях. Освен това сега повече от всякога имаше нужда да е близо до семейството си и предпочиташе да жертва съня си. Беше глупаво да се шегува, че могат да оставят децата при Ана и Дан. Имаше нужда да ги прегърне. Пък и беше толкова изморен, че сигурно дори нямаше да го събудят.
	Ана и Дан им връчиха три весели и неукротими деца и им предложиха да останат за вечеря, но Ерика хвърли бърз поглед на Патрик и отклони предложението. Той не знаеше дали изобщо ще има сили да се нахрани.
	— Тате, тате, ядохме сладолед — каза Мая щастливо от задната седалка. — И сладки. И бисквити.
	Мая провери дали близнаците са добре закопчани. Отношението й към родителите й беше, че са сладки и мили, но далеч не толкова зрели, че да могат да се грижат за братчетата й.
	— Чудесно, покрили сте всички хранителни групи! — каза той и завъртя очи, обръщайки се към Ерика.
	— Спокойно — каза тя и се засмя. — Следващия път, когато гледаме техните деца, ще си отмъстим, като ги натъпчем със захар.
	Колко обичаше смеха й. Всъщност, ако трябваше да бъде честен, обичаше всичко в нея. Дори лошите й навици. Без тях тя нямаше да бъде Ерика. Днес се почувства толкова горд, докато тя старателно и методично обясняваше какво е открила до момента по време на проучването си за книгата. Беше брилянтна и компетентна и Патрик пръв би признал, че по всяка вероятност тя е по-умната от двама им. Понякога се чудеше как би изглеждал животът му, ако не беше срещнал Ерика, но умът му бързо прогонваше тези мисли. Тя беше тук, беше негова и двамата имаха три прекрасни хлапета на задната седалка. Потеглиха към дома си в Селвик, а Патрик се протегна към ръката на Ерика и бе възнаграден с онази усмивка, която винаги го сгряваше отвътре. Когато се прибраха, децата заподскачаха из цялата къща, подтиквани от захарния шок, така че за да ги накарат да се успокоят преди лягане, Патрик и Ерика решиха да ги сложат да гледат филм на дивана. Патрик се приготви за битка, тъй като изборът на филм обикновено водеше до ожесточен сблъсък на три различни мнения. Но очевидно Мая беше водила преговори на високо ниво с близнаците, докато се прибираха, защото сега съобщи дълбокомислено:
	— Тате, знам, че не давате да гледат „Замръзналото кралство“, понеже е твърде страшен и само големи деца могат да го гледат толкова късно вечерта… Но си мислех, че този път можете да направите отключение…
	После му намигна пресилено с едно око. Патрик едва се сдържа да не се засмее. Малката беше умница. Явно се беше метнала на майка си. И звучеше като малък възрастен, макар че каза „отключение“, вместо „изключение“. Сърце не му даде да я поправи и си наложи да звучи сериозно. Близнаците го наблюдаваха с очакване.
	— Ами, не знам, аз… През деня е едно, само че, както казваш, филмът е мааалко страшничък, за да го гледате толкова късно. Но окей. Отключение. Само този път!
	Близнаците започнаха да ликуват, а Мая се усмихна доволно. Боже господи, какво ли щеше да стане от това момиче, когато порасне? На Патрик му се привидяха Харпсунд и Сагеровата къща*.
	[* Лятната и официалната резиденция на шведския министър-председател. — Б.пр.]
	— Чу ли я? — каза той през смях, когато отиде в кухнята при Ерика, която режеше зеленчуци за салата.
	Тя се усмихна широко.
	— Да, божичко, каква ли ще стане като голяма?
	— Точно това се чудех. Министър-председател, струва ми се — каза той и застана плътно зад Ерика, прегърна я и помириса шията й. Обичаше нейната миризма.
	— Сядай, вечерята идва — каза тя и го целуна. — Налях ти чаша червено вино и сложих от лазанята на майка ти във фурната.
	— Понякога нямам против, че ни помага толкова — каза Патрик и се настани тежко на масата.
	Майка му Кристина непрестанно се притесняваше, че децата — а и Ерика и Патрик също — ще умрат от недохранване, заради твърде многото полу- и цели фабрикати. Поне веднъж седмично наминаваше да им остави домашно приготвена храна, с която да напълнят фризера. И макар да мрънкаха, че ги третира като недееспособни, в случаи като този помощта й беше безценна. Пък и Кристина я биваше в кухнята и сега от фурната се носеше приятна миризма.
	— Как мислиш? Дали ще ви е от полза това, което ви разказах? — попита Ерика, седна срещу него и наля вино и на себе си. — Стигнали ли сте докъде с разследването?
	— Засега нямаме нищо конкретно — каза Патрик бавно, въртейки чашата си в ръка.
	Две запалени свещи се отразяваха в червеното питие и той за пръв път от две денонощия си позволи да отпусне рамене. Нямаше обаче да може да си почине истински, докато не откриеха какво се е случило с Неа.
	— Има ли новини от Хелен или Мари? — попита той и погледна Ерика.
	Тя поклати глава.
	— Не, още няма отговор. Въпросът е какъв съвет ще получи Мари от издателството, с което преговаря — дали да си уреди интервю с мен, или не. Аз лично мисля, че книгата ми ще помогне и на техните продажби, но не се знае какво ще решат самите издатели.
	— А Хелен?
	— Тя също не ми е отговорила, но мисля, че шансът да се съгласи, е петдесет на петдесет. Повечето хора изпитват вродена нужда да облекчават сърцата си. От друга страна, Хелен въпреки всичко е успяла да изгради живота си наново във Фелбака, но го е постигнала, като е стояла в сенките. Не съм сигурна, че сега би ги напуснала доброволно. Макар че, така или иначе, след случилото се ще бъде принудена да го направи. Всички погледи ще се насочат към нея и Мари.
	— А ти как мислиш? — каза Патрик и се изправи, за да отвори фурната и да нагледа лазанята.
	Беше започнала да къкри, но й трябваше още малко, докато сиренето се запече и придобие онзи хубав кафяв цвят. Той отново седна и погледна Ерика, която сви вежди замислено и накрая каза:
	— Честно казано, вече не знам. Когато започнах проучването за книгата, бях напълно убедена, че са виновни. Фактът, че и двете са си признали, доста натежава, въпреки че после са променили показанията си. Първоначалната ми идея беше да напиша книга, в която опитвам да разбера и обясня как така две толкова млади момичета са убили едно дете. Но сега не съм толкова сигурна… Информацията, че Лейф Хермансон е вярвал в невинността им, ме накара да погледна на всичко от нов ъгъл. Все пак той е бил най-запознат със случая. А и цялото обвинение се основава на признанието на момичетата. След това полицаите спрели да търсят други варианти. Когато двете се отрекли от думите си, вече никой не желаел да подновява случая. Нито дори Лейф, който се усъмнил едва по-късно.
	— Но какво би могло да го накара да промени мнението си?
	— Нямам представа — каза Ерика и поклати глава, а русите й къдрици паднаха пред лицето й. — Но ще разбера. Като начало, трябва да говоря с хората, които са познавали Мари и Хелен преди трийсет години, докато чакам да получа отговор от тях двете.
	Ерика стана от стола, за да извади лазанята от фурната.
	— По-рано се обадих на майката на Хелен и тя прие благосклонно идеята да се срещнем и да й задам няколко въпроса.
	— Според теб как ще реагира Хелен на това, че майка й ще говори с теб? — попита Патрик.
	Ерика сви рамене.
	— От това, което съм чувала за майката, тя се интересува главно от себе си. Не мисля, че изобщо се замисля дали дъщеря й би одобрила.
	— А семейството на Мари? Родителите й са мъртви, но нали има двама братя?
	— Да, единият живее в Стокхолм и изглежда е затънал в блатото на наркотиците, а другият лежи в „Кумла“ за въоръжен грабеж.
	— Предпочитам да стоиш настрана от тях — каза Патрик, макар да осъзнаваше, че Ерика е глуха за съветите му.
	— Ммм — каза тя, защото знаеше, че Патрик знае, че не може да я контролира.
	Двамата постигнаха мълчаливо разбирателство, смениха темата и наченаха лазанята.
	От всекидневната с всичка сила звучеше „Слагам край“.


>	Случаят „Стела“

	_Лейф опита да си събере мислите, преди да влезе в малката конферентна зала. Беше логично. И в същото време не беше. Убеди го най-вече спокойствието на Мари. Гласът й не трепна, когато си призна._
	_Мари беше дете, никога не би могла да заблуди опитен полицай като него. Как би могло едно дете да излъже за нещо такова? Вярваше й дори само заради абсурдността на подобна мисъл. Тя разказа всичко, от началото до края, спокойно и обективно, докато майка й плачеше и виеше, а баща й крещеше да замълчи и да не казва нищо повече._
	_Стъпка по стъпка Мари преразказа какво се е случило. Буцата в стомаха на Лейф натежаваше все повече. Слушаше тънкия й момичешки глас, гледаше ръцете й, отпуснати в скута, виждаше как слънцето огрява русата й коса. Беше ужасно трудно да си представи, че някой, който изглежда като ангел, може да извърши такава злина. Но не се съмняваше, че е вярно. Сега оставаше само да нареди последните останали парченца от пъзела. Всъщност парченцето беше само едно._
	— _Извинете, че се наложи да чакате — каза той и затвори вратата след себе си._
	_Коге кимна отсечено и сложи тежка ръка върху рамото на дъщеря си._
	— _Тази работа започва да ни омръзва — каза Хариет и поклати глава._
	_Лейф се прокашля._
	— _Току-що говорих с Мари — каза той._
	_Хелен вдигна бавно глава. Погледът й беше леко премрежен, сякаш тя се намираше някъде другаде._
	— _Мари призна, че вие сте го извършили._
	_Коге ахна, а Хариет сложи ръка на устата си. За миг на Лейф му се стори, че вижда изненада и в очите на Хелен. Но впечатлението изчезна толкова бързо, колкото се бе появило, и впоследствие той не беше сигурен дали изобщо е видял нещо._
	_Тя помълча няколко секунди, после кимна._
	— _Да, ние бяхме._
	— _Хелен!_
	_Хариет протегна ръка, но Коге стоеше неподвижно. Лицето му беше като маска._
	— _Трябва ли да извикаме адвокат? — попита той._
	_Лейф се поколеба. Искаше да стигне до дъното на историята, но те имаха права и не можеше да им откаже._
	— _Ваше право е, ако искате — каза той._
	— _Не, искам да отговоря на въпросите — каза Хелен и се обърна към баща си._
	_Между тях като че се разиграваше тиха война и за изненада на Лейф, Хелен излезе победител. Тя се обърна към него._
	— _Какво искаш да знаеш?_
	_Той я разпита по всички основни точки от показанията на Мари. Понякога Хелен просто кимаше, а той й напомняше, че трябва да отговори с думи заради диктофона. Тя демонстрираше същото спокойствие като Мари и Лейф не знаеше как да подходи. През годините беше разпитвал много хора, извършили престъпления. От крадци на колела през побойници до една жена, която беше удавила новороденото си дете във ваната. Те показваха широк спектър от чувства. Гняв, мъка, паника, ярост, отчаяние. Никога обаче не му се бе случвало да разпитва заподозрян, който се държи напълно неутрално. Какво остава пък за двама. Зачуди се дали това се дължи на факта, че са деца. Може би бяха твърде малки, за да имат отношение към стореното от тях. Хладнокръвието, с което разказваха ужасяващата си история, трябваше да се дължи на нещо различно, а не чисто и просто на зла природа._
	— _Значи сте отишли да се изкъпете? Мари каза, че е трябвало да измиете кръвта._
	_Хелен кимна._
	— _Да, вярно е. Бяхме изцапани с кръв и трябваше да се изкъпем._
	— _Нямаше ли кръв и по дрехите ви? Как я махнахте?_
	_Тя прехапа устни._
	— _Успяхме да изтъркаме повечето петна с вода. После дрехите изсъхнаха бързо на слънцето. А мама и татко не са ме оглеждали, когато се прибрах. Отидох бързо в стаята си и се преоблякох преди вечеря, а дрехите хвърлих в пералнята._
	_Зад нея Хариет плачеше, закрила лицето си с длани. Хелен не я поглеждаше. Коге все още седеше като вкаменен. Изглеждаше, сякаш е остарял с двайсет години._
	_По небивалото си спокойствие Хелен все повече приличаше на Мари. Вече не изглеждаха като странна двойка. Маниерите им бяха еднакви, говореха по един и същи начин, а погледът на Хелен напомняше на този на Мари. В очите й не се четеше нищо. Единствено спокойна празнота._
	_За миг Лейф настръхна, гледайки детето пред себе си. Беше се случило нещо, което щеше да отеква години наред, може би до края на живота им. Отговорите, които получи, пораждаха други, още по-големи въпроси. Въпроси, които никога нямаше да му дадат мира. Хелен го гледаше с бездънни, стъклени очи._
	— _Ще ни пратят на едно място, нали? Ще бъдем заедно?_
	_Лейф не отговори. Просто се изправи и излезе в коридора. Изведнъж усети, че му е трудно да диша._

	* * *

	Скалата под него беше гладка, но въпреки това Карим не успяваше да застане удобно. Днес слънчевите лъчи бяха особено горещи, но той от време на време настръхваше. Трябваше да научи толкова много странни думи наведнъж, че свят му се завиваше. _Левентик, румпел, фордевинд, бакщаг, бейдевинд._ Посоките вече не бяха просто ляво и дясно, а ляво и дясно на борд. Още нямаше десет часа, а той се чувстваше изтощен.
	— Ако попаднете в левентик, това означава, че вятърът идва откъм носа. _The front of the boat_, право срещу вятъра. _The wind._
	Бил жестикулираше бурно и смесваше шведски и английски, същевременно Фарид превеждаше на арабски. За щастие, останалите изглеждаха също толкова объркани, колкото се чувстваше Карим. Бил сочеше лодката, до която беше застанал, и подръпваше платната оттук и оттам, но Карим си мислеше най-вече колко ужасно малко и нестабилно изглежда коритото в сравнение с голямото синьо море. И най-малкият повей на вятъра би го преобърнал и тогава всички щяха да се озоват във водата.
	Защо ли се беше захванал с това? Всъщност знаеше отговора. Това беше възможност да влезе в шведското общество, да опознае шведите и нравите им и може би да сложи край на недоверчивите погледи.
	— В левентик вятърът не опъва платното и лодката стои неподвижно. — Бил илюстрира думите си, като разтърси платното. — Трябват ви поне трийсет градуса, _thirty degrees_, спрямо посоката на вятъра, за да наберете скорост. А скоростта е хубаво нещо, защото ще се състезаваме!
	Той размаха ръце.
	— _We must find the fastest way for the boat. Use the wind._*
	[* Трябва да открием как най-бързо ще се движи лодката. Използвайте вятъра! — Б.пр.]
	Карим кимна, без да знае защо. Вратът му започна да пари и той се обърна. На една скала недалеч от тях седяха трима тийнейджъри и ги зяпаха. Едно момиче и две момчета. Нещо в тях обезпокои Карим и той насочи вниманието си обратно към Бил.
	— Ъгълът на платното спрямо вятъра се наглася, като човек дърпа и отпуска шкотите. Това са въжетата, закрепени за платното или платната.
	Бил дръпна това, което досега Карим бе наричал ремък, и платното се опъна. Имаха толкова много за учене, никога нямаше да се справят за такъв кратък период. Ако изобщо се справеха.
	— За да се насочи лодката срещу вятъра, без човек да попадне в левентик, трябва да се лавира. Това е като криволичене.
	Фарид въздъхна до него.
	— _Like zigzag_ — каза Бил и отново използва ръцете си, за да покаже какво има предвид. — _You turn the boat and then turn it again, back and forth._* Тези маневри се наричат повороти.
	[* Като зигзаг. Насочвате лодката на едната страна, после на другата, и повтаряте. — Б.пр.]
	Бил отново посочи лодката.
	— Мислех си днес да дойдете с мен един по един, докато плавам. Само кратък курс, колкото да добиете представа за какво става дума.
	Той посочи лодките, които се намираха малко встрани от тях. Когато се събраха сутринта, Бил им обясни, че се наричат динги „Лазер“. Изглеждаха непонятно малки.
	Бил се усмихна на Карим.
	— Мислех да започнем с теб, Карим, а после да продължим с теб, Ибрахим. Останалите може да разгледате тези шаблони с понятията, за които говорих. Намерих ги в нета на английски, така че ще започнем с тях, а постепенно ще научите и шведските термини. Окей?
	Хората наоколо закимаха, но Карим и Ибрахим се спогледаха ужасено. Карим си спомняше пътуването от Истанбул до Самос. Морската болест. Разлюлените вълни. Лодката пред тях, която се обърна. Писъците на хората. Удавниците.
	— Ето ти спасителна жилетка — каза Бил весело, без да подозира за бурята, която бушуваше вътре в Карим.
	Карим навлече жилетката, която бе толкова различна от онази, за която бе платил прескъпо преди пътуването по море.
	Вратът му отново започна да пари. Тримата тийнейджъри продължаваха да ги наблюдават. Момичето се кискаше. На Карим не му хареса погледът на русия младеж. Устоя на импулса да каже нещо на останалите, но те и без това бяха достатъчно напрегнати.
	— Ето — каза Бил. — Само да проверим дали сте си сложили спасителните жилетки правилно и можем да тръгваме!
	Той дръпна ремъците и кимна одобрително. После забеляза нещо зад Карим и се засмя.
	— Я виж ти, младежите са дошли да окажат подкрепа! — възкликна Бил и махна на тийнейджърите. — Елате тук, банда!
	Тримата тийнейджъри слязоха от скалите и тръгнаха към тях. Колкото повече се приближаваха, толкова повече погледът на русокосото момче караше Карим да настръхва.
	— Това е синът ми Нилс — каза Бил и сложи ръка на рамото на младежа с мрачния поглед. — А това са приятелите му Вендела и Басе.
	Приятелите на сина протегнаха ръце да се здрависат, но Нилс просто се взираше в тях.
	— Хайде, поздрави ги — каза Бил и сръчка сина си.
	Карим му подаде ръка. След няколко дълги секунди Нилс извади своята от задния си джоб и стисна тази на Карим. Дланта му беше ледена. Погледът му беше още по-студен. Изведнъж морето се стори на Карим като топло и гостоприемно убежище.

	* * *

	Хелен прехапа бузи, както правеше винаги, когато беше съсредоточена. Завъртя се върху малката табуретка. Ако направеше твърде широка крачка, щеше да падне. Нямаше да се удари, но щеше да обезпокои Джеймс, който четеше вестник.
	Подреждаше бурканите и кутиите върху горния рафт на кухненския шкаф, като гледаше етикетите да сочат навън. Погледът на Джеймс изгаряше гърба й. Въздишката му, когато отвори шкафа, беше достатъчна, за да накара стомахът й да се свие. Но ако Хелен наредеше всичко на момента, щеше да избегне наказанието.
	Беше се научила да живее с Джеймс. Беше свикнала с манията му за контрол и с настроенията му. Нямаше алтернатива, Хелен го знаеше. Беше така изплашена през първите години, но после се появи Сам. Тогава спря да се бои за себе си, страхуваше се единствено за него. Повечето майки се ужасяваха от момента, когато децата им ще напуснат дома. Хелен обаче с нетърпение броеше секундите до деня, когато Сам най-накрая щеше да бъде свободен. В безопасност.
	— Добре ли е така? — попита тя и се обърна към масата.
	Закуската отдавна беше отсервирана, съдомиялната бръмчеше тихо, а всички повърхности искряха.
	— Става — каза той, без да вдига поглед от вестника.
	Беше започнал да използва очила за четене. Хелен остана някак си изненадана от откритието, че той може да има слабости. За него безпогрешността — както неговата собствена, така и на хората около него — беше въпрос на чест. Ето защо Хелен се притесняваше за Сам. В нейните очи той беше съвършен. Но още като бебе разочарова баща си. Беше чувствителен, внимателен и тревожен. Искаше да играе спокойни игри, не се катереше на високо, не тичаше бързо, не му харесваше да се боричка с другите момчета, а предпочиташе да седи в стаята си с часове и да създава въображаеми светове с играчките си. Като по-голям обичаше да разглобява разни неща и после да ги сглобява. Стари радиоапарати, касетофони, дори един телевизор, който откри в гаража — можеше да разглоби и сглоби всичко. Странно, но Джеймс не възрази срещу този му интерес. Може би заради педантичността и чувството си за ред, той остави Сам да се занимава с джаджите си в гаража. Това поне беше нещо, което разбираше.
	— Какво друго искаш да се свърши днес? — попита тя, след което слезе от табуретката и я остави на мястото й в късия край на кухненския остров. Подравни я спрямо другата табуретка, оставяйки около десет сантиметра между тях, така че всичко да е симетрично.
	— В пералното помещение имаше пране. И панталоните ми бяха нескопосано изгладени, ще трябва да ги повториш.
	— Окей — каза тя и сведе глава.
	Най-добре беше да изглади и всичките му ризи, както е тръгнала.
	— Днес ще пазарувам — каза Хелен. — Искаш ли нещо, освен обичайното?
	Джеймс прелисти вестника. Все още четеше „Бохусленинген“, значи му оставаха „Дагенс Нюхетер“ и „Свенска Дагбладет“. Винаги ги четеше в този ред. Първо „Бохусленинген“, после „ДН“ и накрая „Свенска“.
	— Не, няма нужда — каза той и все пак вдигна глава. — Къде е Сам?
	— Отиде с колело до града. Имаше среща.
	— С кого?
	Джеймс я гледаше над ръба на очилата си.
	Хелен се поколеба.
	— Името й е Джеси.
	— „Й“? Значи момиче? Кои са родителите й?
	Джеймс остави вестника в скута си, а в очите му се появи онзи познат блясък. Хелен си пое дълбоко дъх.
	— Той самият не ми е казал нищо, но чух, че са го видели с дъщерята на Мари.
	Джеймс вдиша и издиша овладяно няколко пъти, преди да каже:
	— Мислиш ли, че това е особено подходящо?
	— Ако искаш да му кажа да не се среща с нея, ще го направя. Или ако предпочиташ, ти говори с него.
	Хелен можеше единствено да гледа в краката си. Стомахът й пак се сви на топка. Изведнъж изскочиха толкова много неща, които трябваше да си останат в далечното минало.
	Джеймс отново разтвори вестника.
	— Не. Няма да се месим. Засега.
	Сърцето й препускаше, а тя не можеше да направи нищо. Не беше сигурна дали Джеймс е взел правилното решение. Но не зависеше от нея. Още от онзи ден преди трийсет години нищо не зависеше от нея.

	* * *

	— Докъде стигна с жалбите? Мислиш ли, че има нещо, което да си струва да се провери?
	Патрик кимна към Аника, която поклати глава.
	— Не, с изключение на човека, който е снимал на плажа, не успях да намеря нищо, което да има каквато и да е връзка с насилие над деца или нещо подобно. Но още не съм прегледала цялата купчина.
	— За какъв период става дума?
	Йоста си взе филия хляб и започна да я маже с масло. Аника бе съобразила да донесе храна, понеже се досети, че тази сутрин всички ще бързат да се появят в управлението и ще пропуснат закуската у дома.
	— Разглеждам жалбите от май месец насам, както говорихме. Искате ли да се върна още по-назад?
	Тя погледна Патрик, който поклати глава.
	— Не, засега ще почнем оттам. Но ако не намериш нищо, свързано с деца, ще трябва да разширим кръга и да прегледаме жалбите за изнасилвания и сексуални посегателства.
	— Но разполагаме ли изобщо с нещо, което да сочи, че убийството е имало сексуален мотив? — попита Паула и отхапа от сандвича си със сирене и шунка.
	Ернст седеше до нея с умолителен поглед, но тя не му обърна внимание. Той започваше да затлъстява от всички сладки, които му даваше Мелберг.
	— Педерсен още не е готов със съдебномедицинското изследване, така че не знаем. Но Неа е открита гола, а при убийства на деца най-често имаме или сексуални подбуди… или… — Той се поколеба.
	Йоста му помогна, като допълни:
	— Или виновният е някой близък.
	— Да, какво мислиш по този въпрос? — попита Паула и избута Ернст, който опитваше да облегне муцуна на коленете й.
	— Казах го и преди, много ми е трудно да си представя, че родителите на Неа биха могли да имат нещо общо. Но не мога да се закълна. Ако си бил полицай достатъчно дълго, научаваш, че нищо не е изключено.
	— Да кажем, че не считаме тази хипотеза за основната, по която трябва да работим — каза Патрик.
	— Така е, струва ми се, че не можем да пренебрегнем връзката с убийството на Стела — каза Мартин. — Въпросът е как да подходим. Оттогава е минало много време.
	Той се изправи, взе каната с кафе и напълни чашите на масата.
	— Вчера сте се срещнали с Хелен — каза Патрик. — Днес аз ще отида при нея, а вие можете да говорите с Мари, става ли? Искам да знам какви алибита имат.
	— Но за кой времеви период? — вметна Паула. — Дори не знаем дали Неа е изчезнала сутринта, както си мислят родителите. Не са я виждали, откакто си е легнала, възможно е да е била отвлечена през нощта.
	— Как обаче би могло да се случи? — попита Мартин и седна. — Има ли следи от взлом?
	— Мога да попитам родителите й дали някой е могъл да влезе през нощта, без да забележат — предложи Йоста. — Лятото е горещо, много хора спят с отворени прозорци.
	— Добре, Йоста, заеми се с това — каза Патрик. — Паула, имаш право, трябва да проверим алибитата им още от неделя вечерта.
	— Окей, значи ще отидем при Мари и ще видим какво ще ни каже.
	— Говорете и с дъщеря й — каза Патрик. — Ако си спомням правилно, тя се казва Джеси и е тийнейджърка. А пък аз се надявам да се видя не само с Хелен, ами и със сина й Сам, както и със съпруга й, онзи войник на ООН, който изглежда така, сякаш яде бодлива тел за закуска.
	Патрик се изправи, за да прибере млякото в хладилника, преди да се е развалило в жегата. В кухнята нямаше климатик, само един стар вентилатор, и в малката жълта стая беше почти нечовешки горещо, въпреки че прозорецът бе отворен широко.
	— Някой виждал ли е Мелберг, между другото? — попита той.
	— Вратата на кабинета му е затворена и никой не отговори, когато почуках. Предполагам, че още спи дълбоко — каза Йоста с крива усмивка.
	Вече никой нямаше сили да се дразни от Мелберг. Стига да си спеше кротко в кабинета, останалите можеха да си вършат работата на спокойствие.
	— Чувал ли си се с Турбьорн или Педерсен? — попита Паула.
	— Да, вчера се обадих и на двамата — отговори Патрик. — Както обикновено, Турбьорн не пожела да говори, преди екипът му да е готов с всичко. Но ми прати техническия доклад от случая „Стела“. А след известни увещания Педерсен разкри, че Неа е имала рана на тила. Не знам какво може да означава това, но поне е нещо.
	— Възможно ли е Хелен и Мари да са невинни? — попита Паула и се обърна към Йоста. — Или някоя от тях отново е извършила убийство?
	— Не знам — каза Йоста. — Преди бях напълно убеден във вината им. Но след като чух, че Лейф се е съмнявал, започвам и аз да се чудя. А и отново да имат мотив да убият малко момиче трийсет години по-късно… Никак не ми звучи вероятно.
	— Може да е имитатор — каза Мартин и развя ризата си, за да се охлади малко. Рижавата му коса беше полепнала по главата му.
	— Да, в момента не може да изключим никой вариант — каза Йоста и сведе поглед към масата.
	— Как върви издирването на протоколите от старите разпити, както и на всички останали материали от разследването? — попита Патрик.
	— Работя по въпроса — каза Аника. — Но знаеш как стоят нещата с архивите тук. Има преместени документи. Има изчезнали документи. Има унищожени документи. Но не съм се отказала, ако е останала дори една-единствена бележчица от случая, ще я намеря. — Тя се усмихна накриво.
	— Между другото, попита ли жена си? Тя е по-добра от нас в изравянето на стари материали.
	— Благодаря, известно ми е — каза Патрик и се засмя. — Получих достъп до всичко, с което разполага към момента, но става дума главно за копия от вестникарски статии, не е могла да се добере до документите от разследването.
	— Ще продължа да търся — каза Аника. — Ако намеря нещо, веднага ще се обадя.
	— Отлично. Е, имаме работа за днес — каза Патрик и усети как отново му се свива сърцето. Искаше да остане безпристрастен, но беше трудно. На границата с невъзможно.
	Откъм вратата прогърмя глас.
	— Аха, седите си тук и си пиете кафе най-спокойно! — викна Мелберг, зяпнал сънено насреща им. — За щастие, поне някой тук работи. Хайде, Ернст! Време е стопанинът да им покаже как се прави.
	Ернст се понесе щастливо след господаря си, а останалите чуха как Мелберг затрополи по коридора, след което тресна вратата на кабинета си. Вероятно за да продължи сутрешната дрямка в стола си. Никой не си направи труда да коментира. Очакваше ги работа.

	* * *

	Джеси се наслаждаваше на спокойствието, което я обземаше, докато слуша равномерното дишане на Сам. Не беше свикнала да се чувства уверена в себе си и някой да я забелязва. Завъртя се в леглото, като се надяваше, че няма да обезпокои Сам. Но той просто я прегърна още по-силно. Изглежда, нищо, което правеше Джеси, не можеше да го смути.
	Тя бръкна под черната му тениска и внимателно погали корема му. Странно беше да бъде толкова близо до друг човек. До момче. Да го пипне, да го докосне, без той да я отхвърли с подигравателен коментар.
	Джеси се размърда и вдигна леко глава. Загледа се в него. В изразените скули, в нежните устни. В дългите, черни мигли.
	— Бил ли си с момиче? — попита тя тихо.
	Той примигна, но отново затвори очи.
	— Не — каза накрая. — Ти била ли си с момче?
	Тя поклати глава и отърка брадичка в гърдите му. Не искаше да мисли за унизителното време в пансиона в Лондон тази пролет. За един кратък, прекрасен миг Джеси повярва, че Паскал я желае. Той беше син на френски дипломат и бе толкова красив, че дъхът й спираше, като го погледне. Паскал започна да й пише. Пращаше й пленителни, сладки съобщения. После я покани на училищните танци, а Джеси едва успяваше да заспи нощем, защото не спираше да си мисли как ще зяпнат всички, когато двамата се появят ръка за ръка. Продължиха да си пишат, а той все повече я примамваше да излезе от черупката си. Флиртуваха, шегуваха се, приближаваха границата на забраненото.
	Една вечер я помоли да му прати снимка на гърдите си. Каза, че иска да заспи с образа им в съзнанието си, че Джеси има най-красивия бюст на света и че той копнее да го погали. Така че тя вдигна блузата си и снима гърдите си, без сутиен, напълно разголени.
	На следващия ден снимката вече беше разпространена из цялото училище. Всички знаеха какво е планирал Паскал, какъв капан й е поставил. Беше писал съобщенията заедно с приятелите си. На Джеси й се прииска да умре. Да изчезне от повърхността на земята.
	— Не — каза тя. — Никога не съм била с момче.
	— Постъпили сме мъдро и сме чакали правилния човек — каза Сам нежно и обърна лице към нейното.
	Сините му очи я наблюдаваха и тя знаеше, че може да му се довери. Те бяха като ветерани, които са участвали в една и съща война, и нямаха нужда от думи, за да предадат на другия какво са преживели. Постъпките на майките им бяха белязали живота и на двама им.
	— Знаеш ли, че почти не знам какво е станало тогава? Преди трийсет години.
	— Какво искаш да кажеш? — попита Сам и повдигна глава. — Съвсем нищо ли?
	— Знам това, което може да се намери в Гугъл. Но има много неща, които не ги пише в интернет. А не съм питала мама… с нея не може да се говори за това.
	Сам погали косата й.
	— Може би мога да ти помогна. Искаш ли?
	Джеси кимна. Облегна глава на гърдите му и остави приспиващото спокойствие да я изпълни.
	— Още една година и ще се приключи — каза Сам.
	С училището. Джеси знаеше за какво говори, без да го е казал. Толкова си приличаха.
	— Какво ще правиш тогава?
	Той сви рамене.
	— Не знам. Не искам да зациклям като хамстер във въртележка. Да тичам без прекъсване и да не постигам нищо.
	— Искам да пътувам по света — каза Джеси и уви здраво ръце около него. — Да взема колкото багаж се побира в една раница и да тръгна накъдето ми се прииска.
	— Не можеш да го направиш, преди да си станала на осемнайсет. Остава ни ужасно много време до пълнолетието. Не знам дали ще издържа толкова дълго.
	— Какво имаш предвид? — каза Джеси.
	Сам извърна глава.
	— Нищо — каза той. — Нищо нямам предвид.
	Джеси искаше да каже още нещо, но вместо това продължи да го гали по корема, сякаш така можеше да изглади буцата вътре. Знаеше, че е там, защото това бе същата буца, която тя самата вечно носеше в себе си.
	Усети нещо под пръстите си и вдигна тениската на Сам.
	— Какво е това? — попита тя и погали кръглия белег.
	— Белег от изгаряне. Седми клас. Басе и няколко други момчета от класа ме държаха, а Нилс ме изгори с цигара.
	Джеси затвори очи. Нейният Сам. Искаше да излекува всичките му рани.
	— А това?
	Тя бе плъзнала ръка към гърба му и го побутна леко, така че той да се обърне настрани. По гърба му имаше дълги, неравномерни линии.
	— Пак ли Нилс?
	— Не. Баща ми. Коланът. Когато учителят по физическо ме попита, излъгах, че съм се одрал на бодлив храст. Не мисля, че ми повярва, но не проучи въпроса. Никой не смее да се ебава с Джеймс. След този случай обаче, баща ми поне загря, че не трябва да прави нищо, което оставя следи. А преди три години изцяло се отказа от този вид наказания, не знам защо.
	— Имаш ли и други белези? — попита Джеси, проследявайки очаровано линиите по гърба му.
	Нейните собствени белези бяха отвътре. Но това не означаваше, че я болят по-малко от оставените от колана, раздиращ кожата.
	Сам седна на леглото. Нави крачолите на панталоните си до над коленете. И по тях имаше белези. Джеси протегна ръка и ги погали. Кожата под върховете на пръстите й беше неравна.
	— От… от какво са?
	— Трябваше да седя коленичил на пода. Върху кристална захар. Не звучи особено неприятно, но повярвай ми, боли. И оставя белези.
	Джеси се наведе и целуна коленете му.
	— Други?
	Той се обърна с гръб към нея и смъкна леко панталоните си.
	— Виждаш ли?
	Виждаше. Още един кръгъл белег, но този не приличаше на изгорено.
	— Химикалка. Прекрасният стар номер — слагаш остра химикалка на стола точно когато някой се кани да седне. Влезе няколко сантиметра под кожата ми. И се счупи. Съучениците ми се разсмяха толкова бурно, че си помислих, че ще се напикая.
	— Мамка му — каза Джеси.
	Не искаше да знае повече. Не искаше да вижда още. Усещаше своите собствени невидими белези твърде силно и нямаше сили да гледа видимите белези на Сам. Наведе се напред. Целуна прободеното място. Избута го внимателно по гръб и свали бавно панталоните му, без да смее да го погледне. Чу как дишането му се промени, стана по-тежко. Целуна го нежно по ханша, по бедрата, погали главата му. Потръпна за миг, мислейки си за снимката, която Паскал разпространи, както и за унизителните седмици след това. После отвори уста и прогони спомените. Сега не беше там. Беше тук. Със сродната си душа. С момчето, което щеше да заличи всичките й белези.

	* * *

	— По дяволите, колко е горещо — възкликна Мартин, запъхтян като куче, докато вървяха към полицейския автомобил. — Не се ли потиш?
	Паула се засмя и поклати глава.
	— Аз съм от Чили. Това тук е нищо.
	— Но ти почти не си живяла там — засмя се Мартин, бършейки потта от челото си. — Ти си не по-малко тукашна, отколкото аз.
	— Никой не може да се мери с теб, Мартин. Не познавам по-голям швед от теб.
	— Казваш го като нещо лошо — усмихна се Мартин, отвори вратата на колата и влезе, но веднага след това излезе. — Колко сме глупави, тя сигурно е в студиото.
	— Да, разбира се — каза Паула и поклати глава. — То е на един хвърлей оттук.
	— Сигурно ще е интересно да го видим отвътре — каза Мартин и тръгна към индустриалната зона, където се снимаше филмът за Ингрид Бергман.
	— Не мисля, че е толкова впечатляващо, колкото си представяш.
	Мартин се обърна и намигна закачливо на Паула, на която й беше трудно да поддържа неговото темпо.
	— Ще видим. Във всеки случай ще е вълнуващо да се срещнем с Мари Вал. Доста е красива за възрастта си.
	Паула въздъхна.
	— Като заговорихме за жени — каза тя, — как върви с онова момиче?
	Мартин усети как се изчервява.
	— Просто си поприказвахме за няколко минути на детската площадка. Дори не знам как се казва.
	— Но ми звучиш, сякаш сте си допаднали.
	Мартин простена. Познаваше Паула и знаеше, че тя няма да смени темата току-така. Колкото повече се притесняваше той, толкова по-забавно й беше.
	— Ами…
	Мартин търсеше трескаво някакъв остроумен коментар, но без успех.
	— Стига — каза накрая и поклати глава. — Време е за работа.
	— Окей — отвърна Паула и се усмихна.
	Филмовото студио се помещаваше в индустриална постройка с невзрачен вид. Около нея имаше ограда, но Мартин пробва портата, която не беше заключена, така че преминаха без проблем. Една от вратите на сградата беше отворена, вероятно за проветрение, и те влязоха предпазливо вътре. Постройката приличаше на хангар, имаше висок покрив и едно-единствено огромно помещение. Мартин и Паула се озоваха пред комплект дивани и нещо като гардероб с купища дрехи. Вляво няколко врати като че ли водеха към тоалетни и импровизирани гримьорни. Вдясно имаше издигнати стени с прозорци, за да се създаде илюзията за истинска стая, а кулисите бяха обградени от множество прожектори.
	Към тях се приближи руса жена. Косата й беше вързана на хлабав възел, придържан с четка, а около кръста си носеше голям дърводелски колан, пълен с най-различно гримьорско оборудване.
	— Здрасти, кого търсите?
	— От полицията сме и бихме искали да говорим с Мари — каза Паула.
	— Сега снимат сцена, но ще й кажа веднага щом приключат. Ако не е спешно?
	— Не, можем да почакаме малко, няма страшно.
	— Добре тогава, настанете се и се почерпете.
	Те седнаха, като преди това се снабдиха с кафе и нещо за хапване от масата до дивана.
	— Да, права си, не е особено бляскаво — каза Мартин и се огледа.
	— Нали ти казах — отвърна Паула и налапа шепа ядки.
	Загледаха се с любопитство към кулисите, откъдето долитаха гласове, рецитиращи реплики. След известно време се чу мъжки глас, който викна силно „Край“ и няколко минути по-късно жената с гримьорските принадлежности се появи, следвана от звездата, Мари Вал. Помещението изведнъж придоби значително по-впечатляващ вид. Тя беше облечена с бяла риза и къси тесни шорти, а в косата си имаше бяла панделка. Мартин не можа да не забележи, че има невъзможно изящни крака за възрастта си, но си наложи да опита да се съсредоточи върху работата си. Красивите жени винаги лесно го разсейваха. Преди да срещне Пия, това многократно му бе създавало проблеми и в Танумсхеде все още имаше места, които той избягваше, за да не се натъкне на някое от замесените лица. Някои хора бяха по-злопаметни от други.
	— Колко е приятно сутринта ми да започне с красив мъж в униформа — каза Мари с дрезгав глас, от който космите по ръцете му настръхнаха.
	Разбра как Мари си е създала славата на една от най-големите прелъстителки в Холивуд. Не би имал нищо против да бъде прелъстен от нея.
	Паула го погледна кисело и за свой ужас Мартин осъзна, че седи с отворена уста. Прокашля се, а Паула се изправи, за да поздрави Мари и да представи себе си и Мартин.
	— Паула Моралес и Мартин Мулин от полицейско управление Танумсхеде. Разследваме убийството на малко момиче, намерено мъртво във Фелбака. Бихме искали да ти зададем няколко въпроса.
	— Разбира се — каза Мари и седна срещу Мартин.
	Поздравиха се, а тя задържа ръката му няколко секунди по-дълго от нормалното. Мартин отново нямаше нищо против, но с периферното си зрение видя как Паула се блещи към него.
	— Предполагам, че искате да говорите с мен заради случилото се преди трийсет години.
	Мартин отново се прокашля и кимна.
	— Приликите между събитията са толкова големи, че се налага да говорим с теб. И с Хелен.
	— Разбирам — каза тя, като не изглеждаше особено притеснена. — Но добре знаете, че с Хелен вече трийсет години отстояваме невинността си. Почти цял живот носим вината за нещо, което не сме извършили.
	Тя се облегна назад, запали цигара и кръстоса крака. Мартин я гледаше хипнотизирано.
	— Може и да не влязохме в затвора, но в хорските очи това нямаше значение — продължи тя. — Всички ни смятаха за виновни, снимките ни бяха изтипосани във всички вестници, аз бях отделена от семейството си. Животът ни се промени завинаги.
	Тя издиша бавно цигарения дим, гледайки Паула право в очите.
	— Кажи ми, това не е ли затвор?
	Паула не отговори.
	— Най-напред трябва да те попитаме за алибито ти в периода от осем вечерта в неделя до понеделник следобед — каза Мартин.
	Мари си дръпна от цигарата, преди да отговори.
	— В неделя вечерта бях навън с целия снимачен екип, имахме импровизиран _kickoff_*. Бяхме в „Стура Хотелет“.
	[* Парти, с което се отбелязва началото на нещо. — Б.пр.]
	— И кога се прибра? — попита Мартин и извади бележник и химикалка.
	— Ами… Стана така, че прекарах нощта в хотела.
	— Има ли някой, който може да го потвърди? — попита Паула.
	— Йорген? Дарлинг? Ела тук…
	Мари повика висок, тъмнокос мъж, който говореше шумно и размахваше ръце до кулисите. Когато Мари го повика, той веднага млъкна и се запъти към тях.
	— Това е Йорген Холмлунд. Режисьорът на филма.
	Той кимна и ги поздрави, след което погледна въпросително Мари, която явно се наслаждаваше на ситуацията.
	— Дарлинг. Можеш ли да разкажеш на полицаите къде се намирах в нощта между неделя и понеделник?
	Йорген прехапа устни. Мари отново вдиша и издиша цигарен дим.
	— Не се притеснявай, дарлинг, не мисля, че имат намерение да говорят със съпругата ти.
	Той изсумтя, но после каза:
	— Неделя вечерта имахме _kickoff_ в „Стура Хотелет“ и се случи така, че Мари остана в стаята ми.
	— А кога се прибра сутринта? — попита Паула.
	— Така и не се прибрах, с Йорген отидохме заедно до студиото. Бяхме там към осем и половина, а в девет влязох в гримьорната.
	— Има ли още нещо? — попита Йорген и щом получи отрицателен отговор, се отдалечи.
	Неудобството, което изпитваше режисьорът, като че ли доставяше удоволствие на Мари.
	— Бедният Йорген — каза тя и посочи с цигарата към гърба му. — Влага твърде много време в опити да скрие малките си забежки от съпругата си. Той е от мъжете, притежаващи злощастната комбинация от съвест и ненаситно либидо.
	Мари се наведе напред и изгаси цигарата си в едно кенче кола на масата.
	— Нещо друго? Предполагам, че около алибито ми няма кой знае какви въпросителни?
	— Бихме искали да говорим и с дъщеря ти. Може ли? Тя е непълнолетна, така че ни трябва разрешението ти.
	Мартин се закашля леко заради облака дим, който се понесе над масата.
	— Няма проблеми — каза Мари и сви рамене, след което отново се облегна на дивана. — Разбирам сериозността на положението, но ако нямате повече въпроси, трябва да се върна на снимачната площадка. Йорген ще получи екзема от стрес, ако нарушим графика за снимките.
	Тя се изправи и протегна ръка. Взе бележника и химикалката на Мартин, написа нещо и му ги върна с лека усмивка, след което с бърза крачка се отправи към снимачната площадка.
	Паула завъртя очи и каза:
	— Нека позная. Телефонният й номер.
	Мартин погледна в бележника и кимна. Не можеше да скрие идиотската си усмивка.


>	Бохуслен, 1671–1672

	_В дните след посещението сякаш никой не можеше да говори за друго, освен за Ларш Хиерне и комисията по магьосничество. Вълнението на Брита рязко контрастираше с угнетеността на Пребен. Скоро обаче се върнаха към нормалното си ежедневие и приказките отшумяха. Имаха задачи да изпълняват. Прислугата си имаше работа по стопанството, а Пребен имаше църковни дела в танумската и люрската енория._
	_Зимните дни идваха и си отиваха с монотонна регулярност. Животът в стопанството беше еднообразен, но все пак по-пъстър от ежедневието на повечето хора, които правеха едно и също от зори до здрач. В дома на енорийския свещеник идваха посетители, а Пребен разказваше истории от многото си пътувания. Налагаше му се да решава спорове, да се справя с трагедии, да отпразнува радостни мигове и да оплаква мъки. Извършваше бракосъчетания, кръщенета и погребения и даваше съвети по Божии и семейни въпроси. Елин понякога подслушваше, докато той разговаряше с някой от членовете на енорията. Съветите му винаги й се струваха мъдри и обмислени, макар и винаги предпазливи. Пребен не беше смелчага, не като нейния Пер. Не притежаваше нахаканата твърдоглавост на съпруга й. Чертите на Пребен бяха по-фини, а очите му по-нежни. Пер винаги бе носил в себе си някакъв мрак, който понякога влошаваше настроението му, докато Пребен, изглежда, изобщо не страдаше от каквито и да е мрачни мисли. Брита често въздишаше, казваше, че е омъжена за дете, и го хокаше, задето всеки ден се прибира с изцапани дрехи, след като се е занимавал с градината и добитъка. Но той просто се усмихваше, свиваше рамене и оставаше невъзмутим._
	_Мерта бе започнала уроците си по четене при звънаря заедно с другите деца. Елин не знаеше как да се отнася към ентусиазма, проявяван от дъщеря й, докато овладяваше завъртулките, които бяха напълно непонятни за нея самата. Мерта явно беше щастлива. Да се научиш да пишеш си беше постижение, но как щеше да послужи това на момичето? Елин беше бедна прислужница, което означаваше, че Мерта ще стане същата. За такива като тях нямаше друг изход. Тя не беше Брита, беше Елин, дъщерята, която татко не обичаше. Беше вдовицата, чийто мъж загина в морето. Това бяха факти, които нямаше да се променят само защото свещеникът настояваше Мерта да се научи да чете. На дъщерята щяха да са й по-полезни знанията, които Елин бе получила от баба си. Те нямаше да докарат храна на масата или да бъдат възнаградени с риксдалери, но носеха уважение, а то също имаше стойност._
	_Елин често я викаха при раждания или пък когато някого го болеше зъб, или го мъчеше меланхолия. Да, имаше купища болежки, които тя можеше да облекчи с билките и заклинанията си. Хората търсеха помощта й дори при несподелена любов или нежелани ухажори, както и при проблеми с добитъка. Тя бе важен човек, когато нещо се объркаше, и за Мерта това бе по-добра съдба, отколкото да й тъпчат главата със знания, които никога нямаше да й послужат и които можеха да й създадат опасната представа, че е нещо повече от останалите._
	_Само че отварите на Елин като че ли нямаха влияние върху Брита. Месец след месец кръвта продължаваше да тече. Сестра й негодуваше все повече и твърдеше, че Елин явно прави нещо не както трябва, че не владее уменията, които си приписва. Една сутрин, когато Елин й занесе отварата, Брита запрати чашата в стената, зелената течност се стече бавно и образува локва на пода. После Брита се разрида._
	_Елин не беше зъл човек, но не можа да не се зарадва леко на отчаянието на сестра си. Брита често се държеше лошо не само с прислугата, ами и с Мерта, и понякога Елин си мислеше, че в корема й не може да порасне дете заради злото в нея. После се проклинаше за тези си мисли. Не искаше да бъде неблагодарна. Кой знае къде щяха да бъдат сега с Мерта, ако Брита не се беше смилила и не ги бе взела под крилото си. Само преди няколко дни Елин чу, че Ела от Мьорхулт е попаднала в приюта за бедни заедно с двете си най-малки деца. Без Брита, Елин и Мерта сигурно също щяха да се озоват там._
	_Но не й беше лесно да бъде благочестива, когато ставаше дума за Брита. В нея имаше нещо сурово и студено, което дори добър човек като Пребен не можеше да овладее. Понякога Елин си мислеше, че той заслужава по-добра съпруга. С по-топло сърце и по-благ характер. Не само красива външност и тъмна, гъста коса. Но това не беше нейна работа._
	_Все по-често Елин улавяше Пребен да я наблюдава скришом. Опитваше да го избягва, но не беше лесно. Той се движеше съвсем свободно сред прислугата, сякаш бе един от тях. Често го засичаха в обора или на пасбището с животните. Проявяваше рядка умелост в грижите за всички живи твари, а Мерта постоянно го следваше по петите като малко кученце. Безброй пъти Елин бе молила за извинение, задето дъщеря й му досажда толкова, но той просто се засмиваше, поклащаше глава и казваше, че трудно би могъл да си намери по-добра компания. Където и да отидеше Пребен, Мерта не беше далеч. Изглежда, си имаха приказка, защото Елин все ги виждаше да разговарят. Мерта държеше ръце зад гърба си като голям човек и се опитваше да прави широки крачки, за да върви наравно с Пребен. Веднъж Елин я попита за какво си говорят, но Мерта просто сви рамене и каза, че разговарят за всичко. За животните, за Бог и за неща, които Мерта бе чела в книгите. На Пребен му бе станало навик постоянно да й праща нови книги от библиотеката си. Когато нямаше друга работа или не вървеше по петите на Пребен, Мерта четеше. Елин се чудеше как завъртулките по страниците можеха да представляват такъв интерес за едно момиче, но неохотно я оставяше да чете, въпреки че цялото й същество й казваше, че от това няма да излезе нищо добро._
	_А я имаше и Брита. Тя забелязваше интереса на Пребен към момичето и с всеки изминал ден изглеждаше все по-навъсена. Елин няколко пъти я бе виждала да наблюдава ревниво странната двойка през прозореца, а и бе дочула не един и два разпалени спора по този въпрос. Но в тези случаи Пребен не отстъпваше пред съпругата си. На Мерта й бе разрешено да го следва навсякъде, а подире й пък вървеше Виола. Котето беше пораснало през зимата и се движеше след господарката си толкова неотлъчно, колкото и Мерта след Пребен. Тримата бяха забавна компания, докато сновяха из стопанството. Елин знаеше, че хората си шушукат за интереса на стопанина към момичето, но никак не я вълнуваше какво мислят слугите и слугините. Можеха да шепнат зад гърба й колкото си щат. Заболеше ли ги обаче глава или зъб, неизменно се обръщаха към нея. И винаги когато я питаха, мънкайки, какво иска в замяна за усилията си, тя молеше за нещо, с което да помогне на дъщеря си. Допълнителна порция храна. Чифт стари обувки. Пола, от която можеше да й ушие нова рокля. Мерта беше целият й свят и ако тя бе щастлива, Елин също беше щастлива. Пък Брита да мисли каквото си иска._
	_Елин стискаше зъби, когато Мерта дойдеше разплакана при нея и кажеше, че стопанката я е ощипала или оскубала. Това бе малка цена за относителната безопасност, в която живееше момичето тук. Брита бе щипала болезнено и сестра си, когато двете бяха малки, но Елин се справи. Пребен щеше да защити Мерта. И самата нея. Милите му очи се спираха върху й, когато си мислеше, че тя не го вижда, и това я изпълваше с увереност. Понякога, когато погледите им се срещнеха за секунда, която продължаваше цяла вечност, Елин усещаше как земята под краката й се разтърсва._

	* * *

	Колкото повече наближаваше Марщранд, толкова по-развълнувана се чувстваше. Ерика беше чела много за родителите на Хелен и си бе създала представа за тях от интервютата, които бяха давали. Коге, бащата на Хелен, отдавана беше починал, но Ерика поне щеше да се срещне с майката. Принудена бе да признае пред себе си, че е предубедена към Хариет Першон. Тя и мъжът й бяха обвинили Мари за всичко, обрисувайки Хелен като жертва. Но това, което си проличаваше най-ясно от думите им, беше колко тежко приемат публичния срам.
	Ерика знаеше, че преди случилото се са били част от висшето общество във Фелбака. Коге е бил собственик на верига магазини за офис материали, а преди да се омъжи, Хариет е била фотомодел. Той беше богат, а тя красива. Добре позната комбинация.
	Спря на паркинга на остров Куйон*. Беше топъл и слънчев ден и Ерика очакваше с нетърпение краткото бягство от ежедневието. Отдавна не бе идвала тук и сега остана поразена от красотата на крайбрежното градче.
	[* Островът е свързан със сушата с мост, така че е възможно да бъде достигнат с автомобил. — Б.пр.]
	Наслади се на краткото пътуване с ферибот от единия до другия остров, но веднага щом стъпи на твърда земя, се съсредоточи върху интервюто. Въпросите, които искаше да зададе, се въртяха в главата й, докато изкачваше запъхтяно хълма, където се намираше къщата на Хариет. Когато стигна до съответния номер, тя спря за момент, възхищавайки се на къщата. Беше прекрасна. Бяла, с красиви стари дървени орнаменти, цъфнали рози и лупини в червено и лилаво, и с голям балкон, който гледаше към морето. Ако Хариет решеше да продаде къщата, можеше да получи милиони за нея. Осемцифрена сума, предположи Ерика.
	Влезе в двора през бялата дървена порта и последва малката каменна пътека до входната врата. Нямаше звънец, само старомодно чукало с лъвска глава. Ерика го използва и на вратата почти моментално се появи стилна шейсетгодишна дама.
	— Ерика Фалк! Толкова е хубаво най-накрая да се срещнем! Да, чела съм _всичките_ ти книги и смятам, че си безумно талантлива. Страхотно е, че имаш такъв успех в чужбина.
	Тя поведе Ерика навътре, без да чака отговор.
	— Сервирала съм кафе, човек рядко има толкова отбрани посетители — каза тя и тръгна през просторната всекидневна към балкона.
	Ерика не беше експерт по вътрешно обзавеждане, но разпозна мебели от Йосеф Франк, Бруно Матсон и Карл Малмстен. Изглеждаше така, сякаш обзавеждането е дело на дизайнер, а не е избирано от самата Хариет.
	— Преди всичко искам да ти благодаря, че се съгласи да ме приемеш — каза Ерика и седна на стола, който Хариет й предложи.
	— Ама разбира се. През всички тези години искахме истината да достигне до хората, заради бедната Хелен, така че книгата ти е наистина добре дошла. Особено като се има предвид, че чух от приятелки в Стокхолм, че онази ужасна жена планира да издаде собствена книга.
	— Това лошо ли е? — попита Ерика предпазливо и кимна, когато Хариет вдигна каната за кафе. — Нали Мари също твърди, че двете са невинни, така че нейната книга по-скоро би затвърдила версията на Хелен.
	Хариет сви устни, докато наливаше кафето, което имаше притеснително светъл цвят.
	— Но аз не мисля, че е невинна, според мен тя е убила бедното момиченце, а после опита да лепне вината на Хелен.
	— Само че Мари първа е признала за убийството, нали?
	Ерика отпи от кафето, което — точно както се опасяваше — се оказва твърде блудкаво.
	— Това е било част от плана й, както можеш да се досетиш!
	Гласът на Хариет внезапно изтъня и тя преглътна няколко пъти.
	— Искала е да подлъже Хелен да признае — каза тя после. — Хелен винаги е била лесна за манипулиране, а онази Мари беше хитро дете от отвратително семейство. Още от началото се притеснявахме от влиянието, което ще окаже върху дъщеря ни. Откакто започнаха да общуват, тя коренно се промени. Но сглупихме и оставихме това да продължи твърде дълго. Не искахме да ни обвинят в снобизъм, а и за децата, разбира се, е полезно да опознават хора, различни от тях самите, но онова семейство… Трябваше да им забраним да се виждат още в началото. Всъщност казах това на Коге, но знаеш какви са хората, не щат и да чуят, когато са си наумили нещо, така че той не искаше да се месим. И после стана каквото стана. През годините той многократно ми е повтарял: „Защо не те послушах, Хариет?“.
	Тя си пое дъх и отпи глътка кафе.
	— Не знам дали си чула за случилото се — побърза да каже Ерика. — Малко момиче от същото стопанство, където е живяла Стела, беше намерено убито на същото място.
	— Да, чух, просто ужасно.
	Хариет потръпна и златните й бижута изшумолиха. Носеше верижка в стил „Бисмарк“, дебели златни гривни и малка, дискретна брошка „Шанел“ на блузата. На Ерика не й беше трудно да си я представи като модел. Хариет имаше правилна стойка и изпънат врат, а косата й беше умело боядисана в руси нюанси, които по никакъв начин не разкриваха дали всъщност е посивяла. Изглеждаше по-скоро на петдесет, отколкото на шейсет. Ерика несъзнателно изправи гръб, докато я гледаше. Самата тя имаше склонност да седи като чувал със сено — професионално изкривяване след всички часове, прекарани пред компютъра.
	Хариет наля още малко от слабото кафе и Ерика направи мислена гримаса.
	— Това доказва твърдението ми, че Хелен е невинна. Няма как да е съвпадение, че момичето е умряло точно когато Мари се върна след всички тези години. Трябва да е била тя.
	Хариет впери поглед в нея.
	— Но защо според теб Хелен е признала? — попита Ерика. — Защо едно тринайсетгодишно момиче би признало убийство, което не е извършило?
	Първоначално Хариет не отговори. Подръпна нервно верижката си, загледана в старата крепост по средата на острова. Когато се обърна към Ерика, в погледа й имаше нещо, което бе трудно да се разтълкува.
	— Хелен беше крехко момиче. Винаги ще бъде такава. Коге я разглези. Нямахме други деца и тя стана момичето на татко. Той я предпазваше и изпълняваше всичките й желания. Трябва да призная, че се случваше да се чувствам леко изолирана, понякога прекарваха часове заедно, само двамата, сякаш имаха свой собствен малък свят. Като малка и аз бях момичето на татко, така че ги разбирах и не се бърках. Но после Мари се появи като някаква природна стихия и Хелен не можа да й устои. Виждах колко е впечатлена от нея. Още тогава, на тринайсет, Мари беше красавица, имаше светско излъчване и… как да го нарека, нещо като инстинкт за оцеляване. Мисля, че Хелен, която се боеше от всичко, се чувстваше в безопасност с Мари. Промени се, след като се запознаха. Отдръпна се от нас. Коге също го забеляза, затова опита да й отделя още повече време. И на двама ни не ни харесваше приятелството им. След известно време опитахме да ги разделим, но Фелбака е малък град и е трудно да държиш двама души далеч един от друг. Какво можехме да направим, да стоим с нея в училище?
	Хариет продължаваше да подръпва верижката си. Деколтето на блузата й разкриваше загорялата й кожа.
	— Тогава защо според теб си е признала? Да не я е било страх от Мари?
	Изложението на Хариет я бе отклонило от първоначалния въпрос и Ерика опита внимателно да я насочи в правилната посока.
	— Мисля, че искаше да угоди на Мари. Полицаите казаха, че Мари е признала, а Хелен не искаше да се дели от нея. Точно такава беше. Такава е и сега. Старае се да не плува срещу течението. Когато Мари оттегли признанието си, Хелен стори същото. Но щетите вече бяха нанесени.
	Гласът й потрепери. Хариет се протегна и избута подноса с кифли към Ерика.
	— Вземи си, пресни са, купени са тази сутрин от пекарната.
	Ерика си взе кифла и каза:
	— Вие сте задържали Хелен при себе си. За разлика от Мари, която е била пратена в приемен дом? — Интонацията на Ерика беше въпросителна, въпреки че това бе по-скоро констатация.
	— Да, за щастие, момичетата не можеха да бъдат осъдени на затвор. Социалните се намесиха и прецениха какво ще е най-добре за тях. Както можеше да се очаква, беше решено, че семейство Вал не е способно да се грижи както трябва за Мари. Но на Хелен й беше разрешено да се върне при нас след кратък престой в младежкия дом. И с пълно право. Нищо от случилото се не беше по наша вина, във възпитанието на Хелен нямаше нищо нередно. Ако тя не беше срещнала онова проблемно момиче, никога нямаше да се окаже в такава ситуация.
	Гласът й отново звучеше пискливо.
	— Но веднага сте се преместили да живеете на друго място? — каза Ерика спокойно.
	Хариет кимна.
	— Да, и дума не можеше да става да останем, като се имаха предвид всички хорски приказки. Никак не беше приятно изведнъж да започнат да се отнасят с теб като с парий. Коге даже го свалиха от поста председател на „Ротари“. Все едно имаше някаква вина за станалото.
	Тя си пое няколко дълбоки глътки въздух. Очевидно старите рани не бяха заздравели съвсем. Ерика не можа да не се учуди, че Хариет е по-разстроена от факта, че с мъжа й са се сринали от върха на обществото, отколкото от травмата, която е преживяла дъщеря им.
	— Но Хелен все пак е решила да се върне?
	— Да, така и не можах да я разбера. Джеймс купи къщата от нас и не искаше да се премести, след като се ожени за Хелен. Коге подкрепи решението му, така че как бих могла да възразя?
	— Джеймс и съпругът ти са били близки приятели, доколкото разбрах. А Хелен е била много млада, но се е омъжила за мъж на годините на баща й. Какви бяха чувствата ви по отношение на брака им? — Ерика се наведе любопитно напред. През месеците, прекарани в проучвания за книгата, многократно си бе задавала този въпрос.
	— Коге беше във възторг. С Джеймс бяха приятели от детинство и той му се възхищаваше безумно. Поощряваше връзката още от началото и не виждаше нищо нередно. Аз също познавах Джеймс отдавна, още откакто се омъжих за Коге, така че той беше като част от семейството. Когато повдигна въпроса точно преди осемнайсетия й рожден ден, естествено, ние казахме, че решението е на Хелен, но ние нямахме възражения.
	Ерика се вгледа внимателно в лицето на Хариет и й се стори, че вижда нещо повече, отколкото подсказваха думите й. Възможно ли беше Хариет наистина да се е отнесла толкова безрезервно и позитивно към това, че техен семеен приятел, достатъчно възрастен да бъде баща на дъщеря й, внезапно е започнал да ухажва Хелен и после се е оженил за нея? Не й се вярваше. Нещо не се връзваше, но Ерика разбра, че няма да може да изкопчи нещо повече от Хариет.
	— Търсих Хелен няколко пъти — каза тя, — но тя не се свърза с мен и не вярвам, че би ме оставила да я интервюирам. Но би било безкрайно ценно за книгата да чуя и нейната версия. Дали е възможно да говориш с нея?
	Хариет кимна.
	— Ще се съгласи, разбира се. Знам, че се страхува, че всичко може да започне отначало. Разбира се, и на мен ми мина мисълта, че хората отново ще започнат да говорят. Но после осъзнах, че това е шансът, който чакаме от толкова години. Възможност веднъж завинаги да изчистим името си. Да, дори след толкова години, хората ме гледат накриво и ме изключват от редица социални събития тук на острова. А аз мога да допринеса с толкова много! — Тя преглътна няколко пъти. — Но ще говоря с Хелен, тя ще се съгласи.
	— Благодаря — каза Ерика.
	— Ще й се обадя още днес — каза Хариет и кимна решително. — Не възнамерявам да пропусна този шанс да си възвърнем репутацията.
	Ерика си тръгна, а Хариет остана да седи на балкона.

	* * *

	В средата на деня винаги беше спокойно. Хората бяха на плажа или обядваха под слънчевите лъчи някъде из града. Нямаха сили да обикалят нагоре-надолу покрай рафтовете и да гледат цветя и храсти в тази горещина. Това устройваше Сана. Винаги се бе чувствала най-добре в оранжерията, така че пустинната жега, която настъпваше, когато слънцето е в зенита си, не я притесняваше. Вярно, главата я болеше, както винаги по това време на деня, но пък имаше възможност да нагледа растенията си. Сега те пиеха вода и тя гледаше да не прескочи нито едно от тях.
	Отваряше й се време и да намести саксиите, преобърнати в бързината от невнимателни клиенти, а можеше и да си поговори малко с хортензиите и да размени клюки с розите. През това време за касата се грижеше Корнелия. Качеството на временните служители, които идваха за лятото, варираше всяка година, но Корнелия си беше истинска находка.
	Ако някой попиташе Сана кои са най-близките й приятели, тя би отговорила, че това са растенията. Не че имаше кого другиго да посочи. Открай време й беше трудно да допусне някого в живота си. В гимназията беше правила сковани опити да си създаде приятелски отношения с някои от другите ученици. Пробваше да прави това, което виждаше да правят другите. Да седи в сладкарница, да говори за момчета, да разправя безгрижно за последните обувки, които си е купила, или да обсъжда сериозно последиците от парниковия ефект. Опита се да бъде нормална. Но не проумяваше хората. Цяло чудо бе, че се събра с Никлас. От друга страна, разбираше растенията. И за разлика от хората, те също я разбираха. Не й беше нужна друга компания.
	Сана зарови внимателно лице в една голяма, лилава хортензия и вдиша аромата й. Беше по-хубаво от всички миришещи свещи на света. Мирисът успокояваше душата й и й помагаше да се отпусне за момент. Прогонваше всички спомени и мисли и оставяше място само за тих шепот.
	Когато бяха малки, беше различно. Стела бе тази, която обичаше гората, която си играеше там по цял ден. Сана стоеше на двора и избягваше гората и непознатите й миризми.
	А след случилото се със Стела, след това, което извършиха Хелен и Мари, Сана имаше още по-малко причини да ходи там.
	Всеки път когато се сетеше за Мари, усещаше нужда да направи нещо. Каквото и да е. Размишленията й се трупаха вече трийсет години и с времето се бяха вкаменили, превръщайки се в твърда, тежка буца. В напрежение в гърдите, което се засилваше с всеки изминал ден.
	Скоро трябваше да направи нещо.
	— Извинете, къде са билките?
	Сана, все още с лице в хортензията, се сепна и се огледа. Една жена, хванала за ръка нетърпеливо дете, я гледаше въпросително.
	— Ще ви покажа — каза Сана и тръгна към секцията, предназначена за билки и растения за готвене.
	Вече беше отгатнала, че жената обича босилек. Никога не грешеше.

	* * *

	Дълги години животът й беше като влакче в увеселителен парк. Но за пръв път от много време Ана чувстваше, че е стъпила здраво на краката си. Това я плашеше неописуемо, защото знаеше колко бързо може да рухне всичко. Годините, прекарани с Лукас, я бяха променили из основи. Ритниците и ударите му постепенно бяха разяли самочувствието й и тя продължаваше да се мъчи да си възвърне предишното аз.
	Преди да срещне Лукас, Ана вярваше, че е непобедима. До голяма степен благодарение на Ерика. Когато порасна, осъзна, че сестра й я е закриляла твърде много и я е разглезила. Може би в опит да я компенсира за всичко, което не бяха получили от родителите си.
	Ана отдавна беше простила на майка им Елси. Беше болезнено да научи тайната й, но в същото време беше добре, че Ерика намери окървавената дреха на тавана в дома им. Благодарение на това се сдобиха с нов член на семейството. Двете с Ерика гледаха да се срещат с полубрат си Йоран възможно най-често.
	Всичко си има причина, мислеше си Ана, докато задминаваше един стар трактор. Слънцето я заслепи и тя се пресегна към чифт слънчеви очила, без да отделя очи от пътя. И преди не беше особено безразсъден шофьор, но след злополуката стана още по-внимателна. А сега едва стигаше до волана заради корема си. Вероятно нямаше да може да кара автомобил още дълго. Дан й беше предложил да я закара, ала тя му отказа мило, но твърдо. Отиваше по работа, в която не искаше той да участва. Всъщност не искаше да замесва когото и да е, ами да вземе решението сама.
	Ана си позволи да гледа на пътуването като на кратко откъсване от ежедневието у дома. В много отношения лятната ваканция беше нещо фантастично за децата, но не непременно и за възрастните. Във всеки случай не сега, когато беше толкова изморена и потна, и в напреднала бременност. Обичаше хлапетата, но да се занимаваш с тях по цял ден изискваше усилия, а тъй като разликата във възрастта на нейните деца и тези на Дан беше голяма, ежедневно се сблъскваха както с детски караници, така и с юношески изблици. Освен това й беше трудно да отказва, когато Ерика и Патрик я помолеха за помощ. Дан я мъмреше и й повтаряше, че трябва да мисли за себе си. Но тя хем се радваше невероятно много да вижда децата на сестра си, хем гледаше на това като на шанс да се отплати на Ерика за всичко, което тя бе правила за нея, докато растяха. Да гледа от време на време Мая и близнаците бе най-малкото, което можеше да направи, така че Дан да си говори каквото иска. Ана винаги щеше да помага на по-голямата си сестра.
	Беше си пуснала радио „Винил 107“ и се радваше, че може да си припява песните. Откакто стана родител, напълно бе изгубила представа за модерната музика. Знаеше, че Джъстин Бийбър е популярен и можеше да тананика няколко песни на Бионсе, но общо взето, това беше всичко. Но сега по „Винил“ тръгна „Broken Wings“ на Мистър Мистър и Ана запя с цяло гърло. По средата на припева обаче се спря и изруга. По дяволите. Колата, която се задаваше в насрещното платно, й беше твърде добре позната. Ерика. Ана можеше да разпознае старото й волво комби по всяко време. Замисли се дали да не залегне, но осъзна, че сестра й, така или иначе, ще види най-вече колата й, не толкова нея самата. За щастие, Ерика беше кръгла нула по отношение на автомобилите и надали можеше да различи тойота от крайслер, така че Ана се надяваше червеното рено да не й направи впечатление.
	Телефонът й, който стоеше в специална поставка на таблото, избръмча. Ана погледна дисплея. Мамка му, мамка му, мамка му. Обаждаше се Ерика. Значи беше разпознала колата. Ана въздъхна, но тъй като не обичаше да говори, докато шофира, разполагаше с известно време да измисли нещо. Не й се нравеше да лъже сестра си. Беше го правила твърде много през годините. Но сега нямаше избор.

	* * *

	Люлката се поклащаше бавно напред-назад, макар че Йоста не усещаше ни най-малко раздвижване на знойния въздух. Зачуди се кога за последно се е люляла Неа. Чакълът хруптеше под краката му. Полето за дама вече почти беше изчезнало.
	Стомахът го сви, когато се приближи до вратата, която се отвори още преди да е успял да почука.
	— Влез — каза Бенгт и се усмихна леко, но Йоста усещаше агресията, която се таеше под повърхността.
	Беше се обадил да предупреди, че ще идва, и сега всички седяха около масата в кухнята и явно очакваха пристигането му. Предположи, че родителите на Петер ще останат за неопределено време, вероятно до след погребението. Когато и да се проведеше то. Преди да е приключила аутопсията, Неа не можеше да бъде положена в земята. Или родителите й може би искаха да я кремират? Йоста прогони мислите и съпътстващите ги образи и благодари, когато му предложиха чаша кафе. После седна до Петер и сложи ръка на рамото му.
	— Държите ли се? — каза той и кимна на Ева, която остави врялото кафе пред него.
	— Секунда по секунда, минута по минута — каза Ева тихо и седна срещу него, до свекъра си.
	— Лекарят им даде приспивателни, те помагат — каза майката на Петер. — Първоначално не искаха да ги взимат, но ги убедих. С нищо не помагат, като не спят.
	— Да, може би така е по-добре — каза Йоста. — Приемайте всяка помощ, която ви се предлага.
	— Чули ли сте нещо? Затова ли сте тук?
	Петер го погледна с очи, в които липсваше какъвто и да е блясък.
	— Не, за съжаление — отговори Йоста. — Но работим непрекъснато и правим всичко възможно. Дойдох, за да ви попитам дали е възможно някой да е влязъл в къщата през нощта, докато сте спели? Забелязали ли сте дали някой от прозорците е бил отворен?
	Ева вдигна поглед към него.
	— Беше толкова горещо, че всички спахме с отворени прозорци. Но ги закрепяме с кукички отвътре и всичко беше както обикновено.
	— Окей — каза Йоста. — Последния път, когато бях тук, ти каза, че външната врата е била затворена и заключена. Но може би има и друг начин да се влезе вътре. Може би сте забравили да заключите вратата на мазето или нещо такова?
	Петер се удари по челото и посочи към вратата.
	— Боже, предния път забравих да ти кажа! Имаме аларма. Включваме я всяка вечер, когато си лягаме. Веднъж ни обраха още когато живеехме в Удевала. Това беше преди да се роди Неа. Някой хвърли сълзотворна граната през отвора за пощата и разби вратата. Не притежавахме кой знае какви ценности, но ужасното беше, че някой прояви дързостта да влезе в апартамента ни, въпреки че ние спяхме вътре. Оттогава винаги сме имали аларма, това беше едно от първите неща, за които се погрижихме, когато се нанесохме тук. Стори ни се особено важно, като се има предвид колко отдалечен е имотът…
	Гласът му заглъхна и Йоста отгатна мислите му. Въпреки всичко, нещастието се беше случило. Алармата сигурно им бе дала усещането, че са защитени, но в крайна сметка не беше помогнала.
	— Значи си изключил алармата, когато си станал?
	— Да, направих го.
	— А включи ли я на излизане?
	— Не — каза Петер и поклати глава. — Беше сутрин, вече беше светло, така че…
	Той разбра накъде бие Йоста и вдигна глава.
	— Значи Неа не може да е излязла преди шест и половина.
	— Именно, трябва да е изчезнала след това, иначе алармата щеше да се задейства. Никой друг не знае кода, нали?
	Сега беше ред на Ева да поклати глава.
	— Не, а освен това получаваме известия за всичко, свързано с алармата.
	Тя се изправи и взе един айфон, който се зареждаше върху кухненския плот. Въведе някакъв код, порови се малко и после подаде телефона на Йоста.
	— Ето, това е от онази нощ, включили сме алармата в десет, когато си легнахме. Изключена е в 06:03, когато Петер е станал.
	— Как не се сетихме — каза Петер тихо.
	— Аз трябваше да се сетя — каза Йоста. — Алармената кутия се вижда съвсем ясно. В такива ситуации… ами, в такива ситуации логиката следва свои собствени пътища. Но сега поне знаем, че можем да изключим варианта някой да е влязъл през нощта.
	— Разследвате ли онези в Танумсхеде? — попита Бенгт.
	Ула го дръпна за ръката, наведе се към него и прошепна нещо в ухото му. Той обаче се отскубна ядосано.
	— Щом никой друг не смее да го каже, трябва аз да го направя! Доста се говори, че в онзи център в Танумсхеде има криминални елементи. Някои от тях даже са участвали в издирването. Не разбирате ли, че за тях това е било златна възможност да унищожат уликите? Дори чух, че един от тях я е намерил. Това не е ли малко странно съвпадение?
	Йоста не знаеше как да отговори. Не беше очаквал нещо такова, макар че през последните години все повече осъзнаваше, че хората с ксенофобски възгледи вече не се разпознават толкова лесно и не е задължително да имат бръснати глави и да носят кубинки, могат да изглеждат като съвсем обикновени пенсионери. Зачуди се дали Ева и Петер споделят мнението на Бенгт.
	— Не изключваме нищо, но не разполагаме с никакви основания да насочим вниманието си към бежанския център.
	— Но прав ли съм? Там има ли престъпници?
	Трудно беше да се каже дали Бенгт пита заради някакви лични убеждения, или защото е толкова отчаян, че се хваща за сламки.
	— Полицията не трябва ли да проучва тези хора, когато пристигат? Те могат да са убийци, крадци, изнасилвачи и… да, педофили!
	Бенгт повиши глас и съпругата му отново го дръпна за ръката.
	— Тихо, Бенгт, сега не е моментът…
	Но мъжът й не можеше да се спре.
	— Не разбирам какво й става на тази проклета страна, именно заради наивността на шведите се преместихме в чужбина! Заливат ни хора отвън, а ние трябва да ги храним и обличаме, и подслоняваме, а те имат наглостта да се оплакват от условията, в които живеят! Твърдят, че са избягали от война и мъчения, а после мрънкат, че нямат уайфай! Това не говори ли достатъчно?
	— Извинете мъжа ми — каза Ула и го дръпна още по-здраво за блузата, което поне го накара да си поеме дъх. — Но действително не знаем какви хора има в онзи център, а когато отидохме до града да напазаруваме… Ами, хората говорят, вярно е. Страхуват се, че още деца могат да бъдат отвлечени.
	— Имаме други следи, които считаме за по-важни — каза Йоста. Определено не му харесваше посоката, в която тръгна разговорът.
	— Да не говориш за станалото преди трийсет години? С Хелен и онази актриса, която сега е тук? Наистина ли го мислите? — попита Ева, гледайки Йоста в очите. — Познаваме Хелен, тя ни е съседка. Никога не би навредила на Неа. Ами актрисата? Боже господи, защо й е на нея да наранява детето ни? Двете са били момичета, когато е станало. Не, не го вярвам и за миг. По-вероятно ми се струва… това, което казва Бенгт.
	Йоста мълчеше. Разбираше, че не може да каже нищо. Родителите на Неа се намираха в отчайваща ситуация. Сега не беше времето за идеологически дискусии.
	— Не изключваме нищо, но засега не бива да се втурваме в някоя конкретна посока — каза той. — Разследването е още в ранен етап, изчакваме съдебномедицинския доклад и техническия анализ. Повярвайте ми, не се придържаме към някоя конкретна теория, но никой не печели от това, че в общността са избуяли куп необосновани слухове, които могат да замъглят преценката на хората. Затова ви моля да не затруднявате работата ни, като… като насочвате хората в грешна посока.
	— Разбираме какво казваш — отвърна Петер, стиснал здраво ръце върху масата. — Но ни обещай, че няма да си затворите очите за нищо. Щом им се носи лоша слава и хората говорят, може би има причина. Няма дим без огън.
	— Обещавам — каза Йоста, но буцата в корема му ставаше все по-голяма.
	Имаше неприятното усещане, че е започнало нещо, което трудно ще спре. Последното, което видя, преди да излезе навън, беше черният, мъртвешки поглед на Петер.


>	Бохуслен, 1672

	_Последният сняг се стопи, потоците заромолиха игриво и всичко се раззелени. Стопанството се съживи и те вече цяла седмица чистеха, за да прогонят зимата и да приветстват по-топлата част от годината. Всички възглавници и матраци бяха изпрани и окачени да съхнат, парцалените черги бяха старателно почистени, а подът изтъркан. Прозорците бяха измити, така че слънцето да проникне и в най-малките стаички и да прогони сенките от ъглите. Топлината се настани в гърдите на хората и размрази всичко, което се бе сковало по време на дългата зима. Краката на Мерта сякаш бяха изпълнени с танци, докато тя подскачаше из двора, следвана от Виола. Елин си тананикаше, докато пълзеше по пода и търкаше дървените дъски, и дори Брита изглеждаше по-дружелюбна._
	_Новините за вещиците, изгорени из Бохуслен, бяха допринесли за доброто настроение на всички жители в околността. Слуховете се носеха от къща на къща и се разказваха вечер около масите, огрени от светлината на свещите. Историите за жени, яхнали метлите, за да празнуват с дявола, биваха украсявани все повече с всеки следващ преразказ. Слугите и слугините, с които Елин и Мерта деляха колибата, се надпреварваха да описват колкото се може по-ярко пиршествата, обърнатите наопаки свещи, летящите крави и кози, както и децата, подмамени от вещиците за удоволствие на сатаната. Мерта винаги слушаше, ококорила очи, а Елин я наблюдаваше с нежна снизходителност. Разказите бяха вълнуващи, не можеше да се отрече, но тя се чудеше каква част от тях наистина е вярна. Историите й напомняха за приказките за гоблини и елфи, които баба й разправяше, когато Елин беше малка. Но не казваше нищо. Хората имаха нужда от приказки, за да издържат на трудностите в живота, а грейналото изражение на Мерта я радваше. Коя бе тя, че да й отнеме това удоволствие? С времето момичето щеше да научи да различава приказките от реалността, но колкото по-дълго останеше в света на вълшебствата, толкова по-добре._
	_Последните дни Брита се държеше необичайно добре с Мерта. Галеше светлата й коса, предлагаше й лакомства и я молеше да си поиграе с Виола. Елин не можеше да определи защо, но това не й се нравеше. Познаваше сестра си. Брита не правеше нищо от благородни подбуди. Но момичето приемаше с охота всички дружелюбни жестове и показваше радостно на майка си сладките, които бе получила от стопанката. Елин се опитваше да пропъди притеснението, особено днес, когато имаха толкова много за вършене. Лелята на Брита, Ингеборг, щеше да идва на гости, така че трябваше да побързат с пролетното чистене, за да бъде всичко готово, преди да е пристигнала. Елин не беше виждала Мерта цял ден, тъй като беше заета да мие и подрежда. Следобед обаче започна да се оглежда разтревожено за дъщеря си. Обиколи стопанството, викайки името й, погледна в колибата им, както и в обора и останалите постройки, но Мерта я нямаше никаква. Притеснението раздираше стомаха й и тя започна да вика все по-високо. Питаше всеки, когото видеше, но никой не знаеше къде е момичето._
	_Изведнъж вратата на къщата се отвори._
	— _Какво става, Елин? — попита Пребен и се втурна навън, с рошава коса и загащена набързо риза._
	_Елин се затича отчаяно към него, като продължаваше да се оглежда наоколо, надявайки се, че ще зърне русите плитки на дъщеря си._
	— _Не мога да намеря Мерта, а я търсих навсякъде!_
	— _Спокойно, Елин — каза Пребен и я хвана за раменете._
	_Тя усети топлината на дланите му през роклята си и се свлече в ръцете му. Остана така няколко секунди, преди да се откъсне от прегръдките му и да избърше очи с ръкава си._
	— _Трябва да я намеря, още е малка, тя е единственото, което имам, съкровището ми…_
	— _Ще я намерим, Елин — каза Пребен и тръгна решително към конюшнята._
	— _Вече я търсих там — каза Елин отчаяно._
	— _Видях, че Лил-Ян е вътре, а ако има някой, който знае какво се случва наоколо, това е той — отвърна Пребен, отвори вратата на конюшнята и влезе._
	_Елин вдигна полите си и се затича след него. Долови два мъжки гласа в сумрака и чу името „Брита“. Сърцето й започна да препуска. Принуди се да изчака, докато разговорът между двамата приключи, но щом видя изражението на Пребен, разбра, че тревогата й не е била неоснователна._
	— _Лил-Ян е видял Брита да отива в гората с Мерта преди известно време._
	— _В гората? Каква работа имат там? Брита никога не ходи в гората. И защо й е да взима Мерта?_
	_Усети се, че крещи. Пребен я успокои._
	— _Сега не е моментът за истерии. Трябва да намерим момичето. Преди малко видях Брита в библиотеката, ще отида да говоря с нея._
	_Пребен изтича вътре в къщата, а Елин остана на двора, без да знае какво да стори. Заляха я спомени от детството. Сестра й й бе отнела всичко, което обичаше, и то с одобрението на баща им. Куклата, която получи от майка си, един ден се озова сред изпражненията във външния клозет, с отрязана коса и изскубани мигли. Кученцето, което й подари ратаят, изчезна, но Елин беше повече от сигурна, че Брита е замесена по някакъв начин. В нея имаше нещо прогнило. Не можеше да понесе някой да има нещо, което тя няма. Винаги е било така._
	_И ето че сега Брита нямаше деца, а Елин бе майка на най-прекрасното момиче. Момиче, което мъжът на Брита гледаше с любов в очите. Сякаш Мерта бе негова собствена дъщеря. Елин усещаше, че това няма да свърши добре, но какво можеше да направи? Оцеляваше благодарение на милостта на сестра си. Двете с Мерта нямаше къде другаде да отидат. Не и след изречените думи, заради които мнозина я гледаха с омраза и презрение. Брита беше единственото им спасение. Но това може би бе коствало живота на момичето._
	_Пребен се появи с почерняло лице._
	— _Ходили са до езерото — каза той._
	_Елин и за миг не се замисли за сцената, която се бе разиграла вътре в къщата. Интересуваше я единствено това, че малкото й момиченце беше при езерото, а не можеше да плува._
	_С разтуптяно сърце тя се втурна натам след Пребен, отправяйки молитви към Бога. Ако Господ бе поне малко милостив, щяха да намерят Мерта жива и здрава. Ако ли не, то самата Елин бе готова да умре в тъмните води, заедно с дъщеря си._

	* * *

	Нилс допря устни до цигарата и дръпна дълбоко. До него Вендела също запали цигара. Басе шумолеше с пликчето със сладки, които бе купил от павилиона.
	Седяха на най-високата част на хълма, над Кунгсклюфтан, откъдето се откриваше панорама към града. Долу група туристи правеха снимки на залива.
	— Мислиш ли, че баща ти ще успее? — попита Басе. — Да научи арабите да плават?
	Той затвори очи и вдигна глава към слънцето. Луничавото му лице скоро щеше да почервенее като рак, ако постоеше така още малко.
	— Във всеки случай е достатъчно надъхан — каза Нилс.
	С баща му винаги е било така. Ако искаше нещо достатъчно силно, можеше да се труди двайсет и четири часа в денонощието, за да го осъществи. Енергията му беше неизчерпаема. По стените в дома им висяха снимки, на които Бил носеше по-големите братя на Нилс на раменете си, учеше ги да плават, четеше им.
	Колкото до Нилс, той трябваше да се радва, ако баща му изобщо го попиташе как се чувства.
	Вендела погледна разсеяно телефона си. Прекарваше по-голямата част от времето си, загледана в екрана, и Нилс често й казваше, че има опасност устройството да се срасне с ръката й.
	— Вижте колко красива е била — каза тя и вдигна телефона към момчетата, които замижаха, за да могат да видят осветения от слънцето дисплей.
	— Адски е хубава — каза Басе, поглъщайки изображението с поглед.
	Снимката беше от началото на деветдесетте. Мари Вал до Брус Уилис. Нилс беше гледал филма няколко пъти. Мари беше наистина секси в онази роля.
	— Как може да има толкова грозна дъщеря? — каза той и поклати глава. — Бащата на Джеси сигурно е бил отвратителен.
	— Поне има страшно големи цици — каза Басе. — По-големи от на майка й. Чудя се как ли ще е сексът с нея. Грозните момичета компенсират, като се раздават в леглото.
	Той посочи с цигарата си към Вендела.
	— Можеш ли да гугълнеш и Джеси? Да видим какво пише за нея.
	Вендела кимна. Докато тя се занимаваше с телефона, Нилс се излегна назад с лице към небето.
	— По дяволите! — възкликна Вендела и разтърси ръката му. — Трябва да видите това!
	Тя обърна дисплея към тях.
	— Шегуваш ли се? — каза Нилс и усети през тялото му да преминава тръпка. — И това го има в нета?
	— Да, излезе веднага! — отговори Вендела.
	— Толкова. Са. Готини. — Басе не го свърташе.
	— Какво да правим? Да я пуснем ли в Снапчат? — Вендела се обърна към Нилс.
	Той постоя мълчаливо, позволявайки си няколко секунди размисъл. После по лицето му се разля широка усмивка.
	— Няма да правим нищо. Не още.
	Басе и Вендела изглеждаха разочаровани, но той бързо им разясни плана си. Басе се засмя високо. Беше гениално. Просто, но гениално.

	* * *

	Децата обсипаха Карим с въпроси, когато той седна до масата в кухнята. Нямаше сили да им отговори, затова просто измърмори нещо. Мозъкът му бе поел твърде много информация за твърде кратко време. Не се бе чувствал толкова умствено изтощен, откакто учеше в университета. В действителност не беше толкова трудно, беше изучавал по-сложни неща от плаването, но информацията достигаше до него посредством език, който още не бе овладял, а и самото море беше така чуждо. И плашещо.
	Спомените от пътуването през Средиземно море го бяха връхлетели с изненадваща сила. Досега не осъзнаваше колко изплашен всъщност е бил в онази лодка. Тогава не бе имал време за подобни мисли. С Амина бяха твърде съсредоточени върху това да опазят децата си. Но тази сутрин, когато се качи в лодката с Бил, Карим си припомни всяка вълна, всеки писък на хората във водата, както и погледите на тези, които внезапно преставаха да крещят и потъваха бавно под повърхността, за да не изплуват никога повече. Беше потиснал всички тези образи, втълпяваше си, че от значение е единствено това, че семейството му е в безопасност. Че имат нова страна. Нов дом.
	— Искаш ли да поговорим за днес? — попита Амина и го погали по косата.
	Той поклати глава. Не че не можеше да се изповяда пред нея. Тя нямаше да го съди, нямаше да се усъмни в него. Но толкова дълго време тя бе силната — през последните месеци в Сирия, както и по време на дългото пътуване до Швеция.
	Сега беше негов ред.
	— Просто съм изморен — каза той и отново разбърка чинията с баба гануш, приготвен от жена му.
	Беше не по-малко вкусен от маминия, макар че Карим, разбира се, никога не би посмял да го каже на майка си. Темпераментът й беше почти толкова буен, колкото този на Амина.
	Тя докосна ръката му и погали белезите по кожата. Той й се усмихна изморено.
	Майка му почина, докато Карим беше в затвора. А след като излезе навън, бяха принудени да избягат. Не посмяха да кажат на никого. Понастоящем Сирия беше страна, пълна с доносници. Човек никога не знаеше кой ще опита да спаси кожата си, като предаде някого другиго. Съседи, приятели, роднини — не можеше да се разчита на никого.
	Не искаше да мисли за пътуването. Беше разбрал, че според много шведи те са напуснали родината си в търсене на луксозен живот. Тази наивност го смайваше. Как можеха да си мислят, че човек би напуснал всичко, което познава и обича, само защото си мисли, че на запад би могъл да се къпе в злато. Вярно, беше попадал и на такива, които биха стъпкали жени и деца, за да спасят собствената си кожа, и които не копнееха да видят отново старите си къщи. Но на Карим му се искаше шведите да можеха да видят всички останали. Тези, които бяха принудени да напуснат домовете си, за да спасят семействата си. Тези, които искаха да дадат каквото могат на страната, която ги бе приела.
	Амина продължаваше да гали белезите по ръката му и той вдигна поглед от чинията. Осъзна, че не е опитал и хапка, докато умът му се ровеше в спомените, които си мислеше, че е потиснал.
	— Сигурен ли си, че не ти се говори? — Тя му се усмихна.
	— Беше трудно — отговори той.
	Самия ритна Хасан. Амина просто ги изгледа, което беше достатъчно.
	— Толкова много нови неща — продължи Карим. — Толкова много странни думи. Дори не съм сигурен дали той всъщност не е луд…
	— Бил?
	— Да. Не знам, може би е побъркан и иска да направи нещо невъзможно.
	— Всичко е възможно, нали все това повтаряш на децата?
	Амина седна в скута му. Беше необичайно да демонстрират нежност пред децата и те погледнаха ококорено родителите си. Но Амина усети, че в момента той се нуждае от близостта й.
	— Използваш думите на съпруга си срещу него, така ли? — каза той и отметна кичурите от лицето й.
	Косата й, дълга, гъста и черна, беше едно от много неща, които Карим обичаше в жена си.
	— Съпругът ми говори умни неща — каза тя и го целуна по бузата. — Понякога.
	Карим се засмя на глас за пръв път от много време и усети как мускулите му се отпускат. Децата не разбраха шегата, но също започнаха да се смеят. Защото баща им го правеше.
	— Имаш право. Всичко е възможно — каза той и я шляпна по дупето. — Но сега се отмести, за да мога да се наям. Почти толкова вкусно е, колкото го правеше майка ми.
	Амина отвърна, като просто го перна по рамото, а Карим си взе една сарма.

	* * *

	— Ще й се обадиш ли? — попита Паула и се усмихна на Мартин, който тъкмо сменяше предавката преди един завой. — Чувала съм, че тигриците са на мода. А и доколкото знам, това няма да ти е първият път с по-възрастна жена…
	Не беше тайна, че Мартин беше вършал сред дамите в околността, както и че се харесваше на жени, значително по-възрастни от него. Паула не го познаваше по времето, преди той да заживее с любовта на живота си Пия, така че за нея историите от ергенските му дни бяха просто градски легенди, но това не означаваше, че не може да го дразни на тази тема. А Мари бе флиртувала без никакви задръжки, оставяйки вратата пред Мартин широко отворена.
	— О, стига — каза той и се изчерви.
	— Ето тук — каза Паула и посочи луксозната къща до морето.
	Мартин като че си отдъхна, че на Паула не й остава време за още шеги.
	— Ще спра ей там — информира я той напълно ненужно, тъй като вече завиваше по големия бетонен пристан.
	Над тях се извисяваше комплексът „Бадис“. Паула се радваше, че старата постройка във функционалистичен стил беше реновирана преди няколко години. Беше виждала на снимки как е изглеждал комплексът по-рано и щеше да е грехота, ако сградата бе продължила да пустее. Още се носеха истории за празненствата и нощните клубове, които се бяха помещавали там, и Паула предполагаше, че немалък брой от жителите на Фелбака дължат съществуването си на „Бадис“.
	— Не е сигурно, че си е у дома — каза Мартин и заключи колата. — Но да почукаме и да видим.
	Той тръгна към красивата къща, наета от Мари, а Паула го последва.
	— Джеси е тийнейджърка, а има на разположение такава къща — каза тя. — Боже, ако бях на нейно място, нямаше да припаря навън.
	Паула засенчи очи с ръка. Слънцето се отразяваше в морето пред тях и я заслепяваше.
	Мартин почука на вратата. Вярно, можеха да звъннат, за да се уверят, че Джеси си е у дома, но и двамата предпочитаха да се срещат с хората, когато те не са подготвени за посещението им. Така не им даваха време да обмислят отговорите си и истината по-лесно излизаше наяве.
	— Изглежда няма никого — каза Паула, тъпчейки на едно място.
	Тя не се славеше с търпението си, за разлика от Йохана, която беше самото спокойствие. Това, от своя страна, понякога можеше да докара Паула до лудост.
	— Чакай — каза Мартин и почука още веднъж.
	След цяла вечност чуха някой да слиза по стълбище вътре в къщата. Стъпките се приближиха до входната врата и накрая някой отключи ключалката.
	— Здрасти — каза момиче на около петнайсет години.
	Носеше къси панталони и черна тениска с хард рок мотиви. Косата й беше рошава и тя като че бе навлякла дрехите съвсем набързо.
	— Идваме от полицейското управление в Танумсхеде и бихме искали да ти зададем няколко въпроса — каза Мартин и кимна на момичето, което ги гледаше колебливо иззад открехнатата врата.
	— Майка ми…
	— Преди малко говорихме с нея — прекъсна я Паула. — Тя знае, че сме тук, за да говорим с теб.
	Момичето все още ги гледаше скептично, но след няколко секунди отстъпи и отвори вратата.
	— Влезте — каза то и ги поведе навътре в къщата.
	Паула усети как пулсът й се ускори, щом видя стаята, в която се озоваха. Гледката беше фантастична. Големи стъклени врати водеха към кей, от който се виждаше целият залив. Божичко. Как само живееха някои хора.
	— Какво искате?
	Джеси се настани до голяма кухненска маса от масивно дърво, без да ги покани да седнат. Паула се зачуди дали липсата на учтивост се дължи на лошо възпитание, или чисто и просто на тийнейджърска опърничавост. След срещата с майката беше склонна да приеме първото предположение. Мари не изглеждаше особено топло и майчински настроена.
	— Разследваме убийството на едно малко момиче. И… ами, имахме основания да говорим с майка ти във връзка с…
	Паула видя, че Мартин се мъчи да намери правилните думи. Не знаеха какво знае Джеси за миналото на майка си.
	Тя обаче сама отговори на този въпрос:
	— Да, чух за това, едно момиче е било намерено на същото място като момичето, за което казват, че е убито от мама и Хелен.
	Погледът й блуждаеше и Паула й се усмихна.
	— Трябва да разберем къде се е намирала майка ти между неделя вечерта и понеделник следобед — каза тя.
	— Аз откъде да знам? — отвърна Джеси и сви рамене. — Неделя вечерта беше на някакво парти с филмовия екип, но нямам представа кога се е прибрала. Не е като да спим в една спалня.
	Джеси сви крака до тялото си и опъна тениската върху коленете си. Паула не виждаше много прилики между майка и дъщеря. Може би Джеси се бе метнала на баща си, който и да беше той. Беше потърсила Мари в Гугъл, за да разбере колкото се може повече за миналото й, и на много места се споменаваше, че никой не е наясно кой е бащата на Джеси. Зачуди се дали момичето знае. Или пък самата Мари.
	— Къщата не е особено голяма, дори да не делите една стая, би трябвало да си чула кога се прибира — каза Мартин.
	Прав беше, помисли си Паула. Преустроената рибарска къща наистина беше луксозна, но не и просторна.
	— Спя с музика. Слагам си слушалки — каза Джеси, сякаш това беше нещо съвсем естествено.
	Паула, която държеше в спалнята да е студено, тъмно и съвършено тихо, се зачуди как е възможно човек да спи, докато музиката бучи право в ушите му.
	— В нощта между неделя и понеделник също ли? — попита Мартин, отказвайки да се предаде.
	Джеси въздъхна.
	— Винаги го правя.
	— Значи нямаш представа кога и дали майка ти се е прибрала? Тя тук ли беше, когато се събуди?
	— Не, обикновено тръгва рано за студиото — каза Джеси и дръпна тениската си още по-надолу.
	Дрехата никога повече нямаше да си възвърне първоначалните размери. Паула опита да прочете какво пише на нея, но буквите бяха оформени като странни светкавици, така че бе невъзможно. Сигурно, така или иначе, не беше чувала за групата. Като тийнейджърка имаше кратък период, в който харесваше „Скорпиънс“, но като цяло, не разбираше от рок музика.
	— Наистина ли мислите, че мама е отишла до онази къща и е убила някакво хлапе? Вие сериозно ли?
	Джеси чоплеше кожичките на пръстите си. Паула цялата изтръпна, като забеляза колко дълбоко е изгризала ноктите си. На някои места дори беше разранила кожата си.
	— Знаете ли какво им е било на семействата им? Ами на нас? Колко гадости сме понесли, защото майките ни са били осъдени за нещо, което не са извършили! А сега идвате да разпитвате за някакво друго убийство, което няма нищо общо с майките ни!
	Паула гледаше Джеси мълчаливо. Въздържа се да отбележи, че Мари е изградила цялата си кариера, говорейки за травмата, която е преживяла като дете.
	Мартин се обърна към момичето.
	— Вашите майки? — каза той. — За сина на Хелен ли говориш? Познавате ли се?
	— Да, познаваме се — каза Джеси и отметна коса. — Това е приятелят ми.
	Отгоре се чу шум, който ги стресна.
	— Той тук ли е? — попита Паула и погледна към стръмната стълба, водеща към горния етаж.
	— Да — каза Джеси, а по шията й избиха червени петна.
	— Можеш ли да го помолиш да слезе? — попита Мартин приятелски. — Трябваше колегите да говорят с Хелен и семейството й, но ако той така и така е тук…
	— Окей — каза Джеси и се провикна към горния етаж. — Сам? Полицията е тук. Искат да говорят с теб!
	— От колко време сте заедно? — попита Паула, а момичето изпъна ръце нагоре.
	Паула предположи, че досега в живота й не е имало много момчета.
	— Ами, тъкмо тръгнахме — каза Джеси и се размърда, но Паула забеляза, че тя няма нищо против да говори за това.
	Спомняше си щастието, което самата тя изпита първия път, когато се събра с някого. Колко хубаво беше да бъде част от двойка. Само че в нейния случай не беше Сам, а Джоузефин. И определено не смееха да показват отношенията си открито. Тя излезе на светло чак на двайсет и пет, а впоследствие се чудеше защо й е отнело толкова много време. Небето не се срути, земята не се продъни, не я покоси светкавица. Животът й не беше съсипан. По-скоро обратното. За първи път се почувства свободна.
	— Здрасти.
	По стълбите лежерно слизаше върлинест тийнейджър. Носеше къси панталони и беше гол до кръста.
	— Тя облече тениската ми — каза той и посочи Джеси.
	Паула го огледа с любопитство. Повечето тукашни познаваха баща му, в околността не се срещаха много войници на ООН. Не си беше представяла, че синът на Джеймс Йенсен изглежда така. С коса, боядисана в гарвановочерно, очна линия и предизвикателен поглед. Паула инстинктивно почувства, че зад външността му се крие нещо повече. В работата си многократно се беше натъквала на младежи със същия поглед и той рядко свидетелстваше за особено щастлив живот и хубави преживявания.
	— Имаш ли нещо против да поговорим малко? — попита Паула. — Искаш ли да се обадиш на родителите си, за да поискаш разрешение?
	С Мартин си размениха погледи. Всъщност беше абсолютно против правилата да разпитват непълнолетен в отсъствието на родителите му. Но тя реши да възприеме това като обикновен разговор, не като разпит. Просто щяха да му зададат няколко въпроса и беше глупаво да не се възползват от случая, след като Сам и без това беше тук.
	— Разследваме убийството на Неа, която ти е била съседка. По причини, които вероятно не е нужно да разясняваме, трябва да установим къде са били майките ви по времето, когато е изчезнала Неа.
	— Говорихте ли с мама? — попита той и седна до Джеси.
	Тя му се усмихна и видът й рязко се промени. Сега сияеше от щастие.
	— Срещнахме се с нея, да — каза Мартин, изправи се и отиде до мивката. — Може ли да си налея чаша вода?
	— Разбира се — каза Джеси и сви рамене, без да свали поглед от Сам.
	— И тя какво ви каза? — попита Сам, човъркайки една дупка от чеп в масата.
	— Предпочитаме да чуем какво ще ни кажеш ти — отвърна Паула и му се усмихна меко.
	Нещо в него я трогваше. Сам беше на границата между дете и възрастен и тя почти можеше да види конфликта между тези две страни. Зачуди се дали той самият изобщо знае коя от тях предпочита. Вероятно беше трудно да растеш с баща като Джеймс. Никога не бе изпитвала особени симпатии към здравеняци и мачовци, може би защото и те рядко изпитваха симпатии към такива като нея. А да имаш баща, който е персонификация на мъжкия идеал, надали беше леко.
	— Какво искате да знаете? — попита той и сви рамене, сякаш му беше все едно.
	— Знаеш ли какво е правила майка ти между неделя вечерта и понеделник следобед?
	— Не можете ли да сте малко по-конкретни? Не следя внимателно нито часовника, нито мама. — Сам продължаваше да човърка дупката.
	Мартин се върна с чаша вода в ръка.
	— Разкажи ни какво си спомняш — каза той. — Започни с неделя вечерта.
	Мартин преполови чашата на един дъх и Паула усети как самата тя ожаднява. В единия край на стаята имаше вентилатор, но той не помагаше. Въздухът в стаята трептеше от тягостната лятна жега, въпреки че вратите бяха широко отворени. Нямаше бриз, който да ги разхлади. Морето беше огледално спокойно.
	— Вечеряхме рано — каза Сам и погледна към тавана, все едно се опитваше да си представи неделната вечер. — Кюфтета с картофено пюре. Домашно, татко мрази пюре на прах. После той излезе по работа, а аз се качих в стаята си. Нямам представа какво е правила мама. Обикновено прекарвам вечерите сам със себе си. А сутринта спах до… не знам… късно. Но предполагам, че мама е излязла да тича. Прави го всяка сутрин.
	Паула стана и също отиде да си сипе вода. Езикът й бе започнал да лепне за небцето. Междувременно се обърна към Сам и попита:
	— Но не си я видял?
	Той тръсна глава.
	— Не. Спях.
	— А към колко часа я видя, след като се събуди?
	Мартин пресуши чашата си и избърса уста с опакото на ръката си.
	— Не знам. Може би по обяд? Лятна ваканция е. Кой ти гледа?
	— После излязохме с лодката ти — каза Джеси. — Мисля, че беше към два следобед. В понеделник.
	Тя все още не откъсваше поглед от Сам.
	— Точно така, вярно — каза той и кимна. — Излязохме с лодката ми. Или… лодката на мама и татко. Семейната. Но най-вече аз я ползвам. Мама не може да я управлява, а татко все го няма.
	— Сега от колко време си е у дома? — попита Паула.
	— Няколко седмици. Скоро пак заминава. Малко след началото на учебната година, струва ми се.
	— Къде? — попита Мартин.
	Сам сви рамене.
	— Не знам.
	— Спомняте ли си нещо друго от понеделника?
	И двамата поклатиха глави.
	Паула погледна Мартин, който кимна. Изправиха се.
	— Благодаря за водата. И за разговора. Възможно е по-нататък да имаме още въпроси.
	— Добре — каза Сам и отново сви рамене.
	Младежите не ги изпратиха до вратата.


>	Бохуслен, 1672

	_Когато чу писъците на Мерта, Елин се затича по-бързо от когато и да било. Бялата риза на Пребен се мяркаше между дърветата, той беше по-бърз от нея и разстоянието между тях се увеличаваше. Сърцето й биеше бясно, полата й се закачаше в храстите, клонките се чупеха, платът се късаше. Видя езерото далеч напред и се забърза още повече. Писъците на дъщеря й се приближаваха._
	— _Мерта! Мерта! — викна тя пронизително._
	_Щом стигна до брега на езерото, падна на колене. Пребен беше нагазил вътре и вървеше към момичето, но когато водата стигна до гърдите му, той изруга._
	— _Кракът ми се заклещи и не мога да се освободя! Елин трябва да доплува до Мерта, момичето няма да издържи още дълго!_
	_Погледът на Пребен бе подивял и Елин видя как се мъчи да се отскубне. После се обърна отчаяно към Мерта, която бе замлъкнала и изглеждаше, сякаш е на път да потъне в катраненочерната вода._
	— _Не мога да плувам! — извика Елин, оглеждайки се за някакво спасение._
	_Знаеше, че ако се хвърли безразсъдно в езерото, със сигурност няма да успее да помогне на Мерта и момичето ще се удави. А и тя също._
	_Затича се към другия край на езерото. То беше малко, но дълбоко. Над повърхността вече се показваше единствено темето на Мерта. Един голям клон висеше над водата и Елин се покатери върху него, но въпреки това от момичето я делеше повече от метър. Тя извика на Мерта да се бори. Дъщеря й като че ли я чу и отново размаха ръце. Елин я болеше, но въпреки това успя да се придвижи малко по-напред по клона. Вече се приближаваше до Мерта достатъчно, че да опита да я улови._
	— _Хвани ръката ми! — викна тя и се протегна колкото можеше, без да рискува да изпусне клона._
	_Пребен също се развика с цяло гърло._
	— _Мерта! Хвани ръката на Елин!_
	_Момичето се мъчеше отчаяно да достигне майка си, но й беше трудно и непрестанно гълташе вода._
	— _Мерта! Мили боже, хвани ръката ми!_
	_И като по чудо Мерта сграбчи дланта й. Елин стисна с всички сили и опита да пропълзи назад. Тежеше й, но някак си успя да намери нужните сили. Пребен най-накрая се освободи и заплува към тях. Когато приближиха края на езерото, той стигна до тях и взе Мерта в прегръдките си, така че Елин можеше да я пусне. И двете ръце я боляха, но облекчението беше толкова голямо, че сълзите бликнаха неконтролируемо от очите й. Веднага щом стъпи на твърда земя, тя се хвърли към Мерта и заедно с нея прегърна и Пребен, който беше клекнал и все още държеше момичето._
	_Елин нямаше представа колко дълго са седели така, обвили ръце едни около други. Чак когато Мерта започна да трепери, осъзнаха, че трябва да се приберат и да облекат момичето, а и себе си, със сухи дрехи._
	_Пребен вдигна Мерта и я понесе внимателно през гората. Леко накуцваше и Елин видя, че е изгубил едната си обувка, вероятно тази, която се беше заклещила в нещо на дъното на езерото._
	— _Благодаря — каза тя с разтреперан от плач глас, а Пребен се обърна към нея с усмивка._
	— _Аз не направих нищо. Елин намери решение._
	— _Бог ми помогна — каза Елин спокойно и почувства, че думите й са истина. Мерта успя да хване ръката й с божията помощ, беше напълно убедена в това._
	— _Значи, тази вечер ще благодаря на Господа още по-усърдно — каза Пребен и притисна момичето по-плътно до себе си._
	_Зъбите на Мерта трепереха иззад посинелите й устни._
	— _Защо Мерта е ходила до езерото? Тя знае, че не може да плува. — Елин опита да не звучи укорително, но просто не разбираше. Мерта знаеше, че не бива да се приближава твърде много до водата._
	— _Тя каза, че Виола е в езерото и ще се удави — смотолеви Мерта._
	— _Кой? Кой е казал, че Виола е във водата? — попита Елин и сви вежди._
	_Но й се струваше, че вече знае отговора. С Пребен се спогледаха._
	— _Брита ли каза така? — попита той._
	_Мерта кимна._
	— _Да, тя дойде с мен донякъде и ми показа накъде да вървя. После каза, че трябва да се връща, но че аз трябва да спася Виола._
	_Вбесена, Елин погледна Пребен и видя, че очите му са почернели като водата в езерото._
	— _Ще говоря със съпругата си — каза той глухо._
	_Приближаваха къщата, а Елин искаше да крещи, да дере, скубе и удря сестра си, но знаеше, че трябва да послуша Пребен. Иначе щеше да навлече беда на себе си и дъщеря си. Застави се да си поеме дълбоко въздух няколко пъти и помоли силите свише да я дарят с търпение, но вътрешно кипеше._
	— _Какво е станало?_
	_Лил-Ян се затича към тях, следван от още няколко слуги и слугини._
	— _Мерта беше влязла в езерото, но Елин я извади — каза Пребен, вървейки с широки крачки към къщата._
	— _Остави я в колибата ни — каза Елин. Не искаше момичето да се доближава до Брита._
	— _Не, на Мерта й трябват сухи дрехи и топло легло. — Той се обърна към най-младата от прислужничките. — Стина може ли да приготви ваната?_
	_Тя се поклони леко и изтича вътре, за да стопли вода._
	— _Ще донеса сухи дрехи — каза Елин. Отдели се неохотно от Пребен и Мерта, но преди това погали момичето по главата и целуна леденото й чело. — Мама веднага се връща — каза тя, след като Мерта изскимтя в знак на протест._
	— _Какво става тук? — каза Брита кисело._
	_Изглежда, бе чула суматохата на двора и сега стоеше на вратата. Щом видя Мерта в прегръдките на Пребен, лицето й стана по-бяло от ризата на мъжа й._
	— _Какво… какво…_
	_Очите й се ококориха от изненада. Елин се чувстваше като трескава. Молеше се както никога досега. Нужна й беше сила, за да не убие Брита на място. И молитвите й бяха чути. Съумя да си замълчи, но за всеки случай се обърна бързо и отиде да донесе сухи дрехи. Не чу какво каза Пребен на съпругата си, но забеляза погледа, който й хвърли. За пръв път в живота си виждаше сестра си изплашена. Но зад страха й се криеше още нещо, което на свой ред изплаши Елин. Омраза, по-гореща от адските огньове._

	* * *

	Децата си играеха на долния етаж. Патрик беше в управлението, а Ерика бе помолила Кристина да мине за малко, за да може да поработи необезпокоявано. Беше опитвала да работи, когато е сама с децата, но нямаше как да се концентрира, тъй като тънки гласчета се провикваха през пет минути и искаха нещо от нея. Вечно някой беше гладен или му се пишкаше. Но Кристина нямаше нищо против да остане малко повече, за което Ерика й беше дълбоко благодарна. Колкото и недостатъци да имаше свекърва й, тя се държеше фантастично с децата и винаги се отзоваваше без колебание. Понякога Ерика се чудеше какви щяха да бъдат собствените й родители като баба и дядо. Те починаха, преди децата да се родят, така че никога нямаше да получи отговор на този въпрос, но й се искаше да мисли, че малките биха могли да накарат майка й да омекне. Че те, за разлика от нея и Ана, биха могли да пробият твърдата черупка, която обгръщаше Елси.
	Ерика вече бе узнала за миналото на майка си и отдавна й беше простила, така че вярваше, че тя би била добра баба и би си играла с децата. Също така и за миг не се съмняваше, че татко й би бил фантастичен дядо. Толкова фантастичен, колкото беше и като баща. Понякога си го представяше как седи в любимия си стол на верандата, заобиколен от Мая и близнаците, дърпа от лулата си и разправя приказки за духове и привидения из архипелага. Сигурно щеше да им изкара акъла, както правеше с Ерика и Ана. А децата щяха да обичат миризмата на лулата и дебелите му плетени пуловери, които винаги носеше, защото Елси настояваше да пестят от отопление.
	Очите й започнаха да парят и Ерика прогони мислите за родителите си. Загледа се в голямото табло, което покриваше едната дълга стена на кабинета. По него висяха всички ксерокопия, разпечатки, снимки и бележки. Това беше една от стъпките в работния й процес. Първо събираше материали, които трупаше на купчини, и поемаше цялата информация наведнъж. После опитваше да създаде някакъв ред в хаоса. Обичаше този етап от работата, най-често мъглата около наглед непонятните истории се вдигаше именно тогава. Всеки път когато се захванеше с нова книга, Ерика имаше чувството, че никога няма да успее да я завърши. Но някак си винаги успяваше.
	Този път обаче не ставаше дума просто за книга. В историята, която първоначално се отнасяше за отминал случай и стара трагедия, беше настъпил неочакван обрат. Сега ставаше дума за текущо разследване на убийство, още едно мъртво момиче и още скърбящи хора.
	Ерика вдигна ръце зад тила си и се взря в таблото, опитвайки се да открие някаква връзка. Напоследък й беше малко по-трудно да чете от такова разстояние, но отказваше да приеме, че може би вече се нуждае от очила.
	Разгледа снимките на Мари и Хелен. Двете бяха толкова различни. И на външен вид, и като излъчване. Хелен, брюнетка с обикновени черти и свит характер. Мари, блондинка с красиво лице, загледана спокойно в обектива. Неприятно беше, че не можеха да открият протоколите от разпитите. Никой не знаеше къде са, възможно бе дори да са унищожени. От опит знаеше, че полицейското управление в Танумсхеде не можеше да се похвали с кой знае колко добра организация. В момента Аника поддържаше пруски ред в участъка, но от това нямаше полза, когато ти трябваха материали отпреди назначаването й.
	Протоколите биха могли да помогнат на Ерика да вникне в отношенията между момичетата и да разбере какво всъщност се е случило през онзи ден и защо двете са си признали. Статиите във вестниците от онова време не предоставяха много странична информация, не отговаряха на въпроса „как“, а само на „какво“. И понеже Лейф отдавна беше мъртъв, Ерика нямаше кого да попита. Беше се надявала на посещението си при дъщеря му, само че след като се разделиха, Виола не се беше обадила. Ерика не знаеше дали Лейф действително е запазил някакви материали, но интуицията й подсказваше, че е така. Предположението й се основаваше на факта, че той до последно не бе могъл да загърби случая „Стела“. Ерика отново стигна до ключовия въпрос. Лейф беше човекът, пред когото Мари и Хелен бяха признали за убийството, и той бе заявил пред всички медии, че случаят е решен. Защо тогава толкова години по-късно бе решил, че момичетата са невинни?
	Ерика отново замижа, за да фокусира буквите. От долния етаж се чуваше как децата играят на криеница с баба си. Играта винаги се усложняваше от творческото отношение на близнаците към броенето: „Едно, две, десет, ИДВАМ!“.
	Изведнъж една статия в „Бохусленинген“ улови вниманието на Ерика. Тя се изправи и свали разпечатката от таблото. Беше я чела многократно, но сега взе химикалка и огради един ред. Статията беше от дните, след като момичетата се бяха отрекли от признанията си, а журналистът бе успял да накара Мари да отговори на един от въпросите му.
	„Някой ни следеше в гората“, гласеше цитатът.
	Твърдението беше отхвърлено като лъжа, като детински опит да стоварят вината върху някого другиго. Но ако наистина някой бе последвал момичетата в гората? Какво означаваше това за убийството на Неа? Ерика взе жълто залепящо се листче от бюрото си и написа: „Някой в гората?“. После върна статията на мястото й, залепи бележката върху нея и остана загледана в таблото. Как да продължи? Как можеше да разбере дали наистина някой е следил момичетата? И ако да, кой би могъл да е това?
	Мобилният й телефон изпиука откъм бюрото и тя се обърна. На дисплея бе изписан непознат номер, без име. Но по съдържанието на съобщението Ерика се досети от кого е.
	„_Разбрах, че си говорила с майка ми. Да се видим?_“
	Ерика се усмихна и остави телефона, като преди това изпрати кратко потвърждение. Може би все пак щеше да получи някои отговори.

	* * *

	Патрик довърши доклада за разговора с Хелен и Джеймс и натисна „Принтирай“. Когато пристигна у тях, и двамата си бяха вкъщи и с готовност отговориха на въпросите му. Джеймс потвърди думите на Хелен, че никой от семейството не е чул доброволческите отряди в нощта между понеделник и вторник, а освен това разказа къде е бил самият той. Бе пътувал по работа. Пристигнал в хотела си в Гьотеборг още в неделя вечерта, а на следващия ден имал делови срещи чак до четири следобед, когато се качил в колата и потеглил обратно. Хелен каза, че в неделя вечерта си е легнала към десет, като взела приспивателно и спала цяла нощ, чак до девет сутринта, когато излязла да тича, както обикновено.
	Патрик се чудеше дали някой може да потвърди тази информация.
	Остро телефонно позвъняване го изтръгна от размислите му и той вдигна разсеяно, опитвайки се да попречи на съдържанието на поставката за химикалки, която събори, без да иска, да се разпилее по бюрото. Когато чу кой се обажда, той седна на стола, взе химикалка и се пресегна към тефтера си.
	— Успял си да ни вредиш по-напред — каза той облекчено и получи измърморено потвърждение в отговор.
	— Да, не беше лесно. _You owe me one._* Но все пак… случаи с деца… — Педерсен въздъхна и Патрик разбра, че съдебният медик е също толкова афектиран от смъртта на Неа, колкото самият той. — Ще карам по същество. Все още не съм готов с окончателния доклад, но установих, че момичето е умряло вследствие на черепно-мозъчна травма.
	[* Длъжник си ми. — Б.пр.]
	— Окей — каза Патрик и си записа. Знаеше, че Педерсен скоро ще му изпрати подробен доклад, но воденето на бележки му помагаше да подреди ключовата информация в съзнанието си. — Знае ли се какво е причинило нараняванията?
	— Не, но открих замърсяване в раната. С изключение на това всички следи бяха отмити.
	— Замърсяване? — Патрик спря да пише и сбърчи чело.
	— Да, пратих проба на НЛК*, с малко късмет ще получим отговор до няколко дни.
	[* Националната лаборатория по криминалистика, на шведски NFC. — Б.пр.]
	— А предметът, с който е нанесена травмата? Значи по него е имало мръсотия?
	— Да… — каза Педерсен провлечено.
	Патрик знаеше, че той прави така, когато не е съвсем уверен и не иска да каже твърде много или твърде малко. Подвеждащата информация можеше да е фатална за изхода на едно разследване и Педерсен го знаеше.
	— Не съм сигурен — каза той и отново замълча. — Но съдейки по раните, предметът е бил много тежък. Или…
	— Или какво? — попита Патрик. Театралните паузи на Педерсен накараха пулсът му да се ускори.
	— Ами, или пък става дума за нараняване при падане.
	— При падане?
	Патрик си представи горската поляна и езерото. Там нямаше откъде да се падне, освен ако момичето не се беше качило на дърво, разбира се. Но тогава кой беше скрил тялото под ствола?
	— Мисля, че момичето може да е било преместено — каза Педерсен. — По тялото има следи, които сочат, че дълго време е лежала по гръб, но когато я намерихме, беше просната по корем. Била е преместена и сложена в тази позиция, но преди това е лежала по гръб няколко часа. Трудно ми е да кажа колко точно.
	— Откри ли прилики със случая „Стела“? — попита Патрик и доближи върха на химикалката до тефтера.
	— Направих сравнение с протокола от аутопсията — каза Педерсен, — но не открих други прилики, освен че и двете момичета са умрели след удар в главата. Но в раната на Стела е имало следи от дърво и камък. Освен това е било очевидно, че убийството е извършено на поляната до водоема, където е намерено момичето. Турбьорн намерил ли е нещо подобно тук? Това, че тялото е било поставено под ствола, не означава непременно, че е преместено от далеч. Може момичето да е било убито някъде наблизо.
	— Да, ако приемем, че нараняването е причинено от удар, а не от падане. В този район няма височини, откъдето да се падне, теренът дори не е хълмист. Ще се обадя на Турбьорн да го питам докъде е стигнал. Но докато бях там, аз лично не видях нищо, което да сочи, че Неа е била убита на това място.
	Патрик отново си представи полянката. Не бе забелязал петна кръв, но Турбьорн и екипът му документираха всичко сантиметър по сантиметър и ако там имаше нещо, което не можеше да се забележи с просто око, те щяха да го открият.
	— Имаш ли да докладваш нещо друго? — попита Патрик.
	— Не, не открих нищо интересно. Неа е била здраво четиригодишно момиче, добре хранено, без наранявания, с изключение на черепно-мозъчната травма. Съдържанието на стомаха беше смесица от шоколад и тесто. Предполагам, че е яла някакъв шоколадов десерт, вероятно най-обикновена вафла „Кекс“*.
	[* Традиционна марка шоколадови вафли, която се продава в Швеция още от първата половина на миналия век. — Б.пр.]
	— Окей, благодаря — каза Патрик.
	Той приключи разговора, остави химикалката, изчака минутка и се обади на Турбьорн Рууд. Прозвучаха доста сигнали и Патрик беше на път да затвори, когато чу резкия глас на Турбьорн.
	— Ало?
	— Здрасти, Патрик е. Хедстрьом. Току-що говорих с Педерсен и просто исках да проверя докъде сте.
	— Още не сме готови — каза Турбьорн отсечено.
	Винаги звучеше все едно е ядосан, но Патрик вече му беше свикнал. Турбьорн беше един от най-добрите в областта си. Бяха му предлагали работа в Стокхолм и Гьотеборг, но той бе твърде привързан към родния си град Удевала и не виждаше причина да се мести.
	— Кога мислите, че ще приключите? — попита Патрик, който отново бе взел химикалката си.
	— Невъзможно е да се каже — измърмори Турбьорн. — Не искаме да претупаме точно този технически анализ. Нито пък някой друг, естествено. Но, да, сам знаеш… Животът тепърва е бил пред малката. Това… — Той се прокашля и преглътна тежко.
	Патрик добре го разбираше, най-доброто, което можеха да направят за момичето, беше да действат възможно най-хладнокръвно и професионално. И да намерят виновника.
	— Има ли нещо, което можеш да ми кажеш още отсега? Педерсен е направил аутопсията, момичето е умряло от черепно-мозъчна травма. Намерихте ли нещо, което би могло да е използвано като оръжие? Или пък някакви следи, които да сочат, че е умряла близо до мястото, където я открихме?
	— Не… — каза Турбьорн неохотно.
	Патрик знаеше, че той не обича да дава каквато и да е информация, преди всичко да е готово. Въпреки това Турбьорн разбираше, че се нуждаят от информация, с която да придвижат разследването напред.
	— Не открихме нищо, което да свидетелства, че е убита в близост до езерото. Нямаше следи от кръв по земята, нито по някой предмет, който би могъл да се използва като оръжие.
	— В какъв радиус търсихте?
	— Обработихме голям район около езерото. Не мога да кажа с точност, ще го пише в доклада, но се постарахме. И както казах, нямаше кръв. А черепно-мозъчна травма означава обилна кръвозагуба.
	— Да, изглежда безспорно, че това е вторично местопрестъпление — каза Патрик и направи няколко записки. — А първичното е някъде другаде.
	— В дома на момичето? Да потърсим ли следи от кръв там?
	В първия момент Патрик не отговори. После каза бавно:
	— Йоста говори с родителите. Според него няма основания да ги подозираме, така че засега не сме работили по тази нишка.
	— Не знам, да ти кажа — отвърна Турбьорн. — Виждали сме какво може да се случи в едно семейство. Понякога става дума за нещастен случай. Понякога не.
	— Имаш право — каза Патрик и направи гримаса.
	Обзе го неприятното усещане, че може би са допуснали грешка. Наивна, глупава грешка. Не можеше да си позволи нито сантименталност, нито лековерност. Бяха видели твърде много през годините, трябваше да са готови за всичко.
	— Патрик?
	Плахо почукване го накара да вдигне поглед. Вече беше приключил разговора с Турбьорн и сега просто седеше и се взираше в нищото, обмисляйки каква да бъде следващата им стъпка.
	— Да?
	Аника се появи на вратата, изглеждаше обезпокоена.
	— Има нещо, което трябва да знаете. Започнахме да получаваме обаждания. Много обаждания. От доста неприятен характер…
	— Какво имаш предвид?
	Аника направи няколко крачки и застана пред бюрото му със скръстени ръце.
	— Звънят ни ядосани хора. Казват, че не си вършим работата. Получаваме дори заплахи.
	— Защо? Не разбирам — каза Патрик и поклати глава.
	Аника си пое дълбоко дъх.
	— Много хора се оплакват, че не разследваме бежанците толкова щателно, колкото би трябвало.
	— Че защо да го правим, не разполагаме с никакви улики, които да сочат в тази посока. — Патрик свъси вежди. Не разбираше за какво говори Аника. Защо хората се интересуваха от бежанския център?
	Тя извади бележника си и зачете на глас.
	— Според един господин, който предпочете да остане анонимен, било ясно, че извършителят е „някой проклет мангал от бежанския център“. Една дама пък, също анонимна, смята за „скандално“, че не сме „прибрали незабавно за разпит всеки един от ония криминални типове“. Твърди също така, че „никой от тях не е избягал от някаква си война, това е просто претекст да дойдат тук и да живеят на гърба на шведското общество“. Приех сигурно дузина такива обаждания. И всички желаят да останат анонимни.
	— Боже господи — каза Патрик с тежка въздишка. Това беше последното, от което се нуждаеха.
	— Е, сега поне знаеш — каза Аника и тръгна към вратата. — Как искаш да подходя към ситуацията?
	— Както досега — каза Патрик. — Отговаряй учтиво, без да казваш нищо конкретно.
	— Окей — каза тя и излезе от стаята.
	Той се провикна след нея.
	— Аника?
	— Да? — отвърна тя и подаде глава иззад рамката на вратата.
	— Можеш ли да помолиш Йоста да дойде тук? И се обади на прокурора в Удевала. Трябва ни разрешително за обиск.
	— Веднага — каза тя и кимна.
	Беше свикнала да не разпитва. Като му дойдеше времето, щеше да разбере за какво става дума.
	Патрик се облегна тежко назад в стола си. Йоста нямаше да се зарадва. Но се налагаше. И вече трябваше да са го направили.

	* * *

	Гърдите на Мартин се изпълниха с топлина, когато погледна Тюва в огледалото за обратно виждане. Беше я оставил при родителите на Пия и тя щеше да прекара там още едно денонощие, защото той беше твърде зает. Само че толкова копнееше да я види, че помоли Патрик да го освободи за един час. Имаше нужда от малко време с дъщеря си, за да може да продължи работата по случая. Знаеше, че огромното му желание да бъде до Тюва сигурно е свързано с огромния копнеж по Пия. С времето трябваше да се научи да се отделя от дъщеря си, да й дава повече свобода. Засега обаче искаше винаги да е близо до нея. Родителите на Пия, както и Аника, бяха единствените хора, на които можеше да я остави, и то само в краен случай, когато работата му го налагаше. Собствените му родители не бяха особено склонни да се грижат за малко дете. С радост навестяваха Мартин и Тюва от време на време, но никога не бяха питали дали могат да я гледат, а и той никога не ги бе молил.
	— Тате, искам да отидем на площадката — каза Тюва от задната седалка и погледите им се срещнаха в огледалото.
	— Разбира се, миличка — каза той и й прати въздушна целувка.
	В интерес на истината, Мартин се надяваше, че тя ще поиска да отидат там. Не можеше да спре да мисли за жената от детската площадка и макар да знаеше, че вероятността да се натъкне на нея е ниска, не знаеше как иначе би могъл да я открие. Обеща си, че ако има късмета да я срещне повторно, този път ще научи името й.
	Паркира до площадката и откопча Тюва от детската седалка. Вече можеше да се оправи с коланите и насън, но си спомняше как се мъчеше в началото, когато Тюва беше малка. Пуфтеше и ругаеше, докато Пия стоеше отстрани и му се смееше с глас. По онова време имаше толкова неща, които го затрудняваха, а сега му се струваха елементарни. Мартин си открадна прегръдка, докато вдигаше Тюва от седалката. Миговете, през които тя искаше да се гушкат, ставаха все по-малко. Светът предлагаше твърде много неща за откриване и твърде малко време за игра, така че вече се сгушваше в прегръдките му само когато се удареше или беше уморена. Той разбираше това и го приемаше, но понякога му се искаше да можеше да спре времето.
	— Тате, бебето, което ритна, е тук!
	Мартин усети как целият се изчервява.
	— Благодаря за тази формулировка, скъпа — каза той и погали Тюва по главата.
	— Пак заповядай, тате — каза тя учтиво, без да разбира за какво точно й благодари той.
	В следващия момент се затича към бебето, което се канеше да налапа цяла шепа пясък.
	— Не, не, момче, пясъкът не се яде — каза тя, хвана ръчичката му и изтръска внимателно пясъка от нея.
	— Каква хубава малка бавачка си имаме — каза жената и се усмихна широко на Мартин.
	Трапчинките й го накараха да се изчерви още повече.
	— Обещавам, че ще се опитам този път да не ритам детето ти.
	— Оценявам го — каза тя и отново му се усмихна, при което дори ушите му почервеняха.
	— Мартин Мулин — каза той и протегна ръка.
	— Мете Лауритсен.
	Дланта й беше топла и суха.
	— От Норвегия ли си? — попита той, разпознавайки лекия акцент.
	— Да, там съм родена, но живея в Швеция вече петнайсет години. От Халден съм, но бившият ми мъж е от Танумсхеде. Онзи, с когото ме чу да се карам по телефона онзи ден. — Тя направи извинителна физиономия.
	— Сега всичко наред ли е? — попита Мартин.
	С периферното си зрение виждаше как Тюва продължава да се занимава с бебето.
	— Не, не може да се каже. Все още е твърде зает с новата си приятелка, за да отделя време за Лилеман*.
	[* Букв. малък мъж. — Б.пр.]
	— Лилеман ли се казва? — пошегува се Мартин, въпреки че вече знаеше името на сина й.
	— Не, разбира се — засмя се Мете и хвърли любвеобилен поглед към сина си. — Казва се Йон, на баща ми, но го наричам Лилеман. Надявам се да успея да спра, преди да е станал тийнейджър.
	— Така ще е най-добре — каза Мартин с престорена сериозност, а стомахът му направи салто, когато видя блясъка в очите й.
	— С какво се занимаваш? — попита тя.
	За миг му се стори, че интонацията й е леко закачлива, но не можеше да прецени дали просто не му се иска да е така.
	— Полицай съм — каза Мартин и сам долови гордостта в гласа си. И наистина се гордееше с професията си. Искаше да стане полицай още от малък и никога не се бе колебал в избора си. Когато Пия умря, работата го спаси. Останалите служители в управлението бяха много повече от негови колеги, те бяха семейството му. Дори Мелберг. Всяко семейство си имаше по един дисфункционален член и спокойно можеше да се каже, че Бертил изпълняваше тази роля повече от добре.
	— Полицай — каза тя. — Яко.
	— Ами ти?
	— Работя като финансов асистент в една кантора в Гребестад.
	— Тук ли живееш? — попита Мартин.
	— Да. Таткото на Йон е тук. Но ако не смята да бъде част от живота му, тогава не знам… — Тя се загледа в сина си, когото Тюва прегръщаше и целуваше.
	— Още не се е научила, че не трябва да бъде твърде настоятелна — каза Мартин през смях.
	— Някой от нас така и не се научават — каза тя с широка усмивка. После се поколеба. — Е… в случай че не е твърде натрапчиво… Какво ще кажеш някой ден да излезем на вечеря?
	Тя като че ли съжали веднага, след като го каза, но стомахът на Мартин отново започна да се премята.
	— С удоволствие! — възкликна той твърде ентусиазирано. — При едно условие…
	— Какво? — попита Мете подозрително.
	— Аз черпя.
	Трапчинките отново се появиха и Мартин усети как нещо в него започва полека да се размразява.

	* * *

	— Къде са Мартин и Паула? Още ли не са се върнали? — попита Йоста, щом седна на стола пред бюрото на Патрик.
	Когато Аника му предаде съобщението, Йоста реши, че то се отнася за всички, но засега никой друг не се бе появил.
	— Освободих ги за кратко. Мартин отиде да вземе Тюва, а Паула също искаше да се види със семейството си, но скоро ще се върнат.
	Йоста кимна и зачака Патрик да му обясни за какво става дума.
	— Чух се с Педерсен и Турбьорн — каза Патрик.
	Йоста се поизправи. Имаше чувството, че откакто намериха момичето, тъпчат на едно място, така че в момента всяка информация, която би могла да им помогне поне малко, беше безценна.
	— Какво казаха?
	— Аутопсията е готова и получих предварителен доклад. Турбьорн и момчетата му още не са готови, но го принудих да ми даде първоначална оценка.
	— И? — попита Йоста, а сърцето му заби по-бързо. Толкова му се искаше да може да предостави на родителите на Неа някаква информация, нещо окончателно.
	— По всяка вероятност момичето не е убито при езерото. Това вероятно е вторично местопрестъпление, така че трябва възможно най-бързо да открием първичното.
	Йоста преглътна. Беше приел, че Неа е убита в гората. Това, че тялото е било преместено, променяше всичко, макар и засега да не можеха да кажат как точно.
	— И откъде ще започнем търсенето? — Веднага щом зададе въпроса, осъзна какъв е и отговорът. — По дяволите — каза той тихо.
	Патрик кимна.
	— Това е най-логичното място — каза той и погледна Йоста притеснено.
	Знаеше колко го боли Йоста за семейството на момичето. Въпреки че бяха непознати, той веднага почувства мъката им и ги взе под крилото си.
	— Колкото и да ми се иска, не мога да възразя, трябва да се направи — каза той с натежало сърце, след което вдигна поглед към Патрик и попита: — Кога?
	— Чакам разрешително за обиск от прокурора в Удевала. Но не би трябвало да е проблем, така че ми се иска да стане още утре сутринта.
	— Добре — каза Йоста тихо. — Педерсен и Турбьорн казаха ли нещо друго?
	— Починала е от черепно-мозъчна травма в тила. Може да е причинена от падане или от удар. Ако е второто, не е ясно какво би могло да бъде оръжието, по раната няма следи, освен някакво замърсяване с неизвестен произход.
	— Сигурно може да се направи по-подробен анализ на веществото — каза Йоста и се облегна заинтригувано напред.
	Патрик кимна.
	— Да, пробите са предадени за по-нататъшно изследване. Но ще мине време, докато получим резултатите.
	Двамата се смълчаха. Навън слънцето вече се снижаваше и ярките дневни лъчи бяха заменени от меките червени и оранжеви цветове на вечерта. Температурата в управлението беше почти приятна.
	— Има ли какво още да свърша тази вечер? — попита Йоста, дърпайки някакъв невидим конец на полицейската си риза.
	— Не, прибери се да си починеш, аз ще те информирам за утре. Мартин и Паула ще дойдат да напишат протоколите от днешните разпити. Аника ми каза, че ти вече си написал своя от разговора с родителите на Неа.
	— Да, така е. Помагам на Аника да прегледа всички жалби за сексуално посегателство, но мога да ги взема с мен и да продължа у дома, ако е окей? — Той се изправи и плъзна стола към бюрото на Патрик.
	— Да, направи го — кимна Патрик, а после като че се поколеба. — Чу ли за обажданията, които получаваме? Във връзка с бежанския център?
	— Да — отговори Йоста лаконично. Сети се за коментарите, които бяха отправили родителите на Петер, но не спомена нищо за тях. — От страх е — каза вместо това. — Страх от непознатото. Хората винаги са обвинявали чужденците. По-лесно е, отколкото да си мислят, че е бил някой, когото познават.
	— Мислиш ли, че може да стане проблем? — попита Патрик и сключи ръце, облягайки се на бюрото.
	Йоста не отговори веднага. Замисли се за заглавията в жълтите вестници в последните години, както и за организацията „Приятели на Швеция“, която се сдобиваше с все по-голяма избирателска маса въпреки всички скандали. Искаше му се да отговори отрицателно, но чу как от устата му излиза потвърждение на това, което Патрик, изглежда, вече знаеше.
	— Да, възможно е да си имаме неприятности.
	Патрик кимна, но не каза нищо.
	Йоста го остави и отиде до кабинета си, за да вземе документите, които щеше да отнесе вкъщи. Постоя известно време до бюрото си, загледан през прозореца. Навън небето изглеждаше така, сякаш гори.

	* * *

	Вендела отвори предпазливо прозореца, заслушана в звуците от телевизора във всекидневната. Въпреки че живееше на втория етаж, тя отдавна бе открила безопасен път навън. Покривът на верандата се намираше точно под прозореца й и тя можеше да стъпи на него, след което да слезе по голямото дърво, което растеше до къщата. Като допълнителна предпазна мярка беше заключила вратата си отвътре и бе усилила музиката докрай. Ако майка й почукаше, щеше просто да си помисли, че Вендела не я чува.
	След като слезе по дървото, тя надникна през прозореца на всекидневната. Видя тила на мама, която седеше сама на дивана и гледаше някакъв тъп криминален сериал, както обикновено, хванала чаша вино в ръка. Навън беше достатъчно светло и ако се обърнеше, щеше да я види, но Вендела приклекна бързо и се промъкна покрай прозореца. Мама поначало не забелязваше нищо, когато беше пила. Доскоро пиеше вино веднъж-два пъти седмично, загледана в снимка на Стела. На следващия ден винаги се оплакваше от главоболие, сякаш не знаеше на какво се дължи. Но откакто Мари Вал се върна във Фелбака, мама пиеше всяка вечер.
	Мари и Хелен. Жените, убили леля й и превърнали майка й в алкохоличка.
	Нилс и Басе я чакаха на улицата и тя прогони мислите за Мари, Хелен и децата им Сам и Джеси.
	Нилс я прегърна и притисна тялото си до нейното.
	Бяха дошли с колела, така че Вендела се качи на багажника на Нилс. Потеглиха бързо към Фелбака, подминаха „Тетра Пак“, а после големия открит паркинг и малката пожарникарска станция. Профучаха покрай пицария „Ботхакет“ и малкия площад с полянката. Щом се изкачиха до върха на „Галербакен“, спряха за малко и Вендела хвана Нилс по-плътно през кръста. Усещаше плоския му, твърд корем.
	Хълмът беше стръмен и Нилс се спусна по него, без да натиска спирачката. Вятърът запуши ушите на Вендела и развя косата й. Стряскаше се, когато минеха през някоя неравност в асфалта. Преглътна, за да преодолее страха.
	Минаха през площад „Ингрид Бергман“ и Вендела си отдъхна, когато наклонът изчезна. На площада имаше доста хора и няколко издокарани младежи трябваше да отскочат от пътя им. Тя се обърна назад и ги видя как размахват юмруци след тях, но просто им се изсмя. Проклети туристи, идваха тук за по няколко седмици в годината и си мислеха, че притежават Фелбака. Дори не биха си помислили да останат тук през ноември. Не, идваха от хубавите си домове и хубавите си училища на почивка с хубавите си семейства и яхти, пререждаха се на опашките и обсъждаха на висок глас местните „селяни“.
	— Носиш ли си бански? — попита Нилс, обръщайки глава назад.
	Вече караха бавно по малкия кей, водещ към „Бадхолмен“, така че Вендела го чуваше ясно.
	— Не, мамка му, забравих. Но все пак мога да поплувам.
	Тя погали бедрото му и той се засмя. Вендела бързо бе научила какво му харесва. Колкото по-дръзко се държеше тя, толкова повече се разпалваше Нилс.
	— Вече има хора тук — каза Басе и посочи старата кула за скачане.
	— А, това са някакви дрисльовци от долния клас. Ще се чупят, когато пристигнем. Повярвай ми.
	Вендела долови усмивката на Нилс в сумрака. Нещо в тази усмивка винаги гъделичкаше стомаха й. Оставиха колелата в чакъла, точно до стария плувен комплекс, и тръгнаха към кулата за скачане, където три момчета викаха и пляскаха във водата. Когато видяха кой идва, те млъкнаха и се засуетиха.
	— Махайте се, ще се къпем — каза Нилс спокойно, при което момчетата доплуваха до стълбата, без да обелят и дума.
	Изкачиха я и тръгнаха бързо-бързо към една от съблекалните. Постройките бяха старомодни и човек трябваше да се преоблича под открито небе, защитен само от няколко дъски. Но Нилс, Вендела и Басе дори не си направиха труда да отидат до съблекалнята, ами свалиха дрехите си на място.
	Нилс и Басе започнаха да изкачват дървената кула, но Вендела се бавеше. Скачането от високо не й допадаше. На Басе също, но той винаги правеше каквото прави Нилс.
	Вендела отиде до ръба на кея, слезе по първите няколко стъпала на стълбата, след което се хвърли заднешком и остави водата да я обгърне. Ушите й заглъхнаха под повърхността, но това само й помогна за няколко блажени секунди да се откъсне от всичко. Най-вече от образа на майка си с чашата вино в едната ръка и снимката на Стела в другата. Накрая беше принудена да излезе на повърхността. Отпусна се по гръб и погледна нагоре към кулата.
	Басе, естествено, се колебаеше, а Нилс стоеше до него и се хилеше. Кулата не беше безумно висока, но все пак достатъчно, че да ти се подкосят краката, когато застанеш горе. Басе се приближи до ръба, но продължи да се колебае. Тогава Нилс го бутна в гръб.
	Басе крещя през целия полет до долу.
	Нилс го последва с елегантна водна бомба. Когато изплува, започна да вие към небето.
	— Мамка му, колко е яко!
	Хвана Басе за главата и го натисна под повърхността, но след няколко секунди го остави да се покаже. После доплува до Вендела с няколко бързи загребвания. Придърпа я и притисна долната част на тялото си към нея. Ръката му потърси бикините й. Скоро един от пръстите му проникна в нея и тя затвори очи. Помисли си, че проклетата дъщеря на онази Мари сигурно прави същото нещо със Сам, и отвърна на ласките на Нилс, като го целуна.
	Внезапно обаче той я отблъсна.
	— Мамка му! — изруга той. — Скапана медуза!
	Нилс доплува до кея и се качи по стълбата. Дясното му бедро беше осеяно с яркочервени петна.
	Вендела излезе от водата и осъзна, че е забравила да вземе кърпа. Доскоро топлият въздух внезапно й се стори леденостуден.
	— Ето — каза Басе тихо и й даде да се избърше с тениската му.
	Бледото му лице сякаш фосфоресцираше.
	— Благодаря — каза Вендела и попи солената вода от тялото си.
	Нилс вече се беше облякъл. От време на време се хващаше за бедрото, но болката като че ли го бе ободрила. Когато се обърна към тях, в очите му светеше онзи пламък, който се появяваше, преди да съсипе нечий живот.
	— Какво ще кажете? Да го направим ли?
	Вендела погледна Басе. Знаеше, че той няма да посмее да откаже.
	Гърдите й потръпнаха от вълнение.
	— Какво чакаме? — каза тя и тръгна към колелата.


>	Бохуслен, 1672

	_През последвалата седмица в стопанството цареше необичайно настроение. Елин кипеше от гняв и омраза, но разумът надделяваше над лудостта. Ако обвинеше Брита в нещо, за което единственото доказателство бяха думите на едно дете, щяха да ги изхвърлят навън, и какво щяха да правят тогава?_
	_Нощем лежеше будна и прегръщаше Мерта, когато кошмарите започнеха да измъчват детето. Малкото й телце се въртеше наляво-надясно и Мерта мърмореше трескаво насън. От Виола нямаше и следа, а с котката бе изчезнала и радостта на момичето. То вече не обикаляше из двора и не протестираше по детски, когато й възложеха някаква работа. Елин я болеше, когато погледнеше Мерта в очите, които бяха станали тъмни като водата в езерото, но нямаше какво да направи. Нищо от наученото от баба й не помагаше срещу душевна болка и страх. Дори майчината любов не можеше да изцери раните на момичето._
	_Чудеше се какво е казал Пребен на Брита. Откакто той отнесе Мерта в къщата и я остави да спи в леглото му две нощи подред, докато той самият ползваше стаята за гости, Брита не бе посмяла да погледне Елин в очите. Ежедневието им протичаше постарому. Работата по къщата си оставаше същата и двете разговаряха единствено за нещата, които Брита иска да се свършат, както беше още откакто Елин и Мерта заживяха тук. Но Брита старателно избягваше погледа й. Един-единствен път Елин хвана сестра си да гледа право към нея. Обърна се рязко, за да изтупа възглавниците, и омразата в очите на Брита едва не я повали на земята. Осъзна, че си е създала още по-голям враг в лицето на малката си сестра. Но по-добре беше Брита да има зъб на нея, отколкото на момичето. Разчиташе, че Пребен няма да позволи нещо да се случи на Мерта. Знаеше, че каквото и да е казал на съпругата си, тя не би посмяла отново да посегне на дъщеря й. Но дори Пребен не можеше да поправи разбитото сърце на Мерта. Детското доверие и вяра бяха един от най-крехките Божи дарове, а Брита й ги бе отнела._
	— _Елин?_
	_Гласът на Пребен дойде откъм вратата на кухнята и тя едва не изтърва съда, който миеше._
	— _Да? — каза Елин и се обърна, като в същото време избърса ръце в престилката си._
	_Не бяха разговаряли през последната седмица. Тя изведнъж си го спомни как тича пред нея в гората. Видя бялата му риза между дърветата. Отчаяният му поглед, когато лицето на Мерта потъна бавно под повърхността на водата. Нежността в очите му, докато носеше момичето през гората. Елин остана без дъх. Ръцете й се разтрепериха и тя ги скри зад престилката._
	— _Елин може ли да дойде? — попита той развълнувано. — Мерта в колибата ли е?_
	_Елин сви вежди и се зачуди какво иска. Пред лицето му бе паднал светъл кичур и тя сключи ръце в опит да се въздържи да не отметне косата от очите му. Вместо това кимна бързо._
	— _Да, в колибата е. Или поне там я видях за последно. Вече не обикаля толкова много. — Веднага съжали, думите й бяха директна препратка към случилото се. Към тъмните води на езерото и злодеянието на Брита. Злодеянието на съпругата му._
	— _Ами хайде тогава, какво чака Елин? — каза Пребен._
	_Тя го последва неохотно._
	— _Лил-Ян? Къде е той? — викна той, щом излезе на двора._
	_Цялото му лице грейна, когато видя ратаят да върви към него, понесъл нещо в ръце._
	— _Какво става? — попита Елин и се огледа неспокойно. Последното, което искаше, беше Брита да я види да си приказва с мъжа й насред двора._
	_Но Пребен беше видимо щастлив. Той пое внимателно вързопчето от ръцете на Лил-Ян и го взе в прегръдките си._
	— _Разбрах, че на Мерта й липсва Виола. Снощи Перла роди кученца и си помислих, че Мерта може да вземе едно от тях._
	— _Това е твърде голям жест — каза Елин строго, но бързо извърна лице, за да скрие сълзите си._
	— _Напротив — каза Пребен и й показа малкото бяло кутре с кафяви петна._
	_Беше прекрасно. Елин не се сдържа и протегна ръка да го почеше зад дългите меки уши._
	— _Трябва ми помощ да отгледам малкия разбойник. Искам от него да стане добро пастирско куче и си мислех, че Мерта може да ми помогне. Перла няма да издържи още кой знае колко години, така че трябва някой да заеме мястото й. Струва ми се, че този мъник ще може да помага с добитъка, как мисли Елин?_
	_Той вдигна кутрето и Елин още тогава разбра, че е победена. Кафявите очи на кучето се загледаха доверчиво в нейните и то протегна лапичка към нея._
	— _Добре, ако господарят се погрижи Мерта да се научи какви грижи трябва да полага за кучето — каза тя строго, но сърцето й се топеше._
	— _Покорно благодаря на майка й за разрешението — каза Пребен с дяволита усмивка и тръгна към колибата на прислугата. След няколко метра се обърна и кимна настоятелно. — Хайде, тя не иска ли да присъства, когато Мерта получи кучето?_
	_Той отново закрачи с бързо темпо и Елин се затича след него. Не, не искаше да пропусне този момент._
	_Завариха Мерта в леглото. Тя лежеше с отворени очи и се взираше в тавана. Обърна се към тях чак когато Пребен клекна до леглото й._
	— _Мога ли да помоля Мерта за голяма услуга? — попита той меко, а момичето кимна сериозно._
	_Преклонението й пред Пребен съвсем не беше намаляло._
	— _Имам нужда Мерта да ми помогне с грижите за тази бедна животинка. Малко по-слаба е от останалите кученца и майка й не я приема за своя. Ако не се сдобие с друга майка, ще умре от глад. И си помислих: „Никой не би се справил по-добре от Мерта“. Ако тя има време и желание, разбира се. Няма да лъжа, работата е много. Малката трябва да се храни по всяко време на денонощието и да получава всякакви грижи. А трябва да получи и име, разбира се, дори това си няма, бедничката._
	— _Ще се справя — каза Мерта и се изправи рязко в леглото, вперила поглед в кутрето._
	_Пребен разви старателно плата, в който бе увита животинката, и я пусна в леглото при Мерта. Момиченцето веднага зарови нос в меката козина. Кученцето започна да я лиже по лицето, размахвайки малката си опашка наляво-надясно._
	_Елин забеляза, че се усмихва така, както не бе правила от дълго време. След миг усети Пребен да докосва ръката й и не се отдръпна._

	* * *

	Възглавницата под главата й беше на буци, но Ева нямаше сили да смени позата. И тази нощ бе будувала. Не знаеше кога за последно бе успяла да поспи. Реалността бе забулена в мъгла. Безсмислената реалност. Какъв беше смисълът да става от леглото? Да говори с хората? Да диша? Петер не можеше да й даде отговор. Погледът му беше също толкова празен, колкото и нейният. Докосването му също толкова студено. В първите часове опитаха да намерят утеха в другия, но сега Петер беше като някой непознат. Живееха в една къща, но поотделно, бяха сами с мъката си.
	Родителите на Петер правеха каквото могат. Грижеха се двамата да ядат и да си лягат, когато трябва. Когато поглеждаше през прозореца, Ева се удивляваше, че цветята все още могат да цъфтят. Че слънцето свети както преди, морковите продължават да растат под земята, а доматите да червенеят по колците.
	До нея Петер въздъхна. Ева чуваше тихото му хлипане, но не можеше да протегне ръка и да го утеши.
	Тежките стъпки на Бенгт се приближиха до стълбата на долния етаж.
	— Идва някой — викна той.
	Ева кимна сама на себе си и седна с мъка на ръба на леглото.
	— Баща ти казва, че идва някой — каза тя, обърната към стъпалата си.
	— Окей — каза Петер тихо.
	Леглото изскърца, когато той се надигна. Поседяха така известно време, мълчаливо, с гръб един към друг. Делеше ги един разбит свят.
	Ева слезе бавно на долния етаж. Беше си легнала с дрехите. Същите, с които бе облечена в деня, когато Неа изчезна. Ула на няколко пъти опита да я убеди да се преоблече, но Ева не искаше да се раздели с дрехите, които носеше последния път, когато все още си мислеше, че всичко е наред. Дрехите, с които щеше да бъде облечена, докато прегръща Неа, докато си играе с нея, докато й приготвя вечеря.
	Бенгт стоеше до прозореца в кухнята.
	— Две полицейски коли — каза той и изпъна врат. — Може би знаят нещо.
	Ева просто кимна. Придърпа един стол и се сви в него. Никаква информация не би могла да им върне Неа.
	Бенгт отиде до входната врата и пусна полицаите да влязат. Те заговориха приглушено в антрето и Ева чу, че единият от тях е Йоста. Слава богу.
	Той бе първият, който влезе в кухнята. Погледна към нея и Петер, а в очите му имаше някаква тревога, която Ева не бе виждала по-рано.
	Бенгт застана до печката. Ула стоеше зад тях, сложила ръце върху раменете на Петер.
	— Научихте ли нещо? — попита Бенгт.
	Йоста поклати глава, като продължаваше да гледа измъчено.
	— Не, за съжаление в момента нямаме какво ново да ви съобщим — каза той. — Но трябва да извършим обиск.
	Бенгт подскочи и направи няколко крачки към Йоста.
	— Сигурно се шегувате? Не стига ли, че животът им е съсипан?
	Ула отиде до него и докосна ръката му. Той поклати глава, но не каза нищо повече.
	— Просто ги остави да го направят — каза Ева.
	После се изправи и тръгна към стълбите. От кухнята се чуха възбудени гласове, но това вече не я засягаше.

	* * *

	— Още много посещения от полицията ли ще има?
	Йорген се облегна на една пейка в гримьорната. Мари видя свъсените му вежди в огледалото. Вече я бяха гримирали и оправили прическата й, но тя правеше последни корекции сама.
	— Аз откъде да знам? — каза Мари и махна малка бучка туш, която се беше насъбрала в края на дясното й око.
	Йорген изсумтя и се обърна настрани.
	— Не трябваше да се хващам с теб.
	— Какво те притеснява? Че полицията те пита за алибито ми ли? Или мислиш за жената и децата вкъщи?
	Изражението на Йорген стана още по-мрачно.
	— Семейството ми няма нищо общо.
	— Именно. — Тя му се усмихна в огледалото.
	Йорген я изгледа мълчаливо, после изхвърча от гримьорната и я остави сама.
	Господи. Мъжете бяха толкова предвидими. Искаха да си легнат с нея, но никога не искаха да понесат последствията от действията си. Помнеше как баща й се отнасяше с майка й. Помнеше синините от удари, които й нанасяше, когато нещо не му изнасяше. В първото приемно семейство, където я настаниха, мъжът в къщата й показа точно за какво ставаше тя според него.
	В същото време на Хелен й разрешиха да се върне при родителите си. Казаха, че идвала от добро семейство, не като Мари. Но за разлика от всички останали, Мари знаеше на какво е подложена Хелен у дома.
	Знаеше, че много хора ги смятат за странна двойка, но в действителност бяха като две съседни парчета от пъзел. Намериха в другата това, което им липсваше. Причина да живеят. Носеха тревогите си взаимно, което направи живота им много по-лесен.
	Не ги спря дори това, че им забраниха да се виждат. Тайните им срещи бяха като вълнуваща игра. Те двете срещу целия свят. Никой не можеше да ги раздели. Бяха толкова наивни. Никоя от тях не осъзнаваше колко сериозна е ситуацията. Дори в деня на разпита. Мари имаше чувството, че носи броня, която ще я предпази. Мислеше, че нищо не може да им се случи.
	Но после всичко се срина и тя се озова в цирка на приемните домове. Няколко месеца след осемнайсетия си рожден ден Мари си събра нещата и повече не се върна. Беше свободна. От родителите си. От братята. От дългата поредица приемни семейства.
	Братята й опитаха да се свържат с нея на няколко пъти. Когато родителите им умряха, когато получи първата си роля в Холивуд. Второстепенна роля, но дори това беше достатъчно голяма новина за шведските медии и снимката й се появи по афишите. Тогава се сетиха, че са семейство, но Мари вече не беше мърляво хлапе. Разясни им чрез адвоката си, че няма да получат нищо. За нея те бяха мъртви.
	Йорген ругаеше някъде отвън. Можеше да се цупи колкото си иска. Благодарение на нея и на всички статии, появили се през последните дни, финансирането на проекта беше подсигурено и въпросителните около филма отпаднаха. Нямаше причина да се вайка заради опасенията му. А и знаеше, че Йорген изневерява на съпругата си по време на всяка филмова продукция. Това нямаше нищо общо с нея, проблемът беше, че той се затрудняваше да си държи ципа вдигнат.
	Пред очите й отново изникна лицето на Хелен.
	Вчера се натъкна на нея в „Хедемюрш“. Отиде там след края на снимачния ден. Зави покрай един рафт и я видя. Стоеше там със списъка с покупки. Мари бързо отстъпи назад и Хелен като че ли не я забеляза.
	Усмивката бавно напусна яркочервените й устни. Хелен изглеждаше остаряла. Може би това бе най-трудно за възприемане. Самата Мари не смееше да мисли колко пари е похарчила през годините за разкрасяващи процедури, намеси и операции. Хелен обаче просто бе оставила годините да си вземат своето.
	Мари се загледа в огледалото и за пръв път от много време наистина се видя. Но не можа да се погледне в очите, тъй като вече не изпитваше предишното чувство за сигурност, не и като по времето, когато мислеше само за себе си. Бавно извърна поглед. Вече не знаеше коя е жената в огледалото.

	* * *

	— Това добра идея ли е? — попита Ана и се хвана за корема. — Как ще запазим хладнокръвие, ако е ужасна?
	— Подготвила съм се психически за нещо в цвят сьомга — каза Ерика и зави към Гребестад.
	— За нас също ли? — възкликна Ана с нотка на ужас в гласа. — Мислиш ли?
	— За теб няма страшно. Ще ти намерят някоя осемместна палатка и ще я прекроят. Обзалагам се, че на роклята ти ще пише „Фелревен“*.
	[* Шведска компания за туристическа екипировка. — Б.пр.]
	— Ха-ха, толкова си забавна, не знаех, че сестра ми е комедийна актриса…
	— Да, виж какъв късмет си извадила! — отвърна Ерика и се усмихна.
	След малко паркира колата и двете излязоха навън.
	— А, забравих да те питам! — възкликна Ерика. — Вчера не те ли видях, докато се прибирах от Марщранд?
	— А? Не? — Ана изстена. Можеше ли да е толкова глупава? Беше измислила добро обяснение, но импулсът да отрече изпревари обмислената лъжа.
	— Сигурна съм, че беше твоята кола. И видях, че зад волана седи жена. Да не си дала колата на някого?
	Ана видя как сестра й я гледа изпитателно, докато завиваха по голямата търговска улица. Сватбеният магазин, където си бяха уговорили среща с Кристина, се намираше на няколкостотин метра.
	— Ох, че съм тъпа. Извинявай, от бременността и жегата и всичко останало е… — каза Ана и се усмихна. — Вчера ходих при един нов клиент, просто вече не издържах да си седя у дома и да не правя нищо… — Това беше най-доброто обяснение, което й бе хрумнало, но Ерика я погледна скептично.
	— Нов клиент? Сега? Когато бебето на практика е на път? Как ще се справиш?
	— Е, не е голям проект, просто нещо, с което да се занимавам, докато чакам да дойде моментът.
	Ерика продължи да я гледа подозрително, но накрая явно реши да не я разпитва повече. Ана бавно си отдъхна.
	— Ето го — каза Ерика и посочи един магазин с булчински рокли на витрината.
	През прозореца видяха, че Кристина ги е изпреварила и вече дискутира оживено нещо с продавача.
	— Наистина ли трябва да е толкова изрязана? — чуха я да казва с писклив глас, когато влязоха през вратата. — Последния път, когато я видях, изглеждаше различно. В никакъв случай не мога да се появя така! Божичко, ще приличам на мадам от публичен дом! Направили сте нещо с деколтето!
	— Не сме променили нищо по роклята — каза дамата от магазина.
	Изглеждаше леко изпотена и Ана я погледна със съчувствие. Харесваше свекървата на Ерика, тя не беше лош човек, но понякога поведението й можеше… да дойде в повече на човек. Особено ако не й е свикнал.
	— Може би трябва пак да я пробваш, Кристина — каза Ерика. — Понякога дрехите изглеждат по един начин на закачалката и по съвсем друг, когато ги облечеш.
	— От къде на къде? — каза Кристина възмутено, след което целуна по бузите първо Ерика, после Ана. — Боже, колко си наедряла.
	Ана се замисли за секунда как да отговори. Накрая реши да се въздържи. С Кристина номерът беше да избираш битките си.
	— Изобщо не разбирам защо дрехите биха изглеждали различно на закачалката — каза Кристина, — но ще я пробвам, за да ви покажа, че съм права и че нещо се е случило с това деколте.
	Тя се обърна рязко и влезе в пробната.
	— Надявам се, не възнамеряваш да останеш тук — каза Кристина строго на продавачката, която я бе придружила, за да й остави роклята. — Услужливостта на персонала също трябва да си има граници. Показвам се по бельо само пред мъжа ми, благодаря много.
	Тя избута жената от кабинката и дръпна завесата с царствен жест.
	Ана трябваше да стисне зъби толкова силно, за да не се разсмее с глас, че усети как очите й се насълзяват. Бърз поглед към Ерика я увери, че тя се намира в същото състояние.
	— Извинявай — прошепна Ерика на продавачката, която сви рамене и прошепна в отговор:
	— Работя в сватбен магазин. Повярвай ми, преживявала съм и по-лоши неща.
	— И как се предполага, че трябва да закопчая този цип? — изръмжа Кристина и дръпна завесата.
	Беше облякла роклята и я придържаше към гърдите си. С ангелско търпение продавачката й помогна да дръпне ципа на гърба. После направи няколко крачки назад и остави бъдещата булка да се види в огледалото.
	Кристина помълча няколко секунди. После каза смаяно:
	— Ама тя е… прекрасна.
	Ерика и Ана застанаха до нея пред огледалото.
	Ана й се усмихна.
	— Чудесна е. Изглеждаш фантастично.
	Ерика кимна и Ана видя, че сестра й се е просълзила. Огледаха роклята на Кристина в детайли. Тя беше избрала сребрист, прилепнал модел. Деколтето определено не беше твърде дълбоко. Беше красиво и съвсем леко изрязано в сърцевидна форма. Ръкавите бяха къси, с прост шев в края. Отпред беше малко по-къса, отколкото отзад, и отлично подчертаваше все още фината фигура на Кристина.
	— Изглеждаш великолепно — каза Ерика и дискретно избърса сълзата от едното си око.
	Кристина се наведе спонтанно напред и я прегърна. Това не беше нещо обичайно, свекърва й не обичаше физическия контакт, освен с внуците, които обсипваше с целувки и прегръдки. Беше хубав момент, но приключи толкова рязко, колкото и започна.
	— Да видим какво можем да намерим за вас, момичета. Ана, твоята рокля ще е предизвикателство, божичко, сигурна ли си, че там вътре няма близнаци?
	Ана погледна отчаяно Ерика, която бе застанала зад Кристина. Сестра й обаче просто се ухили и прошепна една идея по-силно от необходимото:
	— „Фелревен“.

	* * *

	Джеймс се загледа към дърветата. Нямаше вятър и се чуваха единствено крясъците на враните, както и отделни прошумолявания в храстите. Ако ловният сезон беше открит, щеше да внимава много повече, но сега бе дошъл тук най-вече за да се измъкне от ежедневието. Ловът на елени започваше чак след няколко седмици, но винаги можеше да намери по какво да стреля, за да се упражнява. Някоя лисица или пък гълъб. Веднъж дори отстреля усойница от вишката си.
	Винаги бе обичал гората. Ако трябваше да бъде честен, не разбираше хората особено добре. Ето защо се чувстваше толкова добре в армията. Там не ставаше дума за хора, а за стратегии и логика, без излишни чувства. Заплахата идваше отвън, а отговорите бяха под формата на действия, не на разговори. Джеймс и мъжете му не се намесваха, преди всички възможности за преговори да са били изчерпани.
	Коге беше единственият човек, когото чувстваше близък. Единствено той го разбираше, двамата се познаваха добре. Откакто той умря, не беше изпитвал подобно чувство.
	Когато Сам беше малък, Джеймс опита да го заведе на лов, но работата отиде по дяволите, както всичко останало със сина му. Тогава Сам беше на три години и не можеше да стои на едно място и да мълчи за повече от минута. Накрая на Джеймс му писна. Грабна Сам за якето и го метна през ръба на вишката. И злочестият му син, естествено, си счупи дясната ръка. Не би трябвало да се нарани, все пак децата са меки и гъвкави. Но типично в негов стил, Сам взе че се удари в един изпъкнал камък. Джеймс каза на лекаря и на Хелен, че момчето е паднало от коня на съседите. Сам знаеше, че трябва да си мълчи. Просто кимна и каза „глупав кон“.
	Джеймс се чувстваше най-добре тук. Ако можеше, щеше да прекарва цялото си време навън. Колкото повече остаряваше, толкова по-малко полза виждаше в това да се прибира. Армията беше неговият дом. Не самият му отряд, разбира се. Присмиваше се на тези, които смятаха, че войниците са като братя. Трудно биха могли да са по-далеч от истината. За него мъжете в отряда бяха като тухли. Средство за постигане на целта. Именно това му липсваше. Логиката. Простите, изчистени решения. Лесните отговори. Ставаше дума за политика. За власт. За пари. Не за хуманност, помощ или дори мир. Всичко се въртеше около това кой иска да властва над кого и в каква посока отиват паричните потоци, които се управляваха чрез политически процеси. Нищо повече. Но хората бяха наивни и приписваха на лидерите си по-благородни мотиви.
	Джеймс намести раницата си и продължи по пътеката. Хорската наивност беше добре дошла за тях. Никой не подозираше на какво е способна Хелен в действителност.

	* * *

	Турбьорн се загледа в големия обор на семейство Берг и попита:
	— За какво всъщност важи разрешителното за обиск?
	— За всички постройки в рамките на имота, което включва обора и навеса — каза Патрик.
	Турбьорн кимна и даде няколко кратки нареждания на екипа си, който в случая се състоеше от трима души — две жени и един мъж. Същите експерти бяха претърсили мястото, където намериха Неа, но Патрик го биваше повече с физиономиите, отколкото с имената на хората, и нямаше да се сети как се казват, ако ще животът му да зависеше от това.
	Всички тук, както експерти, така и полицаи, имаха найлонови калцуни на краката и мрачни изражения на лицата. Но ролята на Патрик и колегите му беше преди всичко да охраняват и да не се пречкат. Колкото по-малко хора обикаляха наоколо, толкова по-добре. С оглед на това, Патрик благодари на бога, че този път Мелберг предпочете да остане в управлението. По принцип рядко пропускаше възможността да се намира в центъра на събитията, но жегата в комбинация с едрото му туловище допринесоха за решението му да остане в хладния си офис, където непрестанно бръмчаха три вентилатора.
	Патрик повика Йоста настрана. Беше го оставил да проведе първоначалния разговор със семейството, докато той самият остана отвън, но въпреки това чу разпалените гласове в кухнята.
	— Какво става с роднините? Успокоиха ли се?
	Йоста кимна.
	— Вече са по-спокойни, разясних им, че в такива случаи това е стандартна процедура и че го правим само за да можем да отхвърлим тази възможност.
	— Приеха ли обяснението?
	— Струва ми се, че се съгласиха да го приемат, защото съзнаваха, че нямат друг избор. Но не се почувстваха много добре — каза Йоста и направи лека гримаса.
	— Знам — отвърна Патрик и сложи ръка на рамото му. — Но ще действаме възможно най-бързо и ефективно, така че скоро ще ги оставим на спокойствие.
	Йоста си пое дълбоко дъх, докато наблюдаваше как Турбьорн и екипът му внасят оборудването си в къщата.
	— Снощи може би попаднах на нещо — каза той. — Докато преглеждах жалбите за сексуални посегателства.
	Патрик вдигна вежда.
	— Туре Карлсон, мъж от Удевала, е бил на посещение в Танумсхеде в началото на май — продължи Йоста. — Според оплакването е правел намеци на петгодишно момиче в търговския център. До тоалетните.
	Патрик настръхна.
	— Къде се намира в момента?
	— Говорих с колегите в Удевала, те ще проверят — каза Йоста.
	Патрик кимна и тръгна обратно към къщата.
	Експертите бяха решили да не се разделят, работеха заедно и претърсваха стаите една по една. Патрик се чувстваше неспокоен, докато стоеше на двора под жаркото слънце. Чу как Турбьорн инструктира дружелюбно членовете на семейството да излязат навън. Петер се появи пръв, следван от родителите си. Ева беше последна. Замижа сънено, щом излезе на светло, и Патрик предположи, че не е напускала къщата, откакто намериха Неа.
	Петер тръгна бавно към Патрик, който бе застанал в сянката на едно ябълково дърво.
	— Никога ли няма да приключи? — каза той тихо и седна в тревата.
	Патрик седна до него. Видя родителите му да говорят разстроено с Йоста малко встрани. Ева седеше със сключени ръце в малката беседка и се взираше в плота на масата.
	— Ще сме готови до няколко часа — каза Патрик, макар да знаеше, че Петер нямаше това предвид.
	Говореше за мъката. А за това Патрик не можеше да му помогне. Не разполагаше с утешителни думи. С Ерика се бяха докоснали до мъката, когато се случи ужасяващата катастрофа. Но това не можеше да се сравнява с бездната, в която се намираха родителите на Неа в момента. Патрик дори не можеше да си представи какво им е.
	— Кой би могъл да направи такова нещо? — попита Петер, късайки механично стръкове трева от поляната.
	Не я бяха поливали от два дни и на места тревата беше започнала да пожълтява и изсъхва.
	— Не знам, но правим всичко по силите си, за да разберем — каза Патрик, но сам чу колко празно и клиширано звучат думите му.
	Никога не знаеше какво да каже в такива ситуации. Йоста се справяше много по-добре с близките на жертвите. Самият той обаче се чувстваше неловко и глупаво и често започваше натрапчиво да реди една баналност след друга.
	— Нямахме други деца — каза Петер. — Мислехме, че Неа ни е достатъчна. Може би трябваше да си направим повече. Да имаме в резерв. — Той се засмя остро.
	Патрик мълчеше. Чувстваше се като натрапник. Малкото стопанство беше толкова мирно и красиво, а те го налазиха като скакалците от Стария завет и прогониха всякакво спокойствие. Но се налагаше да се разрови под повърхността. Нещата често не бяха такива, каквито изглеждаха на пръв поглед. Това, че някой скърбеше, не означаваше, че е невинен. В началото на кариерата си не знаеше това и понякога му липсваше времето, когато все още вярваше наивно в човешката доброта. С годините бе събрал твърде много доказателства, че във всеки от нас има някакъв мрак и никога не се знае кога може да ни погълне. Включително и в него самия. Беше от хората, които категорично вярваха, че всеки е способен на убийство, въпросът бе просто къде е границата. Социалната шлифовка беше тънка. Отдолу се криеха древни инстинкти, които лесно можеха да вземат връх при подходящи обстоятелства. Или по-скоро при неподходящи.
	— Все още я виждам — каза Петер и легна в тревата, сякаш дългото му тяло се бе предало. Присви очи към небето, без да мига, въпреки че слънчевите лъчи се промъкваха през листата и вероятно го заслепяваха. — Виждам я, чувам я. Забравям, че няма да се прибере у дома. И когато се сетя къде е, се притеснявам, че ще измръзне. Че е сама. Че й липсваме, че се чуди къде сме и защо не идваме да я вземем.
	Гласът му беше неясен, сънен. Думите се носеха над поляната и Патрик усети как очите му парят. Мъката на другия мъж натежа в гърдите му; докато седяха така, двамата не бяха полицай и близък на жертвата. Бяха бащи, себеподобни. Патрик се зачуди дали човек може някога да спре да се чувства като родител. Чувството променяше ли се, ако загубиш детето си? Забравяше ли се с годините?
	Легна до Петер и каза тихо:
	— Не мисля, че е сама. Мисля, че е с вас.
	В този момент наистина го вярваше. Когато затвори очи, му се стори, че чува тънък детски смях, който се издига към небето. После останаха само крясъците на птиците и шумоленето на листата. До него Петер дишаше все по-тежко и скоро заспа, може би за пръв път, откакто Неа бе изчезнала.


>	Бохуслен, 1672

	_Пролетта беше благословен сезон, но имаше много работа и всички се трудеха от ранно утро до късна вечер. Добитъкът и другите животни изискваха грижи. Нивите трябваше да се подготвят, а постройките и дворът да се поддържат. Всяко свещеническо семейство живееше в страх, че дъските могат да изгният и покривът да започне да пропуска вода. Когато починеше свещеник, на имота се правеше оглед, за да се установи дали са полагани нужните грижи. Ако имаше твърде много гнили дъски, вдовицата плащаше глоби. Ако стопанството обаче бе в добро състояние, вдовицата получаваше възнаграждение. Така че имаха добро основание да се грижат за колибите, оборите и къщата на стопаните._
	_Разходите за всичко това се деляха между пастора и енорията. Пребен много държеше стопанството да е в добро състояние, така че из двора непрестанно се носеше шум от инструменти._
	_Никой не говореше за случилото се при езерото, а Мерта постепенно се връщаше към нормалното си състояние. Сигрид, както бе кръстила женското кученце, я следваше плътно по петите, точно както бе правила Виола._
	_Пребен отсъстваше доста. Често излизаше рано сутринта и се връщаше чак на здрачаване, а понякога го нямаше с дни. Много енориаши се нуждаеха от съвет или от Божието слово, за да бъде ежедневието им малко по-поносимо. Пребен приемаше ролята си на духовен водач най-сериозно. Това не се нравеше на Брита и понякога той потегляше на път, съпроводен от суровите й думи. Но дори нейното настроение се подобряваше с напредването на пролетта, чиито цветове караха хората в стопанството доброволно да се разхождат сред природата._
	_Брита продължаваше да кърви всеки месец, редовно като луната. Беше престанала да пие отварите на Елин, която не повдигаше въпроса. Напоследък самата мисъл, че детето на Пребен ще расте в корема на Брита, я изпълваше с отвращение. Съумяваше да говори със съпругата на пастора с подобаващо уважение, но омразата й към нея се разгаряше все по-силно. Нямаше представа какво се е разиграло между Пребен и Брита, след като Мерта едва не се удави. Не беше питала, а той не бе споменал и думичка за цялата работа. Но оттогава Брита се държеше много добре с Мерта и често се грижеше момичето да получи допълнителна порция от кухнята, или дори й даваше лакомства, които купуваше, когато ходеше до Удевала. Брита прекарваше там няколко дни месечно при леля си и през това време стопанството като че си отдъхваше. Прислужниците поизправяха гърбове и вървяха с по-лека крачка. Пребен си тананикаше и често прекарваше тези дни с Мерта. Елин ги наблюдаваше скришом, докато седяха в библиотеката, доближили глави и потънали в разговори за някоя книга, която Пребен бе показал на Мерта. Тази гледка стопляше сърцето й по особено характерен начин. Не бе вярвала, че някога отново ще се почувства така. Не и след деня, когато Пер изчезна в морските дълбини и отнесе със себе си тежките й думи._

	* * *

	— Божичко, да не си тичала през целия път дотук?
	Ерика погледна ужасено към Хелен. Тя се задъхваше дори когато трябваше да гони децата из всекидневната, така че самата мисъл да измине разстоянието до къщата на Хелен тичешком я накара да се изпоти.
	— А, това е нищо — каза Хелен с лека усмивка. — Просто загрявка.
	Тя облече тънкия суитшърт, който беше вързала около кръста си, настани се до кухненската маса и прие охотно предложената й чаша вода.
	— Искаш ли кафе? — попита Ерика.
	— Да, благодаря.
	— Няма ли да те заболи коремът, ако пиеш и бягаш? — попита Ерика с любопитство, наля чаша кафе на Хелен и седна срещу нея.
	Беше оставила децата при една приятелка, докато с Ана ходиха до Гребестад, така че щом получи съобщението от Хелен, реши, че те могат да останат там още малко. Трябваше да занесе бутилка уиски или някакъв друг подарък, когато отидеше да ги вземе.
	— Не, тялото ми е свикнало. Няма страшно.
	— Аз самата смятам, че хората трябва да се раждат с колела, вместо с крака. Бягам от спорта като от чума.
	— Да търчиш след няколко малки деца също не е лесно — каза Хелен и отпи от кафето. — Спомням си какво беше, когато Сам беше малък. Постоянно тичах след него. Струва ми се толкова отдавна, като в друг живот.
	— Сам е единствено дете, нали? — попита Ерика, преструвайки се, че не знае всичко, което има да се знае за семейството.
	— Да, ами така се получи — каза Хелен и изражението й помръкна.
	Ерика реши да смени темата. Благодарна беше, че Хелен се съгласи да говори с нея, но усещаше, че трябва да внимава. Хелен можеше да си тръгне при първия погрешно зададен въпрос. Ситуацията не беше нова за Ерика. По време на проучванията за всяка от книгите си неизбежно попадаше на хора, които се разкъсваха между желанието да говорят и да мълчат. Важно беше да подхожда с тях предпазливо, стъпка по стъпка, за да им помогне да се отпуснат и в най-добрия случай да кажат повече, отколкото са възнамерявали първоначално. Вярно, Хелен все пак бе дошла тук по собствено желание, но от езика на тялото й си личеше, че се чувства неловко и вече се съмнява в решението си.
	— Защо накрая се съгласи да говориш с мен? — попита Ерика, като се надяваше, че въпросът няма да предизвика Хелен да побегне. — Изпратих ти купища запитвания, но досега не проявяваше интерес.
	Хелен отпи две бавни глътки кафе. Ерика остави телефона си на масата и показа на Хелен, че записва разговора. Тя просто сви рамене.
	— Смятах, и все още смятам… че миналото трябва да си остане такова. Минало. Но не съм наивна. Осъзнавам, че не бих могла да ти попреча да напишеш книгата, нито съм имала намерение да опитвам. Освен това знам, че Мари също обмисля да пише за станалото, пък и досега не си мълчеше особено. И ти и аз знаем, че тя изгради цялата си кариера благодарение на нашата… трагедия.
	— Да, наистина е трагедия, нали? — каза Ерика, хващайки се за нишката. — Семейството на Стела е било съсипано, но това важи и за вас и вашите роднини.
	— Повечето хора не смятат така — каза Хелен и в синьо-сивите й очи проблесна нещо твърдо. — Предпочитат да вярват в онази версия на историята, която разказахме в началото. Всичко след това сякаш е изгубило смисъл.
	— Според теб защо е така? — Ерика се облегна любопитно напред и провери с периферното си зрение дали телефонът й продължава да записва.
	— Вероятно защото липсват други отговори. Няма върху кого другиго да се хвърли вината. Хората обичат прости решения в елегантни опаковки. Като се отметнахме от признанията си, разбихме илюзията им, че живеят в сигурен свят, където никой не може да нарани децата им. Но докато се придържат към убеждението, че ние сме го направили, могат да продължат да се заблуждават, че всичко е както си му е редът.
	— А сега? Малко момиче от същото стопанство беше намерено мъртво на същото място. Мислиш ли, че е някой имитатор? Или пък миналото се е пробудило?
	— Не знам — каза Хелен и поклати глава. — Наистина нямам представа.
	— Тъкмо прочетох една статия, където пише, че в деня на убийството на Стела Мари е видяла някого в гората. Ти спомняш ли си нещо такова?
	— Не — отговори Хелен бързо и извърна поглед. — Не, аз не видях никого.
	— Мислиш ли, че тя наистина е забелязала друг човек, или по някаква причина си го е измислила? За да насочи вниманието на полицията към някого другиго? За да подсили версията си, след като се е отрекла от признанието си?
	— Трябва да попиташ нея — каза Хелен и подръпна един конец, който стърчеше от черните й панталони за бягане.
	— Но ти как смяташ все пак? — настоя Ерика и се изправи, за да долее кафе.
	— Знам само, че нито видях, нито чух някого. А през цялото време вървяхме заедно, така че все би трябвало да забележа нещо.
	Хелен продължи да чопли конеца. Беше напрегната и Ерика бързо смени темата. Имаше още въпроси и не искаше да прогони Хелен, преди да е задала всичките.
	— Можеш ли да опишеш отношенията си с Мари?
	За пръв път, откакто Хелен бе тук, на лицето й се появи усмивка. Това на мига я подмлади с десет години, помисли си Ерика.
	— Бяхме толкова различни. Но веднага си допаднахме. Идвахме от различни семейства, имахме различно минало. Тя беше общителна, аз срамежлива. Всъщност никой не би очаквал да имаме нещо общо. Изобщо. И до ден-днешен не мога да разбера защо Мари се спря на мен. Всички искаха да бъдат с нея. Вярно, дразнеха я заради семейството й, тя отнасяше доста подигравки и коментари заради тях, но всичко беше на шега. В действителност всички искаха да бъдат близо до нея. Беше толкова красива, толкова смела, толкова… дива.
	— Дива. Това е нещо, което никога преди не съм чувала за Мари — каза Ерика. — Какво точно имаш предвид?
	— Ами, как да се изразя? Тя беше природна стихия. Още тогава разправяше, че ще стане актриса и ще снима филми в САЩ, че ще стане холивудска звезда. Така де, много хора говорят такива неща като деца, но колко от тях всъщност ги осъществяват? Представяш ли си каква сила и решителност се изискват за такова нещо?
	— Да, това, което е постигнала, е изключително — каза Ерика, но не можа да не се запита какво й е коствало това. Във всички статии за Мари, които беше чела, актрисата бе представена като трагичен персонаж, обгърнат от отекваща самота и празнота. Зачуди се дали като дете Мари си е представяла каква цена ще трябва да плати, за да осъществи мечтата си.
	— Обичах да прекарвам времето си с Мари, тя беше всичко, което аз не бях. Тя ми даваше сигурност, вдъхваше ми кураж. С нея се осмелявах да бъда такава, каквато никога не бих посмяла да бъда иначе. Тя изкарваше наяве най-доброто в мен. — Лицето на Хелен сияеше и тя като че ли положи съзнателно усилие да овладее чувствата си.
	— Как реагирахте, когато ви забраниха да се виждате? — попита Ерика, наблюдавайки жената срещу себе си. В ума й се заформяше мисъл, но все още беше твърде неясна, за да може да я улови.
	— Бяхме отчаяни, естествено — каза Хелен. — Най-вече аз. Мари веднага се зае да търси начини да заобиколи забраната.
	— Значи, все пак сте продължили да се срещате? — каза Ерика.
	— Да, виждахме се в училище всеки ден, но се срещахме тайно и в свободното си време, толкова често, колкото можехме. Имахме чувството, че сме като Ромео и Жулиета, третирани несправедливо от околния свят. Но нямаше да позволим на никого да ни спре, ние бяхме всичко една за друга.
	— Къде се срещахте?
	— Най-често в обора на семейство Странд. Той беше празен, вътре нямаше животни, така че се промъквахме там и се качвахме на втория етаж. Мари крадеше цигари от братята си и двете лежахме и пушехме.
	— Колко време продължи това? Преди… преди случилото се.
	— Около половин година, струва ми се. Не си спомням точно. Оттогава минаха много години, а аз се старая изобщо да не мисля за онова време.
	— А какво стана, когато семейство Странд попита дали можете да гледате Стела заедно?
	— Ами, таткото на Стела попита първо моя баща. Мисля, че той се смути и каза да, без да се замисли. Нали разбираш, за него беше важно какво впечатление създава. Не искаше да изглежда като тесногръд човек, който би заклеймил някое дете като неподходяща компания само защото то идва от дадено семейство. Това не би изглеждало добре отстрани. — Хелен направи гримаса. — Но ние много се зарадвахме, разбира се, макар да знаехме, че нищо няма да се промени. Не забравяй, че бяхме на тринайсет. Живеехме ден за ден. И се надявахме, че все някога ще можем да бъдем заедно. Без да се налага да се крием в обора.
	— Значи сте очаквали с нетърпение да гледате Стела?
	— Да, определено — каза Хелен и кимна. — Харесвахме Стела. И тя нас.
	Тя замълча и присви леко устни.
	— Скоро трябва да се прибирам — каза Хелен и допи кафето си.
	Ерика почувства лека паника, имаше още много въпроси, трябваше да научи още толкова неща. Искаше да я пита какво ли не, за подробности, случки, емоции. Няколко минути далеч не бяха достатъчни, за да може да вдъхне живот на историята. Но знаеше също така, че ако притисне Хелен, може да постигне обратен ефект. Ако се задоволеше с това, което бе научила до момента, имаше шансове Хелен да се съгласи да разговарят отново. Ето защо се усмихна широко и каза:
	— Да, разбира се. Радвам се, че можа да ми отделиш време. Може ли да те питам само още нещо? — Отново погледна към телефона си, за да се увери, че записва.
	— Окей — каза Хелен с нежелание и Ерика усети, че в мислите си тя вече е на път към къщи.
	От всички въпроси, които искаше да зададе, този беше най-важният.
	— Защо си признахте?
	Настана мъчително дълга тишина. Хелен седеше неподвижно до масата, но Ерика почти можеше да види как мислите се въртят из главата й. Накрая тя издиша бавно и продължително, сякаш се освобождаваше от напрежение, което бе трупала трийсет години.
	Погледна Ерика в очите и каза спокойно:
	— За да бъдем заедно. А и това беше начин да кажем на родителите си да вървят по дяволите.

	* * *

	— Ползваме шкотите, за да регулираме курса! — обясни Бил, надвиквайки вятъра.
	Карим се напрегна, за да го разбере. Бил имаше склонността да започва изреченията на английски и автоматично да превключва на шведски. Но Карим все пак започваше да разбира някои думи. Знаеше, че „шкот“ е въжето, свързано с платното. Дръпна го, докато получи одобрително кимване от Бил.
	Лодката се наклони, а Аднан извика силно и сграбчи релинга. Бил вече ги беше извел един по един в открито море с по-малката лодка, а сега всички седяха заедно в по-голям съд, който Бил наричаше „Самба“. Първоначално ги обзе съмнение, когато видяха, че лодката е съвсем открита, но Бил ги увери, че няма да се напълни с вода. Изглежда, беше предназначена за начинаещи, като идеята беше, че по-лесно ще могат да се качат обратно, ако паднат зад борда. Това обяснение обаче още повече притесни Карим. Ако лодката беше толкова безопасна, защо се очакваше, че ще се озоват във водата?
	— Няма страшно! _No worry!_ — викна Бил на Аднан, като кимаше ентусиазирано.
	Аднан погледна скептично широката усмивка на Бил и се хвана още по-здраво.
	— _It should lean, then it goes better in the water_* — каза Бил и продължи да кима. — Трябва да е наклонена, това е идеята.
	[* Трябва да е наклонена, така се движи по-добре по водата. — Б.пр.]
	Вятърът заглуши част от думите му, но все пак разбраха смисъла. Колко странно.
	— Представяш ли си, ако хората разсъждаваха така, когато караха автомобил? — измърмори Карим.
	Все още не беше убеден доколко разумно е това начинание. Но ентусиазмът на Бил беше достатъчно заразен, за да му дадат шанс. Пък и така се разнообразяваха от ежедневието в бежанския център. Само ако можеше да не изпитват такъв ужас веднага щом стъпят в лодката.
	Карим си наложи да диша спокойно и за пети път провери дали всички ремъци на спасителната му жилетка са поставени както трябва.
	— Обърни! — викна Бил, а те се спогледаха. Защо искаше да се преобърнат?
	Бил размаха ръце и изкрещя:
	— _Turn! Turn!_
	Ибрахим, който стоеше зад щурвала, зави с всичка сила надясно и останалите залитнаха към другия край на лодката. Гикът се завъртя рязко и те едвам успяха да залегнат навреме. Бил за малко да падне във водата, но в последния момент успя да се хване за ръба на лодката и да се задържи.
	— Да го вземат дяволите! — изкрещя той и всички разбраха тези думи.
	Ругатните бяха първото, което научиха на шведски. Още щом пристигнаха на гарата, чуха хората да казват „шибани пришълци“.
	— _Sorry, sorry_ — викна Ибрахим и вдигна ръце, сякаш щурвалът беше отровна змия.
	Бил се хвърли към задния край на лодката, като продължаваше да псува. Пое управлението и чак след като лодката възобнови стабилния си курс, си пое дълбоко дъх. После пусна усмивката си в действие.
	— Няма страшно, момчета! _No worries! It’s nothing compared to the storm when I crossed the Biscaya!_*
	[* Няма страшно! Това е нищо в сравнение с бурята, когато прекосявах Бискайския залив. — Б.пр.]
	Той засвирука щастливо, а Карим за всеки случай отново провери дали всичко е наред с жилетката.

	* * *

	Аника надникна в кабинета на Мелберг.
	— Бертил, някакъв човек настоява да говори с теб и само с теб. Скрит номер, а гласът звучи много странно. Какво ще кажеш? Да го свържа ли?
	— Да, давай — каза Мелберг с дълбока въздишка. — Сигурно е някой проклет продавач, но мен не могат да ме излъжат…
	Той почеса Ернст зад ухото, докато чакаше лампичката на телефона да светне. Когато това стана, той вдигна и каза авторитетно:
	— Да, слушам?
	Ако имаше нещо, което умееше, то това беше да се справя с разните продавачи. Но човекът от другата страна съвсем не искаше да продава нещо. В първия момент преправеният глас събуди подозрение у Мелберг, но предоставената информация безспорно беше потресаваща. Изправи се в стола и се заслуша напрегнато. Ернст забеляза промяната, надигна глава и наостри уши.
	Преди да успее да зададе съответните въпроси, Мелберг чу щракване. Човекът от другата страна бе затворил.
	Мелберг се почеса по тила. Сведенията, които получи, определено щяха да насочат случая в съвсем нова посока. Трябваше да действат спешно. Той протегна ръка, за да се обади на Патрик, но после бавно я дръпна. Колегите му бяха заети с обиска на имота на семейство Берг. А належащата задача беше от такава важност, че трябваше да се свърши на управленческо ниво. Най-сигурно и най-просто беше да се заеме сам. Впоследствие просто трябваше да приеме благодарностите, с които щеше да го обсипе обществото, задето е разрешил случая. Ще не ще, като началник постоянно му се налагаше да бъде в светлините на прожектора. Пък беше редно почестите да получи този, на когото се полагат. Той беше сърцето и мозъкът на полицейското управление и той щеше да разреши случая.
	Изправи се, а Ернст вдигна глава с надежда.
	— Съжалявам, момче — каза Мелберг, — но днес ще трябва да останеш вътре и да слушаш. Аз имам важна работа.
	Ернст заскимтя жално, когато разбра, че няма да го изведат навън, но Бертил го игнорира и се забърза към изхода.
	— Излизам за малко — каза той на Аника, докато минаваше покрай рецепцията.
	— За какво беше разговорът? — попита тя.
	Мелберг изстена. Ама че работа, персоналът вечно си вреше носа навсякъде. Вече никой не изпитваше уважение към висшестоящите.
	— А, искаха да ми продадат нещо. Точно както си мислех.
	Аника го погледна подозрително, но той знаеше, че не бива да й разкрива намеренията си. Още преди да е мигнал, тя щеше да се обади на Хедстрьом, който пък щеше да иска да се намърда в ъгъла. Властта опияняваше, беше го научил през годините, и той постоянно трябваше да парира опитите на по-младите колеги да си пробият път напред, за да се доберат до малко слава и внимание. Беше наистина трагично.
	Мелберг изсумтя, когато излезе навън. Не беше човешко да се излиза в тази жега. Сигурно онзи парников ефект беше виновен. Ако и занапред щеше да бъде така, можеха направо да се преместят в Испания, помисли си той. Не че обичаше зимата. Пролетта и есента бяха неговите сезони. Всъщност… влажната шведска есен също не му носеше кой знае колко поводи за радост, като се замислеше. Но пролетта можеше да е приятна. Ако е слънчева. Не студена и ветровита, каквато беше през последните години.
	Горещината почти го нокаутира, когато влезе в полицейския автомобил. Щеше да си поговори с идиота, който беше оставил колата на слънце. Вътре беше като в сауна и Мелберг побърза да пусне климатика. Температурата обаче спадна чак когато стигна до бежанския център, а дотогава вече беше плувнал в пот. Не беше предупредил никого, че ще идва. Не познаваше управителя и не знаеше дали той няма да подшушне на някого за пристигането му. Най-добре беше такива неща да се правят без предупреждение. По същата причина едно време правеха изненадващи полицейски проверки в ранните часове на деня. Важно беше ефектът на изненадата да е на твоя страна.
	Мелберг отиде до рецепцията и отвори вратата. Вътре беше блажено прохладно. Избърса дясната си ръка в крачола на панталона, преди да я протегне към мъжа, който го посрещна.
	— Здравей! Бертил Мелберг от полицейското управление в Танумсхеде.
	— Да, здравей! Ролф, аз съм управителят на центъра. С какво сме заслужили тази чест?
	Мъжът погледна разтревожено полицейския началник. Мелберг го остави да се поизпоти малко не защото имаше реална причина да го прави, по-скоро просто защото можеше.
	— Трябва да получа достъп до една от жилищните ви сгради — каза той.
	— Аха — каза Ролф и стойката му се вдърви. — До коя? И защо?
	— Кой живее в къщата най в края? Тази, която е до морето?
	— Карим и семейството му.
	— Карим? Какво знаеш за него? — Мелберг скръсти ръце пред гърдите си.
	— Ами, от Сирия е, дойде тук преди два месеца със съпругата си и двете им деца. Журналист, спокоен, тих. Защо?
	— Той участва ли в живата верига, когато издирвахме момичето, което изчезна в понеделник?
	— Така мисля — отговори Ролф, сбърчи чело и на свой ред скръсти ръце. — Да, участваше в търсенето. За какво става въпрос?
	— Трябва да хвърля едно око на жилището му — каза Бертил.
	— Добре, само че не знам дали мога да разреша това — каза Ролф, но гласът му прозвуча колебливо.
	Мелберг реши да рискува. Знаеше, че повечето шведи не са много наясно със закона.
	— Бежанският център е държавен обект, така че имаме право на достъп.
	— Аха, ами, щом е така… Добре, да тръгваме.
	— Това е полицейска работа, така че предпочитам да отида сам — каза Мелберг. Не го блазнеше идеята разтревоженият управител да му виси на главата. — Просто ми посочи пътя, ще се оправя.
	— Окей — каза Ролф и го съпроводи навън. — Ето натам. Последната къща.
	Мелберг за пореден път бе поразен от адската лятна жега. Бежанците сигурно се чувстваха чудесно в това време. Като у дома си.
	Отвън малката бяла къща изглеждаше добре поддържана. Пред стълбите имаше подравнена редица обувки, както и няколко детски играчки, подредени в спретната купчина. Вратата беше широко отворена и отвътре се чуваше весел детски смях.
	— Ехо? — викна той към вътрешността на къщата.
	След малко пред него се появи красива жена с дълга, тъмна коса. В ръце държеше дълбок тиган и кърпа за съдове. Щом го видя, тя се сепна и спря да бърше мокрия тиган.
	— _What you want?_* — попита тя.
	[* Какво искаш? — Б.пр.]
	Имаше силен акцент, а гласът й звучеше малко студено и враждебно.
	Мелберг не се беше замислил за тая работа с езика. Английският не беше силната му страна, ако трябваше да бъде честен. А може би жената дори не знаеше английски, защото продължи да говори на език, от който Бертил не разбираше и думичка. Божичко, толкова трудно ли беше да научиш езика на страната, в която си попаднал, помисли си той.
	— _I have to… see in your house…_* — Имаше чувството, че ще си изкълчи езика, опитвайки да произнесе английските думи.
	[* Трябва… да погледна в къщата ви… — Б.пр.]
	Жената го погледна неразбиращо и разпери ръце.
	— _I have some… information…_ че вие… _that your man is hiding something in the house_* — каза той и опита да мине покрай нея.
	[* Имам… информация… че мъжът ти крие нещо в къщата. — Б.пр.]
	Жената препречи входа със скръстени ръце, изгледа го с пламнали очи и му дръпна гневна тирада.
	За миг Мелберг усети известно колебание. Но у дома му се налагаше да се справя с предостатъчно ядосани женоря, така че не се плашеше толкова лесно. Осъзна, че може би трябваше да вземе преводач, но реши, че вече няма време. Трябваше да прибегне до хитрост. Като лисица. В Швеция не бяха нужни разрешителни в писмена форма, но той знаеше, че в много други страни са необходими. Хрумна му гениална идея. Посегна към джоба си, извади отвътре един документ и старателно го разгъна.
	— _I have a permission to look in your house_ — каза той и й показа бележката със сериозно изражение. — _You do know this? A permission?_*
	[* Имам разрешение да претърся къщата. Знаеш ли какво е това? Разрешение? — Б.пр.]
	Мелберг размаха листа хартия пред нея, сбърчил чело. Жената се загледа в документа. Вече не изглеждаше толкова решителна и след малко отстъпи встрани и кимна. Мелберг напъха доволно ветеринарното свидетелство от прегледа на Ернст в джоба си. Когато ставаше въпрос за толкова важни дела, всички средства бяха позволени.


>	Бохуслен, 1672

	_Едно от нещата, на които баба научи Елин, беше да следи годишните времена. В края на пролетта идваше време да се събират много от билките и цветята, които щяха да са й необходими през останалата част от годината. Затова веднага щом й се освободеше малко време, тя тръгваше по поляните. След като набереше растенията, Елин ги изсушаваше старателно в малкото кътче, което й бе отредено в колибата на прислугата. Билките и цветята бяха в изобилие, дъждовната ранна пролет бе последвана от слънчево време и сега навсякъде бе избуяла зеленина. А и земите в стопанството бяха прекрасни за разходка. Имаше ливади, зелени хълмове, мочурливи местности, пасища, гори. Гледката беше възхитителна и Елин си тананикаше, докато вървеше с кошницата в ръка и избираше най-добрите екземпляри от тези растения, които притежаваха нужните качества, за да може да цери и облекчава болежките на хора и животни. Това беше най-хубавото време в годината и Елин за пръв път от много време чувстваше нещо като щастие._
	_Спря пред стария заслон и седна да си почине. Теренът беше тежък и въпреки че бе здрава и силна, Елин се беше задъхала. Разполагаше с два часа за себе си, след като подкупи най-младата прислужница Стина да поеме задълженията й. В замяна й обеща, че ще й каже правилните заклинания, с които да привлече един ухажор. Знаеше, че трябва да използва оскъдното време за нещо полезно, но природата ухаеше толкова хубаво, слънцето грееше така приятно, а небето бе толкова синьо. Няколко минути наслада за душата нямаше да навредят, каза си тя. После легна в тревата, изпъна ръце и впери поглед в небосвода. Знаеше, че Бог е навсякъде, но не можеше да не си мисли, че в момента, на това място, той е още по-близо. Че е седнал и е нарисувал този ден с всички бои на света._
	_Тялото й се отпусна. Миризмата на трева и цветя в ноздрите й, облаците, които бавно се плъзгаха по синьото небе, мекотата на земята, всичко това нежно я приспиваше. Клепачите й натежаваха все повече и накрая тя не устоя и ги остави да се затворят._
	_Събуди се, защото нещо я погъделичка по лицето. Елин сбърчи нос, но това не помогна и тя го разтърка с ръка, при което чу приглушен смях току до себе си и бързо се надигна. Пребен седеше до нея със стрък трева в ръка._
	— _Какво си мисли той! — възкликна тя и се опита да звучи ядосано, но в гласа й напираше смях._
	_Пребен се усмихна широко и сините му учи я притеглиха навътре._
	— _Елин изглеждаше толкова спокойна, докато спеше — каза той и отново я докосна закачливо с тревичката._
	_Тя искаше да стане, да изтупа полите си, да вземе препълнената си кошница и да отпраши към стопанството. Така беше редно. Така трябваше да постъпи. Но докато седяха в тревата до изоставения заслон, те не бяха господар и прислужница. Нито дори зет и балдъза. Бяха Елин и Пребен. Над тях Бог бе изрисувал най-сините цветове, а под тях — най-зелените. Елин искаше едно, после друго. Знаеше какво трябва и на какво е способна. И определено не беше способна да стане и да си тръгне. Пребен я гледаше по начин, по който не я бе гледал никой, откакто Пер умря. Представи си го с Мерта, с кутрето в прегръдките си, с перчема, паднал пред очите му. Представи си го как милва нежно носа на Звездичка, когато я боли. И без сама да знае какво я прихвана, Елин се наведе напред и го целуна. В първия момент той застина. Тя усети как устните му се втвърдяват, а тялото му се отдръпва предпазливо. Но после Пребен омекна и се притисна до нея. Въпреки че това, което правеха, бе грешно, Бог сякаш ги гледаше и се усмихваше с цялото си всемогъщество._

	* * *

	— Приключихме с къщата. — Турбьорн се приближи до Йоста и посочи обора. — Ще продължим там.
	— Окей — каза Йоста и кимна.
	Все още изпитваше огромно неудобство и не можеше да отиде при Патрик и Петер, които лежаха в тревата и разговаряха недалеч от него. Опита се да каже нещо на Ева, която седеше на градинския диван пред къщата, но тя гледаше отнесено и не регистрираше случващото се около нея. Родителите на Петер бяха ядосани и в момента не бяха в състояние да възприемат разумни аргументи, така че той ги остави на мира.
	Експертите работеха на пълни обороти, но Йоста се чувстваше излишен и изгубен. Знаеше, че полицейското им присъствие е необходимо, но би предпочел да се занимава с нещо по-практично, вместо просто да стои там и да наблюдава. Патрик каза, че Паула и Мартин ще се разровят малко по-подробно в миналото на семейство Берг и той с радост би се разменил с колегите си. Същевременно съзнаваше, че е нужен тук, защото именно той бе поддържал най-много контакт със семейството.
	Йоста следеше експертите с поглед, докато те пренасяха оборудването си към обора. Отвориха широко голямата врата, а навън изскочи сива котка. До дясното му ухо забръмча оса и той си наложи да стои неподвижно. Винаги се бе страхувал от оси. Хората все му повтаряха, че в такива случаи не бива да търчи в кръг и да размахва истерично ръце, но въпреки това той едва се въздържаше. Някакъв първичен инстинкт вливаше адреналин във вените му и караше сърцето му да закрещи „бягай“ веднага щом около него се появеше оса. Но този път извади късмет, осата скоро си намери нещо по-сладко и интересно от него и отлетя, така че Йоста съумя да не изгуби достойнството си.
	— Ела при нас — викна Патрик и му махна.
	Йоста седна в тревата до Петер. Беше странно да седят така, докато техниците претърсваха дома му, но той като че ли беше приел ситуацията и изглеждаше спокоен и овладян.
	— Какво търсят? — попита Петер.
	Йоста предположи, че се справя с положението, като се дистанцира. Като се преструва, че нищо от случващото се не го засяга. Многократно бе виждал хората да реагират така.
	— Не можем да разкрием какво правим или какво търсим.
	Петер кимна.
	— Защото сме потенциални заподозрени.
	В гласа му имаше известно примирение и Йоста почувства, че най-добре ще е да му отговори искрено.
	— Да, така е. И осъзнавам, че това е ужасно. Но предполагам, че искате да направим всичко по силите си, за да разберем какво се е случило с Неа. За съжаление, това означава, че трябва да проверим и не толкова вероятните алтернативи.
	— Разбирам, няма проблеми — каза Петер.
	— Мислиш ли, че и родителите ти ще разберат? — попита Йоста и погледна към Бенгт и Ула, които разговаряха разстроено. Бащата на Петер обясняваше нещо, размахвайки театрално ръце, а загорялата кожа на лицето му беше почервеняла.
	— Просто са разтревожени. И тъжни — каза Петер и откъсна цяла шепа трева от поляната. — Татко винаги е реагирал така. Когато се тревожи за нещо, започва да се ядосва. Но не е толкова опасно, колкото звучи.
	Турбьорн излезе от обора и се провикна:
	— Патрик? Можеш ли да дойдеш?
	— Да, разбира се — отвърна Патрик и стана бавно, а коленете му изпукаха.
	Йоста си помисли, че ще се чуят още по-страшни звуци, когато самият той се изправи на крака. Загледа се след Патрик, който тръгна по чакълената алея. Турбьорн държеше мобилния си телефон в ръка и започна да обяснява напрегнато нещо на Патрик, който придоби угрижен вид.
	Йоста сви вежди и се изправи.
	— Ще отида да видя какво иска Турбьорн — каза той и разтърси леко десния си крак, който се беше схванал.
	Отиде при тях, куцукайки, и попита:
	— Какво става? Намерихте ли нещо?
	— Не, още не сме започнали с обора — каза Турбьорн и показа телефона си. — Но току-що говорих с Мелберг, който ни нареди да зарежем всичко и да отидем в бежанския център. Казва, че е попаднал на нещо.
	— Попаднал е на нещо? — повтори Йоста объркано. — Кога? И как? Когато потеглихме, той спеше в кабинета си.
	— Обзалагам се, че си е наумил някаква проклетия — измърмори Патрик и се обърна към Турбьорн. — Бих предпочел първо да приключите тук, но Мелберг е по-висшестоящ и не мога да пренебрегна нарежданията му. Ще трябва да сложим ограждения тук, да отидем до бежанския център и после да се върнем.
	— Не е особено препоръчително да прекъсваме работата си — каза Турбьорн.
	Йоста го разбираше, но бе съгласен с Патрик. Формално погледнато, Мелберг им беше началник и той носеше отговорност в участъка. Всички знаеха, че това е така най-вече на теория, не и на практика, но все пак бяха длъжни да следват заповедите му, когато имаше такива.
	— Ще дойдем с вас — каза той, а Патрик кимна в знак на съгласие, извади телефона си и опита да се свърже с Мелберг, но напразно.
	Йоста отиде при семейството и обясни, че ще трябва да се върнат по-късно, но остави въпросите им без отговор. Буцата в стомаха му бе набъбнала още повече. Мелберг беше излязъл от управлението на своя глава, което означаваше само проблеми. Пък и какво можеше да е открил в бежанския център? Обзе го усещането, че ги грози катастрофа.

	* * *

	Децата не искаха да се прибират, но Ерика знаеше, че ако иска и за в бъдеще да ги оставя при приятелката си, най-добре ще е да ги отведе по-скоро. Държеше близнаците за ръце, а Мая припкаше весело пред тях. Благословено дете. Винаги бе щастлива, грижовна и позитивна. Ерика си напомни, че трябва да й отделя повече време. Дивите близнаци често ангажираха твърде много от вниманието й.
	Ноел и Антон приказваха безгрижно за всичко, което са правили през деня, но тя не спираше да мисли за Хелен. Толкова много въпроси останаха без отговор. Но тя знаеше, че инстинктите й не я лъжат. Ако беше притиснала Хелен твърде много, тя щеше да се затвори в себе си. А Ерика трябваше да подплати историята с още много информация, за да завърши книгата. Крайният й срок беше първи декември, а тя още не бе написала и ред. Все още не изоставаше от графика си, тъй като винаги отделяше най-много време на проучването, след което приключваше с ръкописа за около три месеца. Но за да има шанс да е готова навреме, трябваше да се захване с писането най-късно в началото на септември. А ето че старателно обмислените й планове се бяха преобърнали. Нямаше представа дали убийството на Неа ще повлияе на издаването на книгата. Независимо дали Хелен и Мари бяха замесени, или не, Ерика бе принудена да опише приликите между двата случая. А тъй като новото убийство все още беше неразрешено, тя не можеше да планира предварително каква част от книгата ще се отнася за него. Струваше й се малко коравосърдечно да мисли за проекта си, докато други хора страдаха. Но откакто написа книга за убийството на приятелката си от детинство Александра, Ерика бе взела принципното решение да не смесва чувствата с работата си. А и много пъти книгите й всъщност бяха помагали на близките на жертвите да продължат напред. Случвало се бе дори да допринесе за разрешаването на някое престъпление и този път също възнамеряваше да помогне на полицията, правейки това, в което я биваше най-много — да се рови в стари разследвания на убийства.
	Ерика положи усилие да прогони мислите за книгата от ума си. Новогодишното й обещание беше да опита да не се разсейва, когато е с децата. Да не мисли за работа, да не седи с лаптопа в скута, или пък заровила нос в телефона, а да ги дарява с цялото си внимание. Детството минаваше толкова бързо.
	Първите години не бяха любимият й период, но въпреки това от все сърце се радваше за бебето на Ана. Да се занимаваш с чуждо малко дете беше страхотно. Като да обереш стафидите от кекса. Можеше да си играеш с бебето и да го гушкаш, след което да го върнеш на родителите, когато то замирише лошо или се разплаче. Ерика се чудеше дали ще е момче, или момиче. Дан и Ана не бяха пожелали да научат предварително. Твърдяха, че за тях няма значение. Но по някаква причина Ерика имаше чувството, че двамата чакат момиче. Така може би щеше да е най-добре, защото нероденото дете, което Дан и Ана загубиха по толкова трагичен начин, беше момче. По тялото и лицето на Ана все още имаше белези от катастрофата, която за малко да отнеме и нейния живот, но тя като че ли започваше да се примирява с физическите промени във външния си вид. Или поне отдавна не ги беше споменавала.
	Ерика спря на място. Мислите за Ана внезапно я подсетиха за моминското парти на Кристина. Съвсем беше забравила, че предложи да го организират. Свекърва й понякога сериозно й ходеше по нервите, но винаги се отзоваваше, когато Ерика имаше нужда от помощ за децата. Затова най-малкото, което можеше да направи за майката на Патрик, бе да я дари с един хубав ден. Нещо наистина забавно. Без глупави обичаи като онзи, в който булката си слага воала и продава целувки на минувачите. Предвид възрастта на Кристина, това не й се струваше особено подобаващо. Представяше си просто един весел, блажен ден, през който Кристина да е в центъра на вниманието. Но какво да измисли? И кога? Не разполагаха с много време. Може би още този уикенд? Тогава обаче щяха да се видят в чудо с организацията.
	Една бележка на таблото с обяви пред къмпинга я накара да се сепне. Това беше идея. При това много добра. Направо брилянтна. Извади мобилния си телефон и снима бележката, после се обади на Ана.
	— Слушай, нали ти казах, че искам да организираме моминско парти за Кристина. Какво ще кажеш за събота? Ще уредя всичко, искам само да си освободиш деня. Дан ще може ли да гледа децата?
	Ана отговори само с една сричка и никак не звучеше толкова ентусиазирано, колкото бе очаквала Ерика. Но може би просто бе имала тежък ден заради бременността, така че Ерика продължи да говори.
	— Още не съм сигурна какво точно ще измисля, но видях една обява на таблото пред къмпинга, която ми даде идея…
	Ана продължаваше да не реагира. Странно.
	— Всичко наред ли е, Ана? Звучиш малко… странно.
	— Не, няма нищо, просто съм малко изморена.
	— Окей, окей, няма да те занимавам. Почивай си, ще ти се обадя пак, когато разполагам с повече подробности.
	Затвориха и Ерика пъхна замислено телефона в джоба на шортите си. Нещо с Ана не беше както трябва. Добре познаваше сестра си и все повече се убеждаваше, че тя крие нещо от нея. А като се имаше предвид неизчерпаемата способност на Ана да си навлича беди, Ерика започваше да се тревожи. След всички неволи и проблеми, сестра й като че ли най-накрая си беше стъпила на краката и бе започнала да взема разумни решения. Може би обаче на Ерика просто й се искаше да е така. Въпросът беше какво криеше Ана. И защо? Въпреки лятната жега, Ерика настръхна. Зачуди се дали някога ще спре да се тревожи за малката си сестричка.

	* * *

	Патрик седеше мълчаливо и мрачно, докато пътуваха към Танумсхеде. И без това слабите му шофьорски умения съвсем се влошаваха, когато нещо го тормозеше. Осъзнаваше, че през цялото време Йоста се държеше здраво за дръжката над вратата.
	— Все още ли не отговаря? — попита той.
	Със свободната си ръка Йоста вдигна телефона към ухото си, но после поклати глава.
	— Продължава да не вдига.
	— Човек не може да го остави сам и за минута. По-лош е и от децата.
	Патрик натисна газта още малко. Вече се движеха по отсечката след конната база и Танумсхеде скоро щеше да се появи пред очите им. Попритесни се, докато се спускаха по нанадолнището. Погледна към Йоста и видя, че лицето му е започнало да придобива зеленикав оттенък.
	— Не ми харесва, че не можахме да приключим в стопанството. Вярно, оградихме мястото, но пак има опасност работата на експертите да бъде саботирана — измърмори Патрик. — Паула и Мартин на път ли са?
	— Да, говорих с Мартин, ще ни чакат в бежанския център. Сигурно вече са там.
	Патрик сам се изненада от това колко беше ядосан. Мелберг винаги успяваше да сгази лука по някакъв начин, често надявайки се на някаква лична изгода, но Патрик не можеше да му го позволи точно този път. Не и когато разследваха убийството на дете.
	Свиха към бежанския център и той видя Паула и Мартин да чакат на паркинга. Паркира колата до тяхната и щом излезе навън, тръшна вратата една идея по-силно от необходимото.
	— Виждали ли сте го? — попита той.
	— Не, решихме, че ще е най-добре да ви изчакаме. Но говорихме с управителя. Мелберг явно е отишъл в последната къща. — Паула посочи редицата къщи зад тях.
	— Окей, значи просто остава да проверим какви ги е надробил този път.
	Патрик се обърна, тъй като чуха няколко коли да приближават паркинга. Това бяха Турбьорн и екипът му, които караха зад тях.
	— Защо е поискал и Турбьорн да дойде? — попита Мартин. — Знаете ли нещо? Някой говорил ли е с него?
	Патрик изсумтя.
	— Не си вдига телефона. Знаем само, че е казал на Турбьорн веднага да тръгва насам. Намерил е нещо и твърди, че е „разкрил проклетия случай като стой, та гледай“.
	— Не съм сигурна, че изобщо искам да знам за какво става дума — каза Паула мрачно и кимна към останалите. — Най-добре по-бързо да приключваме с тая работа.
	— Да вземаме ли оборудването, или не? — попита Турбьорн.
	Патрик се поколеба.
	— Да, какво пък, вземете си нещата, Мелберг все пак каза, че е открил нещо.
	Той тръгна към посочената къща и махна на Йоста, Паула и Мартин да го последват. Междувременно Турбьорн и хората му се заеха да вадят багажа си от колите.
	Хората наоколо ги наблюдаваха. Някои надничаха през прозорците, други бяха излезли пред къщите си. Но никой не попита нищо, просто ги следяха с разтревожени погледи.
	Патрик чу женски викове в далечината и се забърза.
	— Какво става? — попита той, когато стигна до къщата.
	Мелберг стоеше и говореше с една жена. Използваше най-авторитетния си тон, жестикулираше изразително и повтаряше на развален английски:
	— _No, no, cannot go in house. Stay outside._*
	[* Не, не може влезеш в къща. Стой отвън. — Б.пр.]
	Сега обаче се обърна към Патрик и каза радостно:
	— Колко хубаво, че дойдохте!
	— Какво става? — повтори Патрик. — Опитваме да се свържем с теб още откакто се обади на Турбьорн, но не отговаряш.
	— Да, едва смогвам, тя е в истерия, а децата пищят, но бях принуден да ги изкарам от къщата, за да не унищожат доказателствата.
	— Доказателства? Какви доказателства? — Патрик чу как гласът му преминава във фалцет.
	Безпокойството му нарастваше с всяка изминала минута. Искаше му се да хване Мелберг за раменете и да го разтърси, за да разкара самодоволната физиономия от лицето му.
	— Получих сигнал — каза Мелберг важно и направи пауза за по-голям ефект.
	— Какъв сигнал? — попита Паула и пристъпи към Мелберг. — От кого?
	Погледна разтревожено плачещите деца, но Патрик знаеше, че и тя като него иска първо да разбере какво става, преди да предприеме нещо.
	— Ами… анонимен сигнал — каза Мелберг. — Че тук има доказателства, които ще ни отведат до убиеца на момичето.
	— Вътре в тази къща? Или при хората, които живеят тук? Какво точно ти каза човекът, който се е обадил?
	Мелберг въздъхна и заговори бавно и отчетливо, все едно се обръщаше към дете:
	— Човекът ми даде ясни инструкции и ме насочи точно към тази къща. Обясни ми точно какво да търся. Но не спомена имена.
	— И ти дойде тук? — каза Патрик раздразнено. — Без да ни съобщиш?
	Мелберг изсумтя и се опули насреща му.
	— Вие бяхте заети с друго, а беше важно да се действа веднага, преди доказателствата да изчезнат или да бъдат унищожени. Това беше обмислено, професионално решение.
	— И счете, че не е нужно да изчакаш разрешително за обиск от прокурора? — попита Патрик, който наистина се мъчеше да запази спокойствие.
	— Да… — каза Мелберг и за пръв път доби леко несигурен вид. — Сметнах, че това не е необходимо. Взех решението сам, като ръководител на разследването. Важното е да съберем улики и знаеш не по-зле от мен, че в такива случаи не се налага да чакаме официални разрешения.
	Патрик каза бавно:
	— Значи си се доверил на анонимен сигнал и си нахълтал тук, без да се посъветваш с някого другиго. Това ли искаш да ми кажеш? А жената, която живее тук, те е пуснала? Без да задава въпроси?
	Патрик погледна към жената, която стоеше малко встрани.
	— Не, значи… Знам, че в много страни трябва да покажеш документ и си помислих, че ще е по-лесно, ако и аз направя така…
	— Документ? — попита Патрик, без да е сигурен дали наистина иска да чуе отговора.
	— Да, тя не знае шведски, нито пък английски, както изглежда. В джоба ми имаше ветеринарно свидетелство за Ернст. Онзи ден го водих на ветеринар, понеже нещо го боли коремът, нали разбираш, и…
	Патрик го прекъсна.
	— Правилно ли те разбирам? Вместо да ни изчакаш и да извикаш преводач, ти си влязъл без разрешение в дома на травмирано семейство бежанци, като си излъгал, че свидетелството от ветеринаря е разрешително за обиск?
	— По дяволите, не ме ли слушаш какво говоря? — викна Мелберг, който беше почервенял като домат. — Важни са резултатите! Намерих нещо! Намерих бельото на момичето! Онова с картинката от „Замръзналото кралство“, за което спомена майка й. Беше скрито зад тоалетната. По него имаше кръв!
	Всички млъкнаха. Чуваше се само плачът на децата. След миг видяха някакъв мъж да тича към къщата. Той също ги видя и се забърза още повече.
	— _What is happening? Why are you talking to my family?_* — викна мъжът веднага щом се приближи достатъчно, че да могат да го чуят.
	[* Какво става? Защо говорите със семейството ми? — Б.пр.]
	Мелберг направи крачка напред, хвана ръката му и я изви зад гърба му.
	— _You are under arrest._*
	[* Арестуван си. — Б.пр.]
	С периферното си зрение Патрик видя как жената се взира в тях, докато децата продължаваха да пищят. Мъжът не оказа съпротива.

	* * *

	_Направи го._ Ето я, застанала пред къщата на Мари. Все още не беше сигурна дали постъпва правилно, но напрежението в гърдите й бе продължило да расте.
	Сана си пое дълбоко дъх и почука на вратата. В ушите й тропанията прозвучаха като изстрели и тя осъзна колко е напрегната.
	_Отпусни се._
	Вратата се отвори и пред нея се появи Мари. Недостижимата Мари. Тя погледна Сана въпросително, присвивайки красивите си очи.
	— Да?
	Устните на Сана бяха пресъхнали, а езикът й сякаш бе набъбнал. Прокашля се и произнесе с мъка:
	— Аз съм сестрата на Стела.
	Мари постоя известно време до вратата, вдигнала вежда. После отстъпи встрани.
	— Влез — каза тя и я поведе навътре.
	Сана се озова в голяма, просторна стая. Няколко красиви френски прозореца гледаха към кей с изглед към пристанището. Залязващото слънце се отразяваше в морето.
	— Искаш ли нещо за пиене? Кафе? Вода? Алкохол?
	Мари взе чаша шампанско от един барплот и отпи от нея.
	— Не, благодаря — каза Сана. Не й хрумна нищо повече. През последните дни събираше кураж и обмисляше какво да каже. Но сега всичко се изпари от ума й.
	— Седни — каза Мари и се настани до голямата дървена маса.
	От горния етаж се чуваше весела поп музика и Мари кимна към тавана.
	— Тийнейджърка.
	— И аз имам една — каза Сана и седна срещу Мари.
	— Странни същества. Нито ти, нито аз имахме шанса да разберем какво е да си тийнейджър.
	Сана я погледна. Да не би тя да сравняваше своето детство с нейното? Именно Мари бе тази, която й открадна тийнейджърските години. Но Сана не се чувстваше толкова ядосана, колкото очакваше. И колкото трябваше. Човешкото същество пред нея й приличаше по-скоро на черупка. Лъскава, перфектна обвивка, която обаче бе празна отвътре.
	— Чух за родителите ти — каза Мари и отново отпи от шампанското си. — Моите съболезнования.
	Думите й бяха напълно лишени от емоция и Сана просто кимна. Беше минало толкова време. Имаше само бледи спомени от родителите си, годините бяха заличили останалото.
	Мари остави чашата.
	— Защо си тук? — попита тя.
	Сана усети как се свива под погледа на Мари. Всичката омраза, която бе изпитвала, всичкият гняв, сега й се струваха като далечен сън. Жената пред нея не беше чудовището, което я бе преследвало в кошмарите й.
	— Вие ли бяхте? — чу се да казва накрая. — Вие ли убихте Стела?
	Мари погледна надолу и заразглежда ноктите на ръцете си. Сана се зачуди дали въобще я е чула, но след малко Мари вдигна поглед.
	— Не — каза тя. — Не бяхме ние.
	— Защо тогава казахте, че сте го направили?
	Музиката на горния етаж спря и на Сана й се стори, че някой там се ослушва.
	— Беше отдавна. Какво значение има?
	За първи път в очите й се появи някакво чувство. Умора. Мари изглеждаше също толкова уморена, колкото се чувстваше Сана.
	— Има значение — каза тя и се наведе напред. — Човекът, който го е извършил, ни отне всичко. Изгубихме не само Стела, изгубихме семейството си, изгубихме дома си… останах само аз.
	Тя отново изпъна гръб. В стаята се чуваше само шумът на вълните, които се плискаха в подпорите на кея.
	— Видях някого в гората — каза Мари накрая. — В деня на убийството. Видях някого.
	— Кого?
	Сана не знаеше какво да мисли. Мари не би си признала пред нея, ако с Хелен бяха виновни. Не беше толкова наивна да вярва, че Мари би й казала истината, след като трийсет години е отричала вината си. Но Сана се беше надявала, че ако просто й зададе въпроса очи в очи, ще може да разбере всичко по реакцията й.
	Лицето на Мари обаче беше като маска. В него нямаше нищо искрено.
	— Ако знаех, нямаше да се налага цял живот да отстоявам невинността си — каза Мари и се изправи, за да напълни чашата си. Извади полупразна бутилка от хладилника и я вдигна към Сана. — Сигурна ли си, че не искаш?
	— Не, благодаря — каза Сана.
	Далечен спомен се размърда бавно в подсъзнанието й. Някой в гората. Някой, от когото се боеше. Сянка. Присъствие. Думите на Мари пробудиха нещо, за което не бе мислила от близо трийсет години.
	Мари отново седна.
	— Тогава защо си признахте? — попита Сана. — Щом не сте я убили вие.
	— Не би могла да разбереш.
	Мари извърна глава, но Сана успя да види как лицето й се свива от болка. За миг това я накара да заприлича на истински човек, не на красива кукла. Когато отново се обърна към Сана, всяка следа от болка бе изчезнала.
	— Бяхме деца, не разбирахме колко е сериозно всичко. Когато най-накрая го проумяхме, вече беше твърде късно. Хората бяха получили отговорите си и не искаха да чуят нищо друго.
	Сана не знаеше какво да каже. Беше си мечтала за този момент толкова години. Опитваше да си го представи, премисляше думите, които ще използва, въпросите, които ще зададе. Но сега се оказа, че е останала без думи и единственото, което изпълваше мислите й, беше далечният спомен за нещо в гората. Някакъв човек.
	Когато Сана отвори външната врата, Мари стоеше до барплота и си доливаше шампанско. От горния етаж отново се чу музика. Щом излезе, погледна нагоре и забеляза момиче, застанало до един от прозорците. Сана помаха, но момичето просто се взираше в нея. После се обърна и изчезна.

	* * *

	— Бил! Събуди се!
	Той чу гласа на Гун и се надигна. Май беше забравил да си навие часовника преди следобедната си дрямка.
	— Какво става? — успя да каже сънено.
	Гун никога не го будеше.
	— Аднан и Калил са тук.
	— Аднан и Калил?
	Бил разтърка очи в опит да се разсъни.
	— Чакат долу. Нещо се е случило…
	Гун сведе поглед и Бил наистина се притесни. Обикновено жена му никога не губеше присъствие на духа.
	Когато слезе на долния етаж, видя Аднан и Калил, които обикаляха напред-назад във всекидневната.
	— Здравейте, момчета! _Hello boys! What has happened?_
	Те заговориха един през друг на английски и Бил се помъчи да разбере какво казват.
	— _What?_ Какво? Карим? Говорете по-бавно, момчета. _Slowly!_
	Аднан кимна към Калил, който обясни какво е станало. Бил веднага се разбуди и погледна Гун, която изглеждаше също толкова обезпокоена, колкото се чувстваше и той.
	— Това е лудост! Полицията го е арестувала? Не могат да правят така!
	Аднан и Калил продължиха да говорят един през друг и Бил вдигна ръка.
	— Спокойно, момчета. _Easy, boys._ Аз ще се погрижа. Това тук е Швеция. Полицията не арестува хората току-така, не сме някоя проклета бананова република.
	Гун кимна и това стопли сърцето му.
	От горния етаж се чу шум.
	— Нали ви казах.
	Нилс се появи и тръгна надолу по стълбите. В очите му имаше странен блясък, който Бил не можеше да разпознае, а и не беше сигурен, че иска.
	— Не ви ли казах? Трябва да е бил някой от пришълците. Навсякъде приказват за това как някой от бежанския център е прочел за стария случай и е решил да пробва. Всички знаят какви типове има там! Хората са толкова наивни! Онези не идват тук, защото се нуждаят от помощ. Това са просто икономически бежанци и престъпници!
	Косата на Нилс беше рошава, а той говореше толкова разпалено, че думите му се преплитаха. На Бил му прилоша от погледа, който синът му хвърли на Аднан и Калил.
	— Колко сте глупави, мислите си, че става дума за хуманитарна помощ, а всъщност оставяте изнасилвачи и крадци да залеят страната ни. Оставихте се да ви подлъжат като двама идиоти, надявам се, разбирате колко много сте сгрешили. Онзи гнусен тип, който е убил детето, трябва да изгние в затвора и…
	Шамарът, който Гун удари на Нилс, отекна в цялата всекидневна. Нилс ахна и погледна шокирано майка си. Ненадейно отново се бе превърнал в дете.
	— Върви по дяволите! — изкрещя той и изтича нагоре по стълбите, допрял ръка до бузата си.
	Бил се приближи до Гун, която стоеше и се взираше в дланта си. Той я прегърна, след което се обърна към Аднан и Калил, които като че ли не знаеха къде да се дянат.
	— _Sorry about my son. Don’t worry. I will fix this._*
	[* Съжалявам за сина ми. Не се безпокойте. Ще се погрижа. — Б.пр.]
	Цялата история го изпълваше с безпокойство. Познаваше родния си край. И хората, които живееха тук. Те никога не бяха приемали с отворени обятия чуждото и различното. Ако едно от момчетата в бежанския център бе заподозряно за убийството на малко местно момиче, скоро щеше да настане същински ад.
	— Отивам в управлението — каза Бил и обу чифт летни мокасини. — Предай на Нилс, че двамата сериозно ще си поговорим, когато се прибера.
	— Аз съм първа на опашката — каза Гун.
	Когато потеглиха, Бил видя в огледалото как Гун стои на вратата със скръстени ръце и мрачно изражение. За миг почти му стана жал за Нилс, но после видя страха в очите на Аднан и Калил и съчувствието му се изпари също толкова бързо, колкото се бе появило.

	* * *

	Джеймс се втурна нагоре по стълбите. Слуховете, които се носеха из градчето, го заредиха с енергия и го накараха да се размърда.
	Той отвори рязко външната врата.
	— Знаех си! — каза Джеймс и погледна Хелен, която подскочи до кухненския плот.
	— Какво е станало?
	Беше видимо пребледняла и той, както обикновено, се замисли колко слабохарактерна бе жена му. Без него беше изгубена. Джеймс трябваше да я учи на всичко и да я закриля.
	Настани се до масата и каза:
	— Кафе. После ще ти разкажа.
	Хелен, изглежда, тъкмо бе сложила каната, защото кафето вече течеше през филтъра. Тя взе чашата му и наля, въпреки че струйката още не бе спряла. Добави мляко, не твърде много, нито твърде малко, и му поднесе кафето.
	— Арестували са някого за убийството на момичето — каза Джеймс, когато Хелен вдигна каната, за да избърше дъното на кафеварката.
	Внезапният трясък, който се разнесе, когато каната се разби в пода, го стресна толкова много, че той заля ризата си с кафе.
	— Какво правиш? — извика Джеймс и скочи от стола.
	— Извинявай, извинявай — каза Хелен и побърза да вземе метлата и лопатката, които стояха до вратата.
	Докато тя метеше, Джеймс се пресегна към домакинската хартия и попи петното по ризата си.
	— Сега трябва да купим нова кана — каза той и седна. — Не сме направени от пари.
	Хелен продължаваше да мете стъклата. През годините се бе научила, че най-добре е да си мълчи.
	— Бях долу на площада и чух — каза той. — Бил е един от бежанците в онзи център. Не е кой знае каква изненада.
	Хелен спря да мете, а раменете й като че се свиха. Скоро обаче отново се захвана за работа.
	— Сигурни ли са? — попита тя и изсипа стъклата в празна кутия от мляко, която остави внимателно в кошчето.
	— Не знам подробности — отвърна той. — Чух само, че са заловили някакъв мъж. Шведските полицаи може и да не са най-ефективните в света, но не арестуват хора, без да имат основания.
	— Разбирам — каза Хелен и избърса кухненския плот с парцал, който после старателно изстиска и простря на крана на чешмата.
	След това се обърна към Джеймс и каза:
	— Значи най-накрая се приключи.
	— Да, това е краят. Доста време мина. Ще се погрижа за теб. Винаги съм го правил.
	— Знам — каза Хелен и сведе поглед. — Благодаря, Джеймс.

	* * *

	Събуди го шумът от разбитата врата. Секунда по-късно нахлуха в спалнята, хванаха го за ръцете и го повлякоха след себе си. Първоначалният инстинкт на Карим беше да се съпротивлява, но се отказа, когато чу писъците на децата. Те не биваше да гледат как някой пребива баща им. Това бе сполетяло мнозина други и той знаеше, че няма смисъл да се бори.
	През последвалите денонощия трябваше да лежи на студен и влажен под в стая без прозорци, без да знае дали навън е ден, или нощ. В ушите му звучеше плачът на децата.
	Засипваха го с удари и с въпроси, отново и отново. Знаеха, че е попаднал на документи, в които пише кои хора в Дамаск работят срещу режима, и сега искаха да се сдобият с тази информация. В началото той не се съгласи. Каза, че като журналист не може да бъде принуден да издаде източниците си. Но след несекващите мъчения Карим в крайна сметка им даде каквото искаха. Имена и адреси. Когато успееше да заспи, краткотрайно и неспокойно, сънуваше хората, които бе издал. Привиждаше му се как нахлуват в домовете им, докато децата пищят, а половинките им плачат.
	През останалото време дращеше ръцете си, за да прогони мислите за всички хора, чийто живот бе съсипал. Дращеше толкова силно, че по кожата му оставаха разкървавени рани, които се замърсяваха и инфектираха.
	След три седмици го пуснаха и само няколко дни по-късно с Амина бяха събрали малкото багаж, който можеха да вземат със себе си. Амина докосна нежно раните му, когато ги видя, но той така и не й разказа какво е направил. Това беше неговата тайна, неговият срам, който никога нямаше да сподели с нея.
	Карим облегна глава на стената. Стаята, в която се намираше, беше гола и студена, но поне бе чиста и подредена, а през малкия прозорец влизаше слънчева светлина. Чувството за безпомощност обаче беше същото. Не му се вярваше, че на полицията в Швеция й е разрешено да бие затворниците, но не беше сигурен. Беше чужденец в чужда държава и не знаеше нищо за правилата тук.
	Мислеше, че е оставил всичко зад гърба си, когато пристигна в новата страна, но сега писъците на децата отново отекнаха в ушите му. Пръстите му се заровиха в белезите по ръцете. Удряше бавно челото си в стената на малката килия, докато звуците от улицата долитаха вътре през решетката на прозореца.
	Може би съдбата го наказваше за това, което бе причинил на хората, които спохождаха сънищата му. Мислеше си, че ще може да избяга, но никой не бе в състояние да се измъкне от всевиждащото око на Бог.


>	Случаят „Стела“

	— _Какво ще стане с момичетата?_
	_Кейт месеше здраво със силните си, умели ръце. Лейф обичаше да наблюдава как пръстите й боравят с тестото. От четиридесет години я гледаше как стои до кухненския плот с брашно по лицето и цигара в края на устата. Винаги готова да се засмее. Виола беше наследила усмивката и слънчевото й настроение. И въображението й. Момчетата бяха повече като него. Взимаха живота твърде на сериозно. Рогер, най-големият, стана одитор, а най-младият, Кристер, работеше като служител в бюрото по труда. Като че ли никой от тях не се забавляваше особено._
	— _Твърде малки са, за да ги съдят, така че социалните ще се заемат с въпроса._
	— _Въпросът. Уф, звучи толкова бездушно. Става дума за две деца._
	_Брашното се вихреше около Кейт. Слънцето светеше през прозореца зад нея и късите косъмчета по главата й сякаш светеха. На тази светлина темето й изглеждаше лъскаво и прозрачно. Току под кожата пулсираха кръвоносни съдове. Лейф трябваше да положи съзнателни усилия да не отиде да я прегърне. Тя мразеше да се отнасят с нея така, сякаш е слаба._
	_Кейт никога не бе проявявала слабост. След цяла година химиотерапия, тя все още беше най-силният човек, когото Лейф познаваше._
	— _Трябва да спреш да пушиш — каза той нежно, когато тя изтръска цигарата си, преди пепелта да е паднала на масата._
	— _Не, ти трябва да спреш да пушиш — отвърна тя, а той се засмя и поклати глава._
	_Беше невъзможна. Бяха водили тази дискусия многократно. Кейт винаги се притесняваше повече за него, отколкото за себе си. Дори сега. Това бе абсурдно, но го караше да я обича още повече. Нещо, което бе смятал за невъзможно._
	— _Но какво ще стане сега? — настоя тя._
	— _Социалните ще преценят кое ще е най-добро за момичетата. Нямам представа какво ще препоръчат._
	— _Но ако трябваше да предположиш?_
	— _Тогава бих казах, че Хелен сигурно ще се върне при родителите си, а Мари ще бъде пратена в приемно семейство._
	— _А според теб това правилно решение ли ще бъде? — попита тя и дръпна от цигарата си. Благодарение на дългогодишни тренировки Кейт бе овладяла изкуството да говори с цигара в устата._
	_Лейф се замисли. Искаше му се да отговори положително, но нещо го човъркаше. Така беше още откакто проведе разговорите с момичетата, но не можеше да определи какво не е наред._
	— _Да, смятам, че това е правилното решение — каза той бавно._
	_Кейт спря да меси._
	— _Не звучиш напълно убеден. Съмняваш ли се във вината им?_
	_Той поклати глава._
	— _Не, не виждам причина две тринайсетгодишни момичета да си признаят за убийство, което не са извършили. Решението е правилно. Хелен живее в стабилна домашна среда, докато семейството на Мари е… ами, със сигурност то е в основата на поведението й. Неслучайно тя е била подстрекателят._
	— _Подстрекател — повтори Кейт, а очите й се насълзиха. — Тя е дете. Как може едно дете да бъде… подстрекател?_
	_Как да й обясни? Как да предаде спокойствието, с което Мари си призна за убийството на Стела и стъпка по стъпка разказа какво е станало? Та Кейт винаги виждаше доброто в хората._
	— _Мисля, че така ще е най-добре. И за двете._
	_Кейт кимна._
	— _Сигурно си прав. Винаги си умеел да преценяваш хората. Това те прави толкова добър полицай._
	— _Ти ме правиш добър полицай. Защото ме правиш добър човек — каза той простичко._
	_Кейт спря по средата на движението. Силните й ръце внезапно се разтрепериха. Тя вдигна брашнена длан към главата си, а после избухна в плач. Лейф я прегърна. Беше слаба като малко птиче. Той притисна главата й към гърдите си. Оставаше им толкова малко време. Може би само година. Нищо друго не бе от значение. Дори двете момичета, с които щеше да се заеме системата. Той си беше свършил работата. Сега трябваше да се съсредоточи върху най-важното._

	* * *

	— Свиках тази среща, защото трябва да стигнем до дъното на случилото се.
	Патрик погледна колегите си, а Мелберг се потупа по корема.
	— Да, разбирам, че сте смаяни и ви е трудно да проследите събитията. Но със сериозната полицейска работа е така. Ако положиш основите както трябва, рано или късно идва решителният миг, когато важното е да бъдеш на правилното място в правилния момент. И може да се каже, че моя милост има известен опит именно в това… — Той замълча и се огледа. Никой не продумваше. Между веждите на Мелберг се появи бръчка. — Значи, нищо няма да ви струва да ме похвалите. Не че очаквам овации, но такава очевидна завист е неуместна.
	Патрик кипеше вътрешно, но не знаеше откъде да започне. Беше свикнал с монументалните глупости на Мелберг, но тази беше просто върхът.
	— Бертил. Първо, беше безобразна грешка да не информираш колегите си за анонимния сигнал. Можеше да се свържеш с нас по телефона. Нямаше нищо по-лесно от това да вдигнеш слушалката и просто да кажеш на някого от нас. Второ, не разбирам как си могъл да отидеш в бежанския център, без да повикаш никакво подкрепление или поне преводач. Ако не бях толкова бесен, направо щях да остана без думи. Трето, размахал си проклетото ветеринарно свидетелство и си нахълтал в дома на жена, която не разбира какво говориш, това е толкова… толкова… — Патрик изгуби мисълта си. Сви юмруци, пое си дъх и се огледа.
	В стаята беше толкова тихо, че човек би могъл да чуе как пада карфица. Останалите бяха свели глави, никой не смееше да погледне нито Патрик, нито Мелберг.
	— Ама че наглост! — избухна Мелберг, чието лице бе побеляло от гняв. — Поднасям ви детеубиеца на сребърен поднос, а вие ми забивате нож в гърба! Да не мислите, че не се досещам, че ми завиждате? Знаете, че аз ще обера всички лаври, задето съм разрешил случая. Но едно ще ви кажа — дяволите да ме вземат, ако така не е редно, защото вие следвахте някаква идиотска логика и се занимавахте със семейството на детето, докато всички наоколо вече бяха прозрели очевидния факт, че току зад ъгъла има център, пълен с престъпници. За щастие, проявих нужната интуиция да ви отведа право при извършителя, но вие точно това не можете да го понесете. Че свърших работата, с която вие не се справихте. Предполагам, че искате да сте политически коректни и не знам си какво, но понякога трябва да наричаме нещата с истинските им имена! Можете да вървите по дяволите, всички до един!
	Мелберг стана от стола с провиснала над едното ухо коса и изхвърча навън, като тресна вратата толкова силно след себе си, че чак прозорците се разклатиха.
	Известно време никой не каза нищо. Накрая Патрик си пое дълбоко дъх.
	— Ами, добре мина — каза той. — Как ще процедираме? Настана страшна бъркотия, която трябва да разплетем.
	Мартин вдигна ръка и Патрик кимна.
	— Имаме ли изобщо основание да задържим Карим?
	— Да, имаме, понеже намерихме детското бельо в апартамента му. То действително е с картинка от „Замръзналото кралство“, но засега нямаме доказателства, че е принадлежало на Неа или че той го е скрил там. Трябва да подходим внимателно. Той и съпругата му реагираха много тежко на ареста. Кой знае какво са преживели в родината си.
	— Но ако все пак е бил той? — попита Паула.
	Патрик се замисли, преди да отговори.
	— Възможно е, но не ми се струва особено вероятно, като се има предвид странния анонимен сигнал. Със същия успех може убиецът да е скрил бельото там, за да хвърли вината върху другиго. Просто трябва да опитаме да мислим трезво и да си свършим работата. Няма място за грешки.
	— Преди да започнем — каза Йоста, — трябва да ви съобщя, че получих обаждане от Удевала във връзка с Туре Карлсон. Според съседите му, той не си е бил у дома през последните седмици и никой не знае къде се намира.
	Спогледаха се.
	— Да не прибързваме — каза Патрик. — По всяка вероятност това е просто съвпадение. Нека от Удевала продължат да се оглеждат за Туре Карлсон, но ние трябва да работим с това, с което разполагаме.
	Той кимна на Аника.
	— Можеш ли да опиташ да разбереш нещо за анонимното обаждане? Все пак записваме всички разговори, така че трябва да го прослушаме и да проверим дали можем да научим нещо повече. Йоста, ти вземи една от снимките на бельото, които направихме, и попитай Ева и Петер дали го разпознават. Мартин, Паула, вие вижте какво можете да откриете за Карим и миналото му. Има ли криминални прояви, какво мислят за него останалите в центъра и така нататък.
	Всички, които бяха получили задачи, кимнаха, а Патрик опита да се отпусне. Толкова се беше ядосал, че тялото му се бе опънало като струна, а сърцето му прескачаше. Стресът и напрежението можеха да имат сериозни последствия, а последното, което искаше, беше да се озове в болницата. Просто не можеха да си го позволят.
	Сърцето му възобнови нормалния си ритъм и Патрик си отдъхна облекчено.
	— Ще опитам да говоря с Карим. Той е в шок, но с малко късмет, ще ни помогне да разнищим тази история.
	Патрик погледна обезсърчените лица на колегите си и каза за финал:
	— Дайте най-доброто от себе си и скоро отново ще насочим разследването в правилната посока. Мелберг и друг път е забърквал каши, и ще продължи да го прави, няма как.
	Без да чака отговор, той взе бележника си и тръгна към ареста. Докато минаваше покрай рецепцията, на вратата се позвъни и той отиде да отвори. Отвън стоеше ядосаният Бил Андершон и Патрик въздъхна мислено. Както се опасяваше. Сега щеше да стане страшно.

	* * *

	Ерика сложи децата да си легнат рано и се сви на дивана с чаша червено вино и купичка ядки. Беше гладна и трябваше да си направи нещо питателно за ядене, но й се струваше твърде досадно да готви само за себе си, а Патрик бе пратил съобщение, че едва ли ще се прибере, преди тя да си е легнала.
	Беше взела няколко от папките, които държеше върху бюрото си, за да ги прегледа за пореден път. Отнемаше време да се осмислят материалите. Тя се справяше, като постоянно препрочиташе всички статии и разпечатки и разглеждаше снимките, опитвайки се да ги види с нови очи.
	След като поразсъждава малко, тя взе папката с надпис „Лейф“. Полицаят неизбежно щеше да се превърне в един от главните персонажи в книгата й, но все още имаше въпроси, които се нуждаеха от отговор. Защо беше променил мнението си? Защо бе започнал да се съмнява, след като първоначално е бил напълно убеден, че Хелен и Мари са убили Стела? И защо всъщност се беше самоубил? Дали решението му се дължеше на депресията след смъртта на съпругата му, или ставаше дума за нещо друго?
	Ерика извади копията на доклада от аутопсията и на снимките, направени след смъртта му. Той лежеше върху бюрото в кабинета си, с чаша уиски до себе си и пистолет в дясната ръка. Лицето му беше обърнато към пистолета, а около главата му се бе събрала голяма локва съсирена кръв. На слепоочието му имаше рана, а очите му бяха широко отворени и изглеждаха като стъклени. Според доклада от аутопсията, беше стоял така около денонощие, преди един от синовете му да го намери.
	Според децата му пистолетът бил негов, което се потвърждаваше и от данните в регистъра. Лейф беше подал молба за разрешително за употреба на оръжие, след като на стари години бе започнал да се занимава със стрелба като хоби.
	Ерика прелисти документите, за да види дали има балистична експертиза, но не откри такава и сви вежди. Това я притесни донякъде, защото знаеше, че е получила всички материали, свързани със смъртния случай. Или изобщо не бе направен анализ на куршума и пистолета, или докладът беше изгубен. Ерика взе бележника, който винаги държеше близо до себе си, и написа думите „Балистична експертиза“, последвани от въпросителна. Нямаше причина да вярва, че нещо не е както трябва с разследването на самоубийството на Лейф, но мразеше, когато някое парче от пъзела липсва. Може би все пак си струваше да провери. Но Лейф беше умрял преди петнайсет години, така че щеше да й е необходима сериозна доза късмет, за да се свърже с експертите и съдебния лекар, работили по случая.
	Във всеки случай трябваше да изчака до утре сутринта. Беше твърде късно, за да се захваща сега. Облегна се на дивана и качи крака върху папките и документите на масата. Виното имаше чудесен вкус и тя си помисли гузно, че след края на лятото ще е най-добре да изкара един месец без алкохол. Знаеше, че лятно време далеч не само тя си търси извинения, за да пие вино, кажи-речи, всеки ден, но това не означаваше, че може да злоупотребява. Не, трябваше й един месец въздържание. Септември. Доволна, че е взела толкова здравословно решение, тя отпи още една глътка и усети как топлината се разлива из тялото й. Зачуди се какво е станало, че Патрик да остане в управлението толкова дълго, но знаеше, че няма смисъл да го пита, преди да се е прибрал.
	Отново се наведе напред и погледна снимките на Лейф. Кръвта образуваше червен ореол около главата му. За пореден път се запита защо ли бе отнел живота си. Вярно, разбираше, че човек може да изгуби желание да живее, когато партньорът му си отиде. Но той все пак имаше деца, а и от смъртта на съпругата му бяха минали години. Пък и защо му е било да се захваща със стар случай, ако не е искал да живее повече?

	* * *

	Бил удари волана, докато се отдалечаваха от участъка. Карим седеше мълчаливо до него и гледаше през прозореца. Залезът бе оцветил небето в пурпурно и червено, но Карим виждаше единствено мрака, който сам бе създал. Случилото се днес доказваше, че не може да избяга от вината си. Бог бе видял постъпката му и го наказваше.
	Не знаеше колко живота лежат на съвестта му. Хората, които бе издал, бяха изчезнали безследно и никой не знаеше какво е станало с тях. Може би бяха живи. Може би не. Единственото сигурно бе, че половинките и децата им заспиваха разплакани.
	Карим бе спасил собствената си кожа, а други бяха платили цената. Как изобщо си бе мислил, че ще може да живее с това? Известно време съзнанието му бе заето с идеята да избягат, да изградят нов дом някъде далеч. Но старият му живот, старата родина, старите грехове все още бяха част от него.
	— _It’s a scandal, but don’t you worry, I will sort this out for you, okay?_*
	[* Скандално е, но не се притеснявай, ще се погрижа за всичко, окей? — Б.пр.]
	Бил говореше бързо, с глас, пропит от чувства. Карим бе благодарен, че някой му вярва, че някой е на негова страна. Но не заслужаваше такова отношение и не можеше да асимилира думите на Бил. В главата си чуваше единствено една фраза на арабски, която се повтаряше отново и отново: „Кажи ни истината“.
	Хлебарките бяха плъзнали по пода. Пъплеха по кървавите петна, останали от предишния обитател на килията. Карим им каза всичко, което искаха. Жертва живота на смели хора за своя собствена изгода.
	Когато шведските полицаи казаха, че трябва да ги последва в участъка, дори не му хрумна да възрази. В крайна сметка беше виновен. Виновен пред Бог. Ръцете му бяха изцапани с кръв. Не заслужаваше нова родина. Не заслужаваше Амина, нито Хасан и Самия. Нищо не можеше да промени това. Не разбираше как бе могъл да се самозалъгва.
	Когато Бил го остави пред къщата му, Амина стоеше отпред и чакаше. Тъмните й очи бяха пълни със същия страх като онази сутрин в Дамаск, когато го освободиха от затвора. Не можеше да я погледне, затова просто мина покрай нея и отиде до леглото.
	Легна с гръб към вратата и се загледа в стената. Час по-късно чу как тя се съблече и легна до него. Сложи нежно ръка на гърба му. Карим не се отмести, но продължи да се преструва, че спи.
	Знаеше, че не може да я излъже. Усещаше как тялото й се тресе от плач и чуваше молитвата, която тя повтаряше на арабски.

	* * *

	Рита го посрещна в антрето, когато Мелберг тръшна външната врата.
	— Шш, Лео спи на дивана, а Йохана е долу и приспива Лиса! Какво е станало?
	Мелберг усети миризмата на чили, която се носеше от кухнята, и за миг гневът му бе изместен от глад. После обаче си спомни унижението отпреди малко и отново се разпали.
	— Проклетите ми колеги ми забиха нож в гърба — каза той и захвърли обувките си по средата на килима.
	Рита му хвърли бърз поглед, той се наведе и ги сложи на рафта за обувки вляво от вратата.
	— Ела да ми разкажеш какво е станало — каза тя и тръгна към кухнята. — Готвя, не искам яденето да загори.
	Той я последва, мърморейки, и седна на един от столовете. В кухнята наистина миришеше вкусно.
	— Сега разправяй — каза Рита. — Но не повишавай глас, за да не събудиш Лео.
	Тя го заплаши с дървената лъжица, с която разбъркваше чилито.
	— Трябва първо да хапна малко, просто съм бесен. Не знам дали друг път в кариерата си съм се сблъсквал с такова предателство. Може би онзи път през осемдесет и шеста в Гьотеборг, когато тогавашният ми началник…
	Рита вдигна ръка.
	— Чилито ще е готово след десет минути, през това време можеш да отидеш да видиш Лео, толкова сладко е заспал на дивана. После ще ми обясниш всичко, докато се храним.
	Мелберг се подчини и отиде във всекидневната. Не се налагаше да го молят два пъти, когато ставаше дума за малкото момче, което му бе като внук. Беше до него още когато Лео се роди и оттогава между тях имаше специална връзка. Пулсът му се поуспокои, докато гледаше спящото дете. Лео беше най-хубавото нещо, което му се бе случвало. Е, може би делеше първото място с Рита. Но тя също бе извадила късмет. Не всички имаха толкова заслужил мъж до себе си. Понякога му се струваше, че тя не разбира и не оценява напълно този факт. Но щеше да го осъзнае с годините. Той бе сладкиш, който трябваше да се яде на малки порции.
	Лео се размърда леко на сън и Мелберг се намести до него. По време на почивката момчето беше хванало тен, а косата му беше станала малко по-светла. Мелберг отмести бавно един кичур, който бе паднал пред лицето му. Малкият наистина беше невероятно сладък. Мелберг направо не можеше да повярва, че нямат кръвна връзка. Изглежда, имаше нещо вярно в това, че с какъвто се събереш, такъв ставаш.
	Рита се провикна тихо откъм кухнята. Яденето беше готово и Мелберг се изправи внимателно. Лео трепна, но не се събуди. Той се върна на пръсти в кухнята и седна на стола, от който бе станал преди малко. Рита опита манджата за последно, след което извади две купи от шкафа.
	— Йохана ще се качи за вечеря, щом Лиса заспи, така че можем да започваме. Къде е Паула?
	— Паула? — изсумтя Мелберг. — Точно така, сега ще ти кажа.
	Той разказа за сигнала по телефона и как бе взел професионалното и добре обосновано решение да проучи въпроса сам, как му бе хрумнало да използва ветеринарното свидетелство на Ернст, за да влезе в къщата, как бе открил детското бельо зад тоалетната, как бе очаквал хвалебствия за добре свършената работа. И накрая колко шокиращо и срамно бяха реагирали колегите му. Направи пауза, за да си поеме дъх, и погледна към Рита, за да приеме както съчувствието й, така и голямата купа с чили, която тя му бе сипала.
	Но Рита мълчеше, а погледът й не му се понрави. Тя взе купата и я изсипа обратно в тенджерата.
	Пет минути по-късно Мелберг стоеше на улицата. Нещо полетя от балкона им на втория етаж и се приземи на тротоара. Торба. Съдейки по лекото тупване, вероятно не съдържаше нещо повече от четка за зъби и чифт боксерки. От балкона звучеше дълга и бурна тирада от ругатни на испански. Рита очевидно вече не се притесняваше толкова да не събуди Лео. С тежка въздишка той взе торбата и се отдалечи. Изглежда, целият свят беше срещу него.

	* * *

	Патрик натисна дръжката на входната врата. Беше уморен до смърт, но влизането в антрето му подейства като здрава, топла прегръдка. През прозореца на верандата, която гледаше към морето, се виждаше пламналото вечерно небе, а откъм всекидневната се чуваше пукането на огъня. Някои хора биха ги сметнали за побъркани, понеже палеха камината дори в горещите летни вечери, но Патрик и Ерика смятаха, че уютът е по-важен, и просто отваряха няколко прозореца, когато станеше твърде топло.
	Светлината от телевизора примигваше във всекидневната и той се запъти право натам. Във вечери като тази наистина имаше нужда да се сгуши плътно до Ерика.
	Тя грейна, когато го видя, и той се хвърли на дивана до нея.
	— Тежък ден? — каза тя и той можа единствено да кимне.
	Телефонът в управлението бе звънял непрекъснато. Аника трябваше непрестанно да разговаря с медии, „загрижени граждани“ и обикновени откачалки. Всички искаха едно и също, да питат дали наистина са задържали човек от бежанския лагер за убийството на момичето. Вечерните вестници бяха особено настоятелни, затова Патрик обяви пресконференция в осем сутринта на следващия ден. Нямаше да му се събере много сън, тъй като трябваше да подготви доста неща и внимателно да обмисли какво ще каже. Единият вариант беше просто да остави Мелберг на вълците, но в управлението се подкрепяха едни други. В добро и лошо.
	— Разкажи ми — каза Ерика и облегна русата си глава на рамото му.
	Тя му предложи чаша червено вино, но той поклати глава. Утре сутринта трябваше да е в състояние да мисли колкото се може по-ясно.
	Разказа й всичко, без заобикалки.
	— Шегуваш се! — възкликна Ерика и се поизправи. — И как ще постъпите? Как мислите да оправите кашата?
	— Никога не съм се срамувал толкова много, колкото когато влязох в ареста. Карим беше раздрал ръцете си с нокти. Погледът му беше празен.
	— Няма защо да се срамуваш — каза Ерика и го погали по бузата. — Новината разчу ли се?
	— Да, за жалост. Сега ще видим тъмната страна на човечеството. Изведнъж всички започнаха да твърдят, че „от самото начало“ са знаели, че го е извършил „някой от ония чужденци“. — Патрик разтри веждите си.
	Внезапно всичко се бе усложнило безкрайно. Обичаше този край и хората тук, но знаеше също така колко лесно покълва страхът. Жителите на Бохуслен предпочитаха да се придържат към традициите и районът лесно ставаше развъдник на подозрения и осъдителни коментари. Понякога му се струваше, че нещата не са се променили кой знае колко от времето на Шартау*. В същото време хора като Бил бяха доказателство, че има и противодействащи сили.
	[* Хенрик Шартау (1757–1825), шведски свещеник пиетист, известен със строгите си проповеди. — Б.пр.]
	— Какво каза семейството на момичето? — попита Ерика и изключи телевизора, така че всекидневната остана осветена само от свещите и камината.
	— Още не знаят, или поне не от нас. Но вече сигурно са чули от другаде. Йоста ще отиде да говори с тях утре сутринта и ще им покаже снимка на бельото, за да видим дали ще го разпознаят.
	— Как мина техническият оглед в дома им?
	— Успяхме да приключим само с къщата, преди Мелберг да се обади и да повика Турбьорн. Експертите тъкмо щяха да започнат с обора, но ще трябва да продължим по-късно. Може обаче и да не се наложи.
	— Какво имаш предвид? Мислиш ли, че Карим все пак може да е виновен?
	— Не знам — отговори Патрик. — Твърде много неща изглеждат нагласени. Кой се е обадил? Откъде е знаел, че бельото е в дома на Карим? Прослушахме разговора и макар човекът да е използвал някаква технология за преправяне на гласа, ясно си личеше, че няма акцент. Което автоматично ме кара да се съмнявам в мотивите му. Но може би просто съм циник.
	— Не, и аз смятам така — каза Ерика.
	Патрик видя как зъбните колелца в мозъка й започват да се въртят.
	— Карим беше ли сред доброволците от бежанския център, които помогнаха за търсенето на Неа?
	Патрик кимна.
	— Да, той беше един от тримата, които я намериха. Само по себе си това е било отлична възможност да заличи следите след себе си. Ако намерим фибри, отпечатъци от обувки или нещо друго, което да го свързва с местопрестъплението, той може просто да каже, че са попаднали там, когато е намерил тялото.
	— Ако наистина е обмислил нещата толкова добре, едва ли му е за пръв път — каза Ерика.
	— Да, съгласен съм. Проблемът е просто, че не знаем нищо за миналото му, освен че е дошъл тук като бежанец. Разполагаме само с информацията, която той е предоставил, както и с това, което е записано в досието му, откакто е пристигнал тук. Тоест нищо. Няма провинения. А и останах с добро впечатление от него по време на разговора ни. Когато разбра за какво става дума, обясни, че жена му може да потвърди алибито му и че няма представа как бельото се е озовало в къщата. Понеже със съпругата му бяха сериозно разтърсени от станалото, го пуснахме с уговорката да дойде за разпит утре сутринта.
	Ерика отпи от виното и завъртя замислено чашата в ръка.
	— Какво е това? — попита Патрик и се протегна към шарената рекламна листовка, която лежеше сред документите и папките, пръснати по масата.
	Беше твърде изморен, за да говори още за случая. Предпочиташе да се разсее, преди да стане време да се подготвя за утрешния ден.
	— Флаер за откриване на една изложба утре. Виола, дъщерята на Лейф Хермансон, ще изложи картините си долу в „Слайдарнс“. Обади ми се по-рано днес и каза, че може би има нещо за мен. Поиска да се срещнем на изложбата.
	— Звучи вълнуващо — каза той и остави листовката.
	Картините бяха хубави, но той не беше много по изобразителното изкуство. Предпочиташе плакати с фотографии, най-добре черно-бели. Любимият му беше рамкиран афиш с черно-бяла снимка на _The Boss_, който беше във вихъра си на сцената на стадион „Уембли“ по време на турнето „Born in the USA“. Ето това беше нещо, върху което с удоволствие спираше погледа си. Това беше изкуство.
	Ерика сложи ръка на коляното му и се изправи.
	— Ще си лягам, идваш ли, или ще седиш тук?
	Тя събра набързо материалите от масата и ги взе под ръка.
	— Лягай, скъпа, аз трябва да поработя няколко часа. Свиках пресконференция утре в осем.
	— Ура — каза Ерика сухо и му прати въздушна целувка.
	С периферното си зрение Патрик видя как телефонът му светна. Беше го оставил в безшумен режим, но щом видя името „Йоста Флюгаре“ на дисплея, протегна ръка и вдигна.
	Йоста заговори бързо и притеснено в ухото му и Патрик усети как сърцето му потъва в корема.
	— Идвам — каза той и затвори.
	Минута по-късно беше в колата. Волвото потегли рязко към Танумсхеде. В огледалото се виждаха светлините на къщата им. И силуетът на Ерика, която стоеше на вратата, загледана след него.

	* * *

	Пред него изскочи мъж и той го простреля право в гърдите.
	Калил примигна. Очите му бяха сухи и раздразнени не само от видео игрите тази вечер, ами и заради вятъра по време на дългото плаване. Въпреки че все още се страхуваше, бе започнал да очаква упражненията с нетърпение. Плаването се различаваше от всичко, което бе правил досега.
	— Видях, че Карим се прибра — каза Аднан и застреля вражески войник в главата. — Бил го докара.
	Бяха загасили всички лампи и единствено сиянието на телевизора осветяваше стаята.
	— Знаеш ли защо го задържа полицията? — попита Аднан.
	Калил си спомни плача на децата, както и гордия поглед на Амина, преди да затвори вратата.
	— Нямам представа — каза той. — Трябва да питаме Ролф, когато дойде утре сутринта.
	Още един вражески войник падна в бой, което донесе на Аднан доста точки, и той направи победоносен жест.
	— Полицията тук не е като у дома — каза Калил, но сам чу колко несигурно звучи.
	Всъщност не знаеха много за шведската полиция. Може би и тук цареше такова беззаконие като в Сирия.
	— Но в какво биха могли да обвинят Карим? Не мисля, че…
	Калил го прекъсна:
	— Шш, слушай!
	Той спря звука и двамата се заслушаха напрегнато. Отвън се чуха писъци.
	— Какво става пък сега?
	Калил остави контролера. Виковете продължаваха. Той погледна Аднан, който на свой ред захвърли контролера си, и двамата изхвърчаха от стаята. Писъците ставаха все по-силни.
	— Гори! — изкрещя някой и те видяха огъня, който се издигаше към небето на петдесетина метра от тях.
	Гореше къщата на Карим. Пламъците се извиваха към тях.
	Фарид дотича с пожарогасител в ръка, но скоро го хвърли объркан.
	— Не работи!
	Калил хвана Аднан над лакътя.
	— Трябва да донесем вода!
	Тръгнаха в обратната посока, като викаха на всички, които срещаха по пътя, да носят вода. Знаеха къде е маркучът, който Ролф използваше, за да полива поляната около офиса. Затичаха се натам, но не намериха съд, който да напълнят.
	— Вземете тенджери, купи, кофи, каквото намерите! — викна Калил, втурна се обратно у дома и грабна две тенджери.
	— Трябва да се обадим на пожарната! — викна Аднан, а Калил кимна, докато въртеше кранчето.
	В този момент чуха сирените.
	Калил се обърна и остави тенджерата, без да го е грижа, че водата прелива. Огънят обхващаше старите дървени постройки със скоростта на вятъра и вече цяла редица къщи беше в пламъци. Нечие дете пищеше пронизително.
	После чуха рева на Карим и го видяха да излиза от подпалената къща. Носеше тяло. Амина.
	Жени плачеха, вдигнали ръце към нощното небе, където огнените искри образуваха собствени съзвездия. Когато пожарните коли пристигнаха, Калил падна на земята, закрил лицето си с ръце. Карим все още държеше Амина в прегръдките си.
	Отново бяха изгубили всичко.


>	Бохуслен, 1672

	_Бяха се избягвали цяла седмица. Това, което преживяха, беше толкова наситено с емоция, толкова съкрушаващо и за двама им, че след това те просто си навлякоха дрехите, изтупаха тревата и побързаха да се приберат, поемайки по различни пътища. Не смееха да се погледнат от страх, че Божията зеленина и синева ще се отразят в погледите им и ще ги издадат._
	_Елин се чувстваше, сякаш стои пред пропаст, която я дърпа надолу с непреодолима сила. Завиваше й се свят, щом се взреше в мрака, но дори бърз поглед от разстояние към Пребен, който работеше на двора, облечен с бялата си риза, караше душата й да копнее да се хвърли в бездната._
	_И ето че Брита замина за Удевала. Нямаше да я има три дни. Веднага след като съпругата му потегли, Пребен отиде при Елин в кухнята и погали ръката й. Погледна я в очите и тя кимна бавно. Знаеше какво иска той и тя искаше същото с цялата си душа и тяло._
	_Пребен излезе бавно от кухнята и тръгна през двора, към ливадата. Елин изчака достатъчно дълго, че да не събуди подозрение, и пое в същата посока. Продължи с бърза крачка към стария заслон, където се бяха срещнали последния път. Денят беше също толкова красив и слънчев, колкото и предната седмица. По гърдите й се стичаха капки пот както от жаркото слънце и от усилията, които й костваше да тича през тревата с тежките си поли, така и от мисълта за това, което я очакваше._
	_Той я чакаше на поляната. В очите му грееше толкова силна любов, че Елин почти отстъпи назад. Беше я страх, но в същото време знаеше, че иска именно това. Пребен беше в кръвта й, в крайниците й, в сърцето й и във вярата й, че Бог влага смисъл във всичко. Не би ги дарил с такава любов, ако не искаше те да й се насладят, нали? Нейният Бог не можеше да е толкова жесток. А Пребен беше църковен човек, ако някой можеше да тълкува Божията воля, това бе той. Ако смяташе, че това не им се полага, щеше да спре._
	_Елин свали непохватно полата си. Пребен я гледаше, подпрял глава на ръцете си, като не отделяше очи от нея и за секунда. Накрая тя застана пред него гола и разтреперана, без срам или желание да се прикрие._
	— _Елин е толкова красива — каза той, останал без дъх._
	_Протегна ръка към нея, а Елин бавно легна до него._
	— _Помогни ми да се съблека — каза той._
	_Тя започна да разкопчава бързо ризата му, докато той смъкваше панталоните си. Накрая останаха съвсем голи, заедно. Пребен проследи бавно извивките на тялото й с показалеца си. Спря се на родилния белег под дясната й гърда и се засмя._
	— _Прилича на Дания._
	— _Да, може би Швеция иска да ми го отнеме — каза тя с усмивка._
	_Той погали лицето й._
	— _Какво ще правим?_
	_Елин поклати глава._
	— _Да не мислим за това сега. Бог има планове за нас. Убедена съм._
	— _Елин вярва ли го наистина?_
	_Погледът му беше тъжен. Тя се наведе и го целуна, като в същото време го галеше. Той изстена и разтвори устни, а Елин усети как тялото му реагира на докосването й._
	— _Знам го — каза тя, преди бавно да го поеме._
	_Пребен я гледаше в очите, докато я държеше през кръста и я притискаше към себе си. Те се сляха, а небето и слънцето над тях избухнаха в светлина и топлина. Това трябва да е Божие дело, помисли си Елин, преди да задреме, облегнала буза на гърдите му._

	* * *

	— Какво е състоянието на Амина? — попита Мартин, когато с Паула влязоха в чакалнята.
	Патрик се изпъна в неудобния стол.
	— Критично — каза той и се изправи, за да си вземе чаша кафе.
	Десетата, откакто пристигна. Цяла нощ се наливаше с отвратителното болнично кафе, за да може да остане буден.
	— А Карим? — попита Паула, когато Патрик отново седна на мястото си.
	— Получил е леки наранявания на дихателните пътища от дима, както и изгаряния по ръцете, докато е изнасял Амина и децата от къщата. За щастие, децата като че ли са окей. Вдишали са дим, така че лекарите им дадоха кислород. Ще ги наблюдават още едно денонощие.
	Паула въздъхна.
	— Кой ще се грижи за тях, докато майка им и баща им са хоспитализирани?
	— Чакам социалните. Ще видим какво ще предложат, когато пристигнат. Но доколкото разбирам, децата нямат никакви други роднини.
	— Ние можем да ги вземем — каза Паула. — Мама излезе в отпуск за лятото, за да ни помага с бебето. Знам, че би предложила същото, ако беше тук.
	— Да, но Мелберг… — каза Патрик.
	Паула придоби мрачно изражение.
	— Когато разказал на мама какво е направил, горд от себе си и изживявайки се като жертва, тя, разбира се, го изхвърлила на улицата.
	— Какво е направила? — възкликна Мартин.
	Патрик зяпна Паула.
	— Рита е изритала Бертил? И къде е той сега?
	— Нямам представа — отговори Паула. — Но както казах, децата могат да живеят при нас. Ако социалните одобрят.
	— Трудно ми е да си представя, че биха възразили — каза Патрик.
	По коридора се зададе лекар и Патрик се изправи. Беше същият, от когото бе получавал сведения през нощта.
	— Здравейте — каза той и протегна ръка към Паула и Мартин. — Казвам се Антон Ларшон и отговарям за пациентите.
	— Нещо ново? — попита Патрик и допи кафето си с гримаса.
	— Не, състоянието на Амина продължава да е критично. Цял екип лекари се борят да я спасят. Вдишала я голямо количество дим и има изгаряния трета степен по по-голямата част от тялото. На командно дишане е, а също и на системи, за да се възстанови голямата загуба на течности вследствие на изгарянията. Цяла нощ третирахме нараняванията.
	— А Карим? — попита Мартин.
	— Ами, както казах на колегата ви, има повърхностни дермални рани по ръцете, а дробовете му са пострадали леко от дима, но като цяло е относително невредим.
	— Защо Амина е толкова по-тежко засегната от Карим? — попита Паула.
	Още нямаха цялостна представа за развоя на събитията от снощи, експертите правеха всичко възможно да установят как е възникнал пожарът, но най-вероятната теория беше умишлен палеж.
	— Ще трябва да попитате него. Той е буден, така че мога да проверя дали има сили да разговаря с вас.
	— Ще сме ти благодарни — каза Патрик и седна.
	Тримата зачакаха мълчаливо. Само след няколко минути лекарят отново се показа и им махна да отидат при него.
	— Това не го очаквах — каза Мартин.
	— Да, ако бях на негово място, нямаше да искам никога повече да говоря с полицията — каза Паула и се изправи.
	Тръгнаха към стаята, където ги чакаше доктор Ларшон, и влязоха вътре. Карим лежеше на леглото в дъното на стаята, обърнат към тях и отпуснал бинтованите си ръце върху завивката. Лицето му беше набръчкано от умора и страх. Машината до леглото бръмчеше, докато помпаше кислород в носа му.
	— Благодаря, че се съгласи да говориш с нас — каза Патрик тихо и придърпа един стол до леглото.
	— Искам да знам кой причини това на семейството ми — каза Карим.
	Изглеждаше готов да заплаче, но въпреки това говореше на английски по-плавно от Патрик.
	Мартин и Паула стояха по-назад, сякаш бяха постигнали мълчаливо съгласие да оставят Патрик да води разговора.
	— Казват, че не знаят дали Амина ще оживее — каза Карим и получи пристъп на кашлица. По бузите му се стекоха сълзи. Той намести канюлата, която го снабдяваше с кислород.
	— Да, още не се знае — каза Патрик.
	В гърлото му имаше буца, която го караше да преглъща отново и отново. Знаеше точно как се чувства Карим. Спомни си дните след катастрофата, която едва не отне живота на Ерика. Никога нямаше да забрави как се чувстваше тогава и колко го беше страх.
	— Какво ще правя без нея? Какво ще правят децата? — каза Карим.
	Този път без да се разкашля, но все пак замълча, а Патрик не знаеше какво да каже. Вместо това го попита:
	— Можеш ли да ми разкажеш какво си спомняш от вчерашната вечер? Какво се случи?
	— Аз… не знам точно — отвърна Карим и поклати глава. — Всичко стана толкова бързо. Бях заспал и сънувах… Първо си помислих, че отново съм в Дамаск. Че е избухнала бомба. Минаха няколко секунди, докато осъзная къде съм… После изтичах при децата. Мислех, че Амина е с мен, понеже я чух да вика, когато се събудих. Но след като изнесох децата, осъзнах, че я няма, така че грабнах една кърпа от простора и се втурнах обратно вътре…
	Гласът му секна и той отново се закашля силно. Патрик взе чаша вода от масичката до леглото и я подаде на Карим, който отпи от сламката.
	— Благодаря — каза той и се облегна на възглавниците. — Изтичах в спалнята и я видях, тя… — Той изхлипа и започна отново. — Тя гореше. Амина гореше. Косата й. Нощницата й. Вдигнах я и я изнесох навън. Започнах да я въргалям по земята, за да я изгася. Аз… чувах как децата пищят… — Карим извърна обляното си в сълзи лице към Патрик. — Казват, че децата се чувстват добре, така ли е? Нали не ме лъжат?
	Патрик поклати глава.
	— Не, не лъжат. Децата ще се оправят. Ще останат в болницата още малко за… — Помъчи се трескаво да си спомни английската дума и секунда по-късно осъзна, че е същата като на шведски. — _For observation._*
	[* За наблюдения. — Б.пр.]
	За миг Карим изглеждаше облекчен, но после отново посърна.
	— Къде ще живеят? Казват, че трябва да остана тук още няколко дни, а Амина…
	Паула пристъпи напред и придърпа още един стол до леглото.
	— Не знам какво мислиш, но предложих децата да живеят при мен, докато оздравееш и те изпишат. Аз… Майка ми е бежанка. Като теб. От Чили. Дошла е в Швеция през седемдесет и трета. Разбира. И аз разбирам. Живея с нея, с двете си деца и… — Паула се поколеба. — С жена си. Но ще се радваме да се грижим за децата ви. Ако си съгласен.
	Карим я огледа щателно. Паула зачака мълчаливо оценката му. Накрая той кимна.
	— Добре. Нямам кой знае какъв избор.
	— Благодаря — каза Паула тихо.
	— Видя ли някого вчера вечерта? — попита Патрик. — Или може би си чул нещо? Преди пожара.
	— Не — каза Карим и поклати глава. — Бяхме изморени. След… всичко. Отидохме да си легнем и аз веднага заспах. Нито видях, нито чух нещо. Никой ли не знае кой го е направил? Защо някой би искал да ни причини такова нещо? С обвиненията срещу мен ли е свързано?
	Патрик не можеше да го погледне в очите.
	— Не знаем — каза той. — Но смятаме да разберем.

	* * *

	Сам взе телефона си от нощното шкафче. Майка му не бе дошла да го събуди, както Джеймс все я караше да прави. Събудиха го обаче кошмарите. Преди това се случваше само веднъж, може би два пъти месечно, но сега се будеше всяка нощ, плувнал в пот.
	Не си спомняше време, когато да не е бил изплашен, когато да не се е тревожел. Може би затова майка му тичаше през цялото време. Изтощаваше тялото си дотолкова, че да не може да мисли. Искаше му се да може да стори същото.
	Лицата от съня все още го измъчваха, така че той се съсредоточи върху дисплея. Джеси му беше писала. Усети как се стопля при самата мисъл за нея. За пръв път в живота си някой го виждаше такъв, какъвто е, без да се стресне от мрака в него.
	Беше изпълнен с нещо черно, което набираше сила с всеки изминал ден. Бяха се погрижили за това. Не усещаше тефтера, но знаеше, че е под матрака. Там нямаше да го открият нито майка му, нито Джеймс. Не беше предназначен за чужди очи, единствено за неговите, но за своя собствена изненада бе започнал да се замисля дали да не го покаже на Джеси. Тя беше сломена колкото него. Щеше да разбере.
	Никога обаче нямаше да й каже защо всъщност я бе извел с лодката в понеделник. Беше решил никога повече да не мисли за това. Тайната му обаче се връщаше в кошмарите му и се присъединяваше към останалите демони, които го измъчваха. Но това вече беше без значение. Бъдещето беше предначертано в тефтера му. Пътят беше широк и прав, като _Highway 66_.
	Не възнамеряваше да се бои от това, което се крие зад ъгъла. Знаеше, че може да покаже тефтера на Джеси. Тя щеше да разбере.
	Днес щеше да й покаже всичко. Всичко, което бе събрал през годините. Беше събрал папките в една торба, която бе оставил до вратата. Писа на Джеси да се видят след половин час и получи отговор „окей“. Облече се бързо и метна раницата си през рамо. Преди да тръгне към вратата с тежката торба, Сам се обърна и погледна към леглото. Струваше му се, че почти може да долови формата на тефтера, който се криеше отдолу.
	Преглътна няколко пъти и вдигна матрака.
	Джеси отвори вратата и видя усмивката на Сам. Тази, която той сякаш пазеше само за нея.
	— Здрасти — каза тя.
	— Здрасти.
	Носеше раница, а в ръката му имаше торба.
	— Всички тия неща не ти ли тежат, докато караш?
	Сам сви рамене.
	— Не беше проблем, по-силен съм, отколкото изглеждам.
	Той остави раницата и торбата пред вратата и прегърна Джеси. Вдиша аромата на косата й, която беше току-що измита. Тя се наслади на усещането, че на Сам му харесва как мирише.
	— Донесох някои неща — каза той и отнесе багажа до голямата кухненска маса, върху която започна да реди материалите. — Обещах да ти покажа повече. За майките ни и за разследването.
	Джеси погледна джобовете и папките. Бяха обозначени с „Математика“, „Шведски“ и други подобни надписи.
	— Джеймс и мама си мислят, че са неща за училище — каза Сам и седна на един стол. — Така можех да събирам материали, без да ме усетят.
	Джеси седна до него и заедно отвориха папката с надпис „Математика“.
	— Как си се сдобил с всичко това? — попита тя. — Имам предвид, освен от интернет.
	— Най-вече от вестникарския архив в библиотеката.
	Джеси видя снимка на Мари и на майката на Сам, Хелен. Бяха взети от училищния им албум.
	— Представяш ли си, били са по-млади, отколкото сме ние сега — каза тя.
	Сам прокара пръст по разпечатката от статията.
	— Трябва да са носели такъв мрак в себе си… — каза той. — Точно като нас двамата.
	Джеси настръхна. Продължи да разлиства материалите и забеляза снимка на усмихнатата Стела.
	— Но какво ги е накарало да го извършат? Как можеш да се ядосаш толкова на… едно дете?
	Джеси посочи снимката, а Сам се изправи. Лицето му беше пламнало.
	— Заради… мрака, Джеси. По дяволите, не разбираш ли? Как може да не РАЗБИРАШ?
	Джеси се стресна. Гледаше го, без да знае какво да каже. Не разбираше откъде се бе появил този внезапен гняв. Не можа да спре сълзите си.
	Яростта, изписана на лицето на Сам, се стопи. Той клекна пред нея.
	— Извинявай, извинявай, извинявай — каза той, обви ръце около краката й и зарови глава в скута й. — Не исках да се ядосвам, просто съм толкова объркан. Целият кипя отвътре и ми се ще просто да… да взривя целия свят.
	Джеси кимна. Разбираше какво има предвид. Имаше само един човек, за когото й пукаше, и това беше Сам. Другите бяха показали единствено, че искат да я унижат, да я накарат да се чувства малка и безпомощна.
	— Извинявай — каза той отново и избърса сълзите й. — Никога не бих могъл да те нараня. Ти си единствената, на която не искам да навредя.

	* * *

	Дървеният кей под краката й беше топъл, почти горещ. Сладоледът се топеше по-бързо, отколкото Вендела смогваше да го яде. Но Басе се затрудняваше още повече от нея и ближеше трескаво ръката си, за да спре шоколадените струйки, които се стичаха по кожата му. Понякога беше направо като дете.
	Вендела не можа да не се засмее. Притисна се до Нилс, който я прегърна. Близостта до него я накара да се почувства сякаш всичко отново е наред. Помогна й да забрави снимките в нета от тази сутрин. Горящите сгради. Нещата бяха отишли твърде далеч. Но това не можеше да има нещо общо с тях. Или?
	На Басе в крайна сметка му дойде до гуша от топящия се сладолед и хвърли остатъците във водата, а една чайка веднага се спусна след тях.
	Басе се обърна към приятелите си.
	— Мама и татко няма да се приберат този уикенд, както планираха първоначално — каза той. — Няма да ги има още една седмица.
	— Ще има парти — каза Нилс и се усмихна на Басе, който придоби онзи несигурен вид, който можеше да бъде толкова досаден.
	Вендела въздъхна, а Нилс пак се ухили.
	— Хайде де. Ще бъде нещо като подгряващ купон за училищното парти в общинския дом* следващата събота! Ще поканим готини хора, ще вземем домашен алкохол и ще си изкараме супер.
	[* Става дума за общински институции, характерни за Швеция и изпълняващи функции, донякъде сходни с тези на нашите читалища. — Б.пр.]
	— Не знам…
	Но Нилс вече беше спечелил, Вендела го знаеше.
	Пред очите й отново изникнаха димящите къщи. Искаше да забрави за тях и за крещящото заглавие: „Жена в тежко състояние“. Изведнъж разбра какво й се прави.
	Нилс беше пожелал да изчакат да започне учебната година, преди да разпространят голата снимка на Джеси, така че ефектът да е максимален. Но може би все пак можеха да я използват малко по-рано?
	— Имам идея — каза тя.

	* * *

	Бенгт го посрещна още на двора веднага щом полицейският автомобил спря отпред. Йоста си пое дълбоко дъх, преди да слезе. Вече знаеше каква посока ще поеме разговорът.
	— Вярно ли е, че сте задържали един от ония бежанци? — попита той, крачейки напред-назад. — Чух даже, че бил един от участниците в живата верига! Тия типове нямат никаква съвест. Трябваше да ме послушате от самото начало!
	— Все още не знаем нищо със сигурност — каза Йоста и тръгна към къщата.
	Както винаги, коремът го сви, когато видя дрехите на Неа, които все още висяха на простора отвън. Не му харесваше злорадството, изписано на лицето на Бенгт, още повече сега след пожара, но в същото време му съчувстваше заради мъката, която преживяваше. А и разбираше нуждата от прости решения, която изпитваха хората. Проблемът беше, че простите отговори рядко бяха верни. Реалността имаше склонността да бъде по-сложна, отколкото им се искаше на повечето хора.
	— Може ли да вляза? — попита Йоста, а Бенгт отвори входната врата.
	— Ще повикаш ли Петер и Ева? — каза Бенгт на съпругата си, която кимна.
	Петер слезе първи, следван от Ева. Изглеждаха сънени.
	Петер седна и направи знак на Йоста да направи същото.
	Започваше да свиква да седи в кухнята им. Искаше му се обаче някой ден да може да им донесе окончателен отговор. Съзнаваше, че за пореден път ще ги разочарова. Освен това доверието им към полицията вече беше накърнено след вчерашния обиск и Йоста не знаеше как да подходи. Беше не по-малко ядосан от Патрик заради пожара и начина, по който Мелберг се беше отнесъл с Карим и семейството му. В същото време обаче не можеше да изключи възможността наистина да са открили решаващи доказателства в дома им и в крайна сметка извършителят да е Карим. Всичко беше толкова неясно и объркано.
	— Вярно ли е? — попита Петер. — За мъжа от бежанския център.
	— Към момента не знаем — каза той предпазливо.
	С периферното си зрение видя как лицето на Бенгт започва да придобива притеснително червени оттенъци и побърза да се защити.
	— Намерихме нещо, но поради някои… технически съображения, все още не знаем какво точно означава.
	— Чух, че сте намерили дрехите на Неа в къщата му, вярно ли е? — попита Петер.
	— Звънят ни — каза Бенгт. — Научаваме нещата от други хора, не от вас. Смятам, че това е…
	Той отново повиши глас, но Петер вдигна ръка, за да го спре, и каза спокойно:
	— Вярно ли е, че сте намерили дрехите на Неа в дома на човек от бежанския център?
	— Намерихме дреха — каза Йоста и извади найлоновия джоб, който носеше в чантата си. — Но ни трябва помощта ви, за да я идентифицирате.
	Ева изстена и Ула я потупа по ръката. Тя като че ли не забеляза жеста, просто продължи да се взира в джоба, който Йоста бе извадил.
	— Разпознавате ли ги? — попита той и остави снимката на масата.
	Ева ахна.
	— На Неа е. Нейно е.
	Йоста погледна снимките на синьото бельо с русата принцеса отпред и отново попита:
	— Сигурни ли сте? Това е бельото на Неа?
	— Да! — кимна Ева уверено.
	— А вие сте го пуснали! — каза Бенгт.
	— Има известни проблеми с начина, по който е намерена дрехата…
	Бенгт изсумтя.
	— Известни проблеми! Някакъв пришелец идва тук и отвлича и убива малко момиче, а вие говорите за проблеми!
	— Разбирам, че сте разстроени, но трябва да…
	— Нищо не трябва! Още в началото ви казах, че е бил някой от ония, но вие не ме послушахте и вместо това си пиляхте време с глупости и ни оставихте да се чудим какво е станало с Неа, а сега на всичкото отгоре сте пуснали извършителя на свобода! Освен това обърнахте къщата с краката нагоре и се отнесохте със сина ми и жена му като със заподозрени! Нямате ли срам?
	— Татко, успокой се — каза Петер.
	— Как би могло да не е той? Нали сте намерили бельото й в дома му? Чухме и нещо за пожар. Да не е опитал да унищожи уликите? Щом сте го пуснали, логично е да опита да прикрие следите си. Сигурно затова се е присъединил към доброволците…
	— Още не знаем как е възникнал пожарът…
	Йоста обмисли дали да каже, че самият Карим е получил наранявания и че съпругата му е в интензивното и не се знае дали изобщо ще се събуди. Реши обаче да не казва нищо. Не мислеше, че в момента биха показали разбиране към чуждата мъка, пък и крайно ефективният хорски телеграф във Фелбака щеше да се погрижи скоро да бъдат информирани.
	— Напълно ли сте сигурни, че това е бельото, което е носела, когато е изчезнала? — попита Йоста и погледна Ева.
	Тя се поколеба за секунда, но после кимна.
	— Имаше пет такива чифта, всеки в различен цвят. Останалите са тук вкъщи.
	— Окей — каза Йоста. Прибра снимките обратно в найлоновия джоб и се изправи.
	Бенгт сви юмруци.
	— Погрижете се скоро да арестувате оня мангал, иначе ще взема нещата в свои ръце.
	Йоста го погледна.
	— Изпитвам пълно уважение към това, през което преминавате. Но никой, повтарям, _никой_ няма да прави нищо, което да влоши ситуацията още повече.
	Бенгт само изсумтя, но Петер кимна към Йоста.
	— Повече лае, отколкото хапе — каза той.
	— За негово добро се надявам да е така — каза Йоста.
	Когато потегли, Йоста видя, че Петер стои на вратата и гледа след него. Нещо го глождеше, но нямаше представа какво. Беше пропуснал нещо, но колкото повече опитваше да се сети какво би могло да бъде, толкова повече му убягваше. Отново хвърли поглед в огледалото. Петер продължаваше да стои там и да го наблюдава.

	* * *

	— Ехо? Има ли някого?
	Гласът, който го събуди, не беше на Рита. Мелберг отвори очи, но не можа да разбере къде се намира. После видя Аника на вратата.
	— Аз съм това — каза той и се изправи, след което разтърка очи.
	— Какво правиш тук? — попита Аника. — Изкарах си акъла, когато чух шум вътре. Защо си дошъл толкова рано? — Тя скръсти ръце над щедрия си бюст.
	— Или по-скоро толкова късно… — каза Мелберг и опита да се усмихне. Предпочиташе да не говори с Аника за случилото се, но новината така и така щеше да плъзне из участъка за отрицателно време, така че най-добре беше да хване бика за рогата. — Рита ме изхвърли — каза той и посочи торбата до леглото.
	Рита не беше сложила вътре любимата му фланелена пижама, така че се бе наложило да спи с вчерашните дрехи. А миниатюрната стая за почивка в управлението беше предназначена именно за кратки почивки, не за нощувки, така че вътре беше задушно и горещо като в сауна.
	Той погледна жално към потното си, смачкано облекло.
	— И аз бих направила същото! — каза Аника, обърна му гръб и тръгна към кухнята, но по средата на пътя се спря и се провикна: — Предполагам, че си си поспал добре и не си чул за станалото?
	— Не знам дали би могло да се каже, че съм спал добре — отвърна Мелберг и закуцука след нея, държейки се за кръста. — Това походно легло е ужасно неудобно, вътре няма климатик, а кожата ми е малко чувствителна и почва да ме сърби, ако спалното бельо не е качествено, а чаршафът тук е като хартиен, така че… — Той спря и наклони глава. — Ще направиш ли една чаша и за мен, стара дружке, ако така и така ще слагаш кафе?
	Осъзна грешния избор на думи в мига, в който произнесе „стара“, и се приготви за реакцията. Но такава не дойде.
	Аника седна на един от столовете в кухнята.
	— Снощи някой подпали бежанския център — каза тя тихо. — Карим и семейството му са в болница.
	Мелберг се хвана за гърдите и седна тежко срещу Аника. Не можеше да я погледне в очите.
	— Това… свързано ли е с моите действия? — Езикът му беше като набъбнал и той едва успяваше да изговаря думите.
	— Не знаем. Но да, има голяма вероятност, Бертил. Заринаха ни с обаждания, така че за през нощта препратих разговорите към домашния си телефон и не съм мигнала. Патрик е в болницата с Мартин и Паула. Съпругата на Карим е упоена. Има толкова тежки изгаряния, че не се знае дали ще оживее, а Карим си е наранил ръцете, докато я е изнасял от къщата.
	— Децата? — попита Мелберг с насълзени очи. Тревогата му ставаше все по-голяма.
	— Поставени са под наблюдение в болницата до утре сутрин, но изглежда им се е разминало. Няма други пострадали, но домовете им са унищожени, така че трябваше да бъдат евакуирани в общинския дом.
	— Боже господи — каза Мелберг почти шептейки. — Знаете ли кой го е направил?
	— Не, засега няма следи. Но много хора се обадиха с различна информация, така че ще опитаме да проверим сигналите възможно най-бързо. Имаше всякакви, от идиоти, които си мислят, че бежанците сами са си драснали клечката, за да събудят симпатия, до хора, които казват, че зад палежа стоят „Приятели на Швеция“. Пожарът, изглежда, е разделил цялата общност на два лагера. Все още има много хора, които смятат, че на бежанците така им се пада, но от другата страна Бил успя да привлече масивна подкрепа и уреди настаняването на нуждаещите се. Хората им носят всякакви неща от първа необходимост. Спокойно може да се каже, че сега показваме и най-лошата, и най-добрата си страна.
	— Ами, аз… — Мелберг поклати глава и едва събра сили да продължи. — Не исках да… Не мислех…
	— Точно така — каза Аника с въздишка. — Ти не мислиш, Бертил. — Тя се изправи и се захвана с кафеварката. — Каза, че искаш кафе, нали?
	— Да, благодаря — каза той и преглътна. — Какви са шансовете?
	— За кое? — попита Аника и седна, докато чакаше кафето да заври.
	— Съпругата му да се оправи.
	— Не са големи, доколкото разбирам — каза Аника тихо.
	Мелберг мълчеше. Този път беше допуснал огромна грешка. Надяваше се само, че няма да е фатална.


>	Бохуслен, 1672

	_Към края на лятото Елин започна да се тревожи. Първо си помисли, че й се повръща заради топлината и влагата, които караха всичко да мухлясва, но всъщност знаеше истинската причина. Чувстваше се по същия начин, когато беше бременна с Мерта. Всяка нощ се молеше на Бог. Какъв беше замисълът му? На какво изпитание я подлагаше? И трябваше ли да каже на Пребен, или не? Как щеше да реагира той? Знаеше, че той я обича, но дълбоко в себе си Елин се съмняваше в силата му. Пребен бе добър мъж, но също така беше амбициозен и се стараеше да угажда на другите, поне дотолкова го бе опознала. Когато го попиташе докъде ще доведе всичко това и как ще я карат, той задушаваше въпросите й с целувки и любене, но преди това в очите му се мяркаше тревожен блясък._
	_А трябваше да внимава и с Брита. Тя ставаше все по-мрачна и подозрителна. Правеха каквото могат, за да не показват чувствата си, но Елин знаеше, че има моменти, когато се споглеждаха в присъствието на Брита и не можеха да скрият какво изпитват един към друг. Познаваше сестра си твърде добре. Знаеше на какво е способна. Въпреки че не говореше с никого по този въпрос, Елин не беше забравила как Мерта едва не се удави в езерото. И помнеше кой я бе изпратил уж да спасява котенцето._
	_Дните ставаха все по-къси и всички в стопанството работеха усилено, за да приключат с работата преди настъпването на зимата. Междувременно Брита се уединяваше все повече. Сутрин се излежаваше все по до късно и отказваше да стане. Силите сякаш я напускаха._
	_Пребен молеше готвачката да приготвя любимите ястия на съпругата му, но Брита отказваше да яде и Елин всяка вечер отсервираше недокоснатата порция от нощното й шкафче. Нощем Елин галеше корема си с ръка и се чудеше как ще реагира Пребен, когато му каже, че чака неговото дете. Не можеше да си представи, че не би се зарадвал. С Брита явно не можеха да имат деца, а и той не обичаше нея, а Елин. Ами ако Брита бе пипнала нещо смъртоносно? Тогава с Пребен щяха да могат да живеят като семейство. Когато й минаваха подобни мисли, Елин се молеше още по-усърдно._
	_Брита отслабваше с всеки изминал ден, без да има обяснение за състоянието й. Накрая Пребен повика един лекар от Удевала. Посещението изпълни Елин с притеснение. Тя трескаво се мъчеше да си втълпи, че се тревожи за сестра си, но не можеше да не си мисли, че ако Брита е зле, то току-виж се оказало, че с Пребен имат бъдеще. Вярно, хората щяха да си шепнат и да ги гледат с недоверие, ако се съберяха толкова скоро след като Пребен станеше вдовец, но Елин беше сигурна, че с времето това ще отмине._
	_Когато каретата на лекаря пристигна, Елин се измъкна и отиде да се моли. По-усилено от всякога. И се надяваше, че Господ няма да я накаже заради молитвите й. Дълбоко в душата си вярваше, че Бог иска тя и Пребен да бъдат заедно. Любовта им беше твърде силна, за да е случайност. Така че болестта на Брита явно бе част от Неговия план. Колкото повече се молеше, толкова повече се убеждаваше в това. Брита нямаше да живее още дълго. Нероденото дете на Елин щеше да има баща. Щяха да са семейство. Благодарение на Божието провидение._
	_С разтуптяно сърце Елин се върна в помещението на прислугата. Засега никой не се беше разприказвал и тя предположи, че още никой не знае. Клюките тук се разпространяваха бързо и Елин бе наясно, че хората приказват и за нея и Пребен. В едно малко пространство нищо не убягваше на прислугата. Вече няколко дни се говореше за посещението на лекаря, който трябваше да дойде от Удевала и да провери какво не е наред със стопанката им._
	— _Елса чула ли е нещо? — попита Елин готвачката, която приготвяше вечерята._
	— _Не, нищичко — каза Елса и продължи да бърка големия съд на печката._
	— _Ще отида да проверя — каза Елин, без да я поглежда. — Все пак ми е сестра._
	_Боеше се, че ще си проличи за какво е молила Бог или как сърцето й се кани да изскочи от гръдния кош. Но готвачката просто кимна и й обърна гръб._
	— _Най-добре. Знам, че нещо не е наред, щом стопанката не иска да опита дори палачинките ми. Но ако Бог е рекъл, няма да е нещо сериозно._
	— _Да, ако Бог е рекъл — каза Елин тихо и тръгна към стаята, където лежеше Брита._
	_Стоя пред вратата дълго, колебаейки се. Не знаеше дали би посмяла да почука. Накрая вратата се отвори и отвътре излезе набит мъж с буен мустак и лекарска чанта под ръка._
	_Пребен стисна ръката му._
	— _Не мога да опиша колко съм благодарен на доктор Бруршон — каза той._
	_Елин забеляза с изненада усмивката му. Какво можеше да му е казал лекарят, че очите на Пребен да заблестят толкова щастливо в тъмния коридор? В стомаха й се образува твърда буца._
	— _Това е сестрата на Брита, Елин — каза Пребен и представи доктора._
	_Тя стисна ръката му сдържано. Все още й беше трудно да разтълкува израженията на мъжете. Зад тях Брита лежеше облегната на пухкавите възглавници, а тъмната й коса беше пусната. Приличаше на котка, която е изяла птиче, и Елин се почувства още по-объркана._
	_На лицето на доктор Бруршон бе изписано хитроумно изражение._
	— _Значи, е уместно да изкажа поздравленията си. Минали са само няколко седмици, но няма съмнение, че Брита е трудна. Бременността обаче й се отразява зле и Елин трябва да се грижи тя да приема достатъчно течности и толкова храна, колкото може да задържи. Препоръчах през следващите седмици да се храни с бульон, докато неразположението отмине и апетитът й се завърне._
	— _Да, Елин определено ще може да помогне — каза Пребен, сияейки от щастие._
	_Защо изглеждаше толкова радостен? Та той не искаше да бъде с Брита, искаше да бъде с Елин, сам го бе казал. Че е избрал грешната сестра. Божията воля беше семето му да не покълне в Брита._
	_Но ето че сега той се усмихваше широко и обясняваше на доктор Бруршон колко способна болногледачка е Елин. Брита я погледна злорадо, след което се хвана за главата и нададе вой:_
	— _Пребен, отново ми е лошо…_
	_Тя протегна ръка и той се втурна към леглото, докато Елин гледаше отстрани._
	— _Мога ли да направя нещо? Чу какво каза докторът. Почивка и бульон. Да помоля ли Елса да приготви малко бульон?_
	_Брита кимна._
	— _Не че имам какъвто и да е апетит, но за детето ни ще е най-добре да опитам. Но не искам да ме оставяш. Кажи на Елин да говори с Елса и да ми донесе бульон. Тя с радост ще го направи, защото ще иска малкият й племенник или племенничка да се роди в отлично здраве._
	— _Разбира се, Елин ще отиде при Елса — каза Пребен. — Но аз трябва да изпратя доктор Бруршон, както подобава, и после ще се върна при теб._
	— _Не, не, мога и сам да се оправя — засмя се докторът и тръгна към изхода. — Погрижете се за майката. Аз съм доволен, че си свърших работата._
	— _Добре тогава — каза Пребен и кимна, хванал с две ръце дланта на Брита. Погледна Елин, която все още стоеше като вцепенена на вратата. — Елин веднага ще се погрижи, Брита трябва да следва заръките на доктора._
	_Тя кимна и сведе поглед._
	_Трябваше да впери поглед в обувките си, за да не заплаче. Не можеше да гледа радостта на Пребен и триумфалната физиономия на Брита нито миг повече. Ако го стореше, щеше да се разпадне. Обърна се рязко и тръгна към кухнята._
	_Стопанката беше трудна и имаше нужда от бульон. А всемогъщият Бог се смееше на бедната, глупава Елин._

	* * *

	Понеже не беше съвсем сигурна как следва да се облече за изложбата, Ерика реши да не рискува и избра чифт прости бели шорти и бяла блуза. Беше оставила децата при Кристина, иначе никога не би проявила куража да се облече в бяло. Ако бе научила нещо като майка на три деца, то беше, че белите дрехи действат като неустоим магнит за мърляви детски ръчички.
	Провери отново часа, посочен в поканата, която получи от Виола, макар че в действителност беше ненужно, защото към малката галерия срещу „Стура Хотелет“ се бе запътила върволица от хора. Щом влезе вътре, Ерика се огледа. Помещението беше светло и просторно. Картините на Виола красяха стените, а на една маса в ъгъла имаше чаши шампанско и вази с цветя, донесени от приятели и познати. Ерика веднага се почувства малко глупаво. Може би и тя трябваше да вземе нещо?
	— О, Ерика, колко се радвам, че дойде! — Виола се отправи към нея с голяма усмивка.
	Беше поразително стилна. Носеше тъмносин кафтан, а сивата й коса беше вдигната на кок. Ерика винаги се бе възхищавала на хора, които могат да си сложат кафтан и да изглеждат естествено. Няколкото пъти, когато беше пробвала да носи такава дреха, се бе чувствала, все едно отива на маскарад, облечена като Томас Ди Лева*. Но Виола изглеждаше изключително.
	[* Шведски певец и експерт по медитация. — Б.пр.]
	— Ето, вземи си шампанско, нали няма да караш днес? — каза художничката и поднесе една чаша на Ерика.
	Тя преговори плановете си за деня, установи, че в тях не влиза шофиране, и взе чашата.
	— Разгледай — подкани я Виола — и ако нещо ти хареса, кажи на сладкото момиче ей там и тя ще отбележи картината с една от онези червени точки. Това е внучка ми, между другото. — Виола посочи момиче в късния пубертет, което чакаше в готовност до вратата, с лента червени лепенки в ръка. Изглежда, вземаше задачата си присърце.
	Ерика заразглежда спокойно картините. Вече имаше залепени няколко червени точки и това я зарадва. Харесваше Виола. Картините й също. Нямаше познания по изкуство и й беше трудно да разбере или да бъде грабната от творба, която не изобразява нещо конкретно. Но Виола рисуваше красиви акварели със съвсем разпознаваеми мотиви, главно хора и всекидневни ситуации. Ерика се спря пред една картина на руса жена, която месеше хляб. По лицето й имаше брашно, а в устата й цигара.
	— Майка ми. Всички картини от изложбата изобразяват хора, които са означавали нещо за мен. Предпочетох да ги нарисувам в ежедневна обстановка, така както си ги спомням, а не в някакви нагласени пози. Майка ми постоянно беше в кухнята. Обичаше да пече, най-вече хляб. Всеки ден ядяхме пресен хляб, но сега се чудя колко ли никотин сме погълнали, като се има предвид, че мама винаги пушеше като комин, докато месеше тестото. Но по онова време хората не се замисляха за такива неща.
	— Била е красива — каза Ерика и наистина го мислеше.
	Жената на картината имаше същото пламъче в очите като дъщеря си и Ерика предположи, че много са си приличали на една възраст.
	— Да, тя беше най-красивата жена, която познавах. И най-забавната. Ще се радвам, ако съм била наполовина толкова добра майка на децата си, колкото беше тя.
	— Сигурна съм, че е така — каза Ерика, като й беше трудно да си представи нещо друго.
	Някой потупа Виола по рамото и тя се извини.
	Ерика остана пред портрета на майка й. Картината я караше да изпитва смесени чувства. Радваше я, защото Ерика пожелаваше на всички хора майка, която да излъчва толкова топлина, но също така я натъжаваше, защото тя и Ана далеч не бяха изпитвали подобно нещо като малки. Никога не бяха имали майка, която пече хляб, усмихва се, прегръща децата си и им казва, че ги обича.
	Стана й гузно. Беше се заклела, че ще бъде пълна противоположност на Елси. Че винаги ще е до децата и ще бъде топла, забавна и любвеобилна. Но ето че сега отново бе излязла по работа и за кой ли път бе уредила някой друг да ги гледа. Но все пак ги даряваше с много любов, а и те обичаха да ходят при баба си и при леля Ана и братовчедите. Нищо не им липсваше. Пък и ако не можеше да работи, Ерика нямаше да бъде себе си. Обичаше както децата, така и работата си.
	Продължи бавно покрай редицата картини, като отпиваше от шампанското си. В галерията беше хладно и приятно. Бяха се събрали много хора, но без да е претъпкано. От време на време чуваше някой да прошепва името й, а няколко жени сръчкаха приятелките си с лакът. Все още й беше трудно да свикне с това, че хората я разпознават и я възприемат като някаква знаменитост. Засега все пак успяваше да избягва най-опасните капани. Не ходеше по филмови премиери, не се бореше със змии и плъхове във „Форт Бояр“, не беше говорила в „Ъгълът на Хелениус“*1, нито бе участвала в „По релси“*2.
	[*1 Шведско токшоу. — Б.пр.]
	[*2 Шведска телевизионна игра. — Б.пр.]
	— Ето го татко — каза глас до нея и Ерика се стресна.
	Виола бе застанала от лявата й страна и сочеше голяма картина, окачена по средата на една от стените. Тя също беше красива, но излъчваше съвсем различно усещане. Ерика опита да го опише с една дума и се спря на меланхолия.
	— Татко, седнал зад бюрото си. Така съм го запомнила, той вечно работеше. Като малка ми беше трудно да го проумея, но сега го разбирам и уважавам. Той страстно обичаше работата си, което беше едновременно проклятие и благословия. С годините тя го изяде… — Виола остави изречението да виси във въздуха. После се обърна рязко към Ерика. — Вярно, извинявай. Помолих те да дойдеш, защото имам нещо за теб. Намерих един стар календар на татко. Не знам дали ще ти е от някаква полза, понеже той изписваше всичко със съкращения, но може би все пак ще ти е интересно да го видиш. Нося го с мен, ако го искаш.
	— Да, благодаря, ще се радвам да го погледна — каза Ерика.
	Въпросът защо Лейф бе променил позицията си толкова драстично не спираше да я тормози и тя по някакъв начин трябваше да намери отговор. Може би календарът му щеше да й даде някакви нови насоки.
	Виола се върна с опърпан и захабен календар.
	— Ето. Можеш да го задържиш — каза тя, подаде го на Ерика и посочи сърцето си. — Татко е тук. Мога да го извикам в спомените си винаги, когато поискам. Седнал зад бюрото си.
	Тя сложи ръка на рамото на Ерика, след което се отдалечи. Ерика се загледа в картината и след малко отиде при момичето с червените лепенки.

	* * *

	Калил седеше на стол в ъгъла на стаята и гледаше възрастната, леко прегърбена жена, която подаваше одеяла на Аднан. Не можеше да забрави как Карим бе изнесъл Амина от къщата. Как димяха ръцете му. Как бе крещял, докато Амина плашещо мълчеше.
	Бил, учителят им по шведски Стюре, както и няколко души, които Калил не познаваше, се появиха с колите си на сутринта. Очевидно Ролф и Бил ги бяха повикали. Бил размахваше ръце и говореше бързо на странната си смесица от шведски и английски. Сочеше автомобилите, но никой не смееше да се качи, преди Калил, Аднан и още няколко души, които ходеха на уроците по ветроходство, да дадат пример.
	Спогледаха се въпросително, когато пристигнаха пред червената къща в другия край на Танумсхеде. Какво се очакваше да стане? Но през последния половин час хората започнаха да прииждат. Калил и останалите гледаха безмълвно как кола след кола завиваха към паркинга пред големия общински дом. Хората носеха одеяла, термоси с кафе, детски дрехи и играчки. Някои просто им даваха вещите и си отиваха, а други оставаха и си приказваха с тях, доколкото можеха.
	Къде се бяха крили тези шведи досега? Те се усмихваха, говореха, питаха ги за имената на децата им, носеха храна и дрехи. Калил нищо не разбираше. Аднан отиде до него и вдигна вежди въпросително. Калил просто сви рамене.
	— Слушайте, момчета — викна Бил. — Говорих с „Хедемюрш“ и те казаха, че ще дадат храна. Можете ли да отидете да я вземете? Ето ключовете ми.
	Бил метна връзката към Аднан, който я улови във въздуха.
	Калил кимна и каза:
	— Разбира се, отиваме.
	Когато излязоха на паркинга, протегна ръка към Аднан.
	— Дай ми ключовете.
	— Аз ще карам — отвърна той и стисна здраво връзката.
	— Забрави, аз ще карам.
	В крайна сметка Аднан седна неохотно на мястото до шофьорското. Калил се настани пред волана и погледна замислено първо ключовете, после таблото.
	— Няма къде да пъхна ключа.
	— Натисни копчето — въздъхна Аднан.
	Колите бяха основният му интерес след видео игрите, но познанията му идваха главно от клипчета в Ютюб.
	Калил натисна с подозрение бутона, на който пишеше Stop/Start, и двигателят се стартира.
	Аднан се ухили.
	— Според теб Бил знае ли, че нямаме книжки?
	Калил усети, че и той самият се усмихва въпреки всичко станало.
	— Мислиш ли, че щеше да ни даде ключовете, ако знаеше?
	— Говорим за Бил — каза Аднан. — Естествено, че би ни ги дал. Ти можеш да караш, нали? Иначе слизам веднага.
	Калил мина на задна.
	— Спокойно, баща ми ме научи.
	Излезе от паркинга и сви по пътя. До „Хедемюрш“ имаше само няколкостотин метра.
	— Шведите са странни — каза Аднан и поклати глава.
	— Какво имаш предвид? — попита Калил и зави към задната страна на супермаркета.
	— Отнасят се с нас като с прокажени, говорят какви ли не гадости, хвърлят Карим в затвора и се опитват да ни подпалят. А сега изведнъж искат да ни помогнат. Не разбирам…
	Калил сви рамене.
	— Не вярвам, че всички са решили да донесат одеяла — каза той и натисна бутона, за да изгаси двигателя. — Сигурно има доста хора, на които им се иска да бяхме изгорели.
	— Мислиш ли, че ще се върнат? — попита Аднан. — И ще опитат отново?
	Калил затвори вратата след себе си и поклати глава.
	— Щом са се промъкнали под прикритието на мрака, за да подпалят нечий дом, значи са страхливци. Сега към нас са насочени твърде много очи и не биха рискували.
	— А дали щеше да се случи, ако полицията не беше задържала Карим? — попита Аднан и задържа входната врата на магазина отворена, докато Калил влезе вътре.
	— Кой знае, напрежението се трупаше от известно време. Може би просто арестът ги е накарал да преминат от думи към действия.
	Калил се огледа. Бил не им каза с кого да говорят, затова накрая отиде при едно момче, което разопаковаше кашон с консерви до един от рафтовете.
	— Сигурно трябва да говорите с шефа, той е в офиса — каза младежът и посочи към вътрешността на помещението.
	Калил се поколеба. Ами ако не знаеха нищо за храната? Бил може би не бе говорил с правилния човек. Ами ако си помислеха, че са дошли да просят?
	Аднан го дръпна за ръката.
	— Хайде, така и така сме тук.
	Десет минути по-късно товареха багажника на колата със сандвичи, напитки, плодове и дори сладки за децата. Калил отново поклати глава. Шведите наистина бяха странни.

	* * *

	Краката й сякаш летяха над чакъла. Навиците бяха това, което я спаси през годините. Да става всяка сутрин, да облича спортните дрехи, да обува маратонките и да излиза да бяга.
	Хелен цял живот бе подобрявала времената си. Хубавото на маратоните беше, че не дискриминираха бегачите по възраст. Младите състезатели имаха предимство откъм енергия и сила, но по-възрастните компенсираха с опит. Винаги беше забавно, когато наперени младежи, участващи в първия си маратон, виждаха как ги задминава жена, която би могла да им бъде майка.
	Предчувствие за болка отляво я накара да успокои дишането си. Днес не смяташе да се предава.
	Бяха освободили задържания мъж, след което някой бе подпалил целия бежански център. Хелен се ужаси, когато видя кадрите, но почти веднага я споходи и друга мисъл — сега погледите отново щяха да се насочат към нея и Мари. Щяха да заподозрат някоя от тях. Или и двете.
	С Мари имаха толкова мечти, толкова планове. Когато станеха на осемнайсет, щяха да оставят всичко зад себе си и да си купят еднопосочен билет до Америка, където ги очакваха невероятни неща. И Мари наистина отиде там. Сбъдна мечтите си, а Хелен остана тук. Вярна. Послушна. Качествата, които я бяха превърнали в жертва. Мари никога не би се примирила с нейната съдба. Би се борила.
	Но Хелен не беше Мари. Цял живот се носеше по течението и правеше каквото й казват другите.
	Следеше кариерата на Мари, четеше за живота и славата й на проблемна, студена и дори зла жена. Лоша майка, която пращаше дъщеря си в пансиони из целия свят. Която постоянно се появяваше с нови мъже, ходеше по партита и се караше с хората. Но Хелен виждаше нещо друго. Виждаше момичето, което никога не се страхуваше, което винаги я защитаваше, което й сваляше звезди.
	Ето защо Хелен така и не й каза нищо. Как би могла? Мари беше беззащитна, беше просто дете. Какво би могла да направи?
	Вчера й се стори, че я видя, когато пазаруваше. Долови просто някакво движение с периферното си зрение, но присъствието на Мари винаги беше толкова силно. Щом вдигна поглед, видя само възрастен господин с бастун, но би могла да се закълне, че Мари я беше наблюдавала.
	Чакълестият път се носеше под краката й, докато обувките й ритмично докосваха земята. Първо палците, после останалата част от стъпалото. Десен крак напред означаваше дясна ръка назад. Тя погледна часовника си за бягане. Движеше се по-бързо от всякога, може би защото равномерните стъпки заглушаваха всичко останало.
	Имаше толкова спомени, за които не искаше да мисли. И Сам. Прекрасният й, чудесен Сам. Който никога не бе имал никакъв шанс. Беше обречен предварително, заразен от греховете й. Как бе могла да вярва, че с годините всичко ще изчезне, ще потъне в мрачните дълбини на забравата? Нищо не изчезваше. Точно тя трябваше да го знае.
	Продължи да бяга, вперила поглед в хоризонта. Беше на тринайсет, когато започна. И сега не смееше да спре.

	* * *

	Джеси остави последната папка със статии за Хелен, Мари и Стела. Погледна Сам, чието изражение в един миг беше толкова открито, а в следващия съвсем затворено. В края, след останалите материали, беше събрал собствените си размишления за убийството. Джеси все едно четеше собствените си мисли, отпечатани на хартия. И все пак не съвсем. Той беше отишъл една крачка по-далеч.
	Какво можеше да му каже? Какво се очакваше да направи?
	Сам бръкна в раницата.
	— Има още нещо, което искам да ти покажа. — Той извади отвътре оръфан тефтер и прокара пръсти по корицата. Изведнъж бе придобил толкова раним вид.
	— Аз… — започна Джеси.
	Не стигна по-далеч. Тежко тропане по вратата стресна и двама им.
	Джеси отвори и отстъпи изненадано назад. Отвън стоеше Вендела. Не я поглеждаше, беше свела глава и тъпчеше нервно на едно място.
	— Здрасти — каза тя тихо, почти срамежливо.
	— Здрасти — отвърна Джеси.
	— Аз… не знам какво ти е казал Сам за нас, но си мислех, че… може би…
	Изсумтяване зад гърба й накара Джеси да се обърне. Сам се беше облегнал на стената в антрето. Погледът му беше почти плашещо мрачен.
	— О, здрасти, Сам — каза Вендела.
	Сам не отговори и Вендела се обърна към Джеси.
	— Искаш ли да дойдеш в нас за малко? Само на десет минути с колелото е. Имаш ли колело?
	— Ами, да, имам колело.
	Джеси усети как се изчервява. Вендела беше едно от популярните момичета, знаеше го, без дори да е започнала учебната година. Достатъчно беше да я погледне, за да разбере. Никога популярен ученик не бе идвал у тях. Още по-малко за да я покани някъде.
	— Само не ми казвай, че ще отидеш — каза Сам.
	Той продължаваше да ги зяпа и Джеси почти се раздразни. Посещението на Вендела си беше нещо значимо. И на двама им се отваряше шанс да направят учебните дни по-поносими. Сам какво си мислеше, че Джеси трябва да затръшне вратата в лицето й?
	Вендела вдигна ръце.
	— Сериозна съм, наистина се срамувам от начина, по който се държахме със Сам. Нилс и Басе също, само че те не биха посмели да си признаят. Знаеш ги какви са момчетата.
	Джеси кимна и се обърна към Сам.
	— Не може ли да се видим по-късно? — попита тя тихо.
	Не можеше ли просто да преглътне глупавата си гордост и да й каже, че е окей да се види с Вендела за малко? Но вместо това той присви очи, отиде до масата и си събра нещата. Като че ли избърса една сълза от бузата си, докато прибираше захабения тефтер в раницата си.
	Мина покрай Джеси, без да каже и дума, но се спря на вратата и застана съвсем близо до Вендела.
	— Ако чуя, че сте й направили нещо… — Той млъкна, но я изгледа сериозно, преди да отиде до колелото си. След малко вече го нямаше.
	— Извини Сам… той… — Джеси потърси правилните думи, но Вендела просто поклати глава.
	— Разбирам го, от малки се държахме зле с него, нормално е да е сърдит. И аз бих се чувствала така. Но вече пораснахме и сега разбираме някои неща, които не ни бяха ясни преди.
	Джеси кимна.
	— Всъщност те разбирам много добре.
	Така ли беше? Джеси не бе сигурна, но Вендела разпери ръце.
	— Добре тогава — каза тя. — Скачай на колелото и да тръгваме!
	Джеси отиде да вземе колелото. То влизаше в наема за къщата и изглеждаше скъпо и красиво, което я зарадва донякъде, щом видя впечатления поглед на Вендела.
	— Колко добре си живеете! — каза тя, когато потеглиха към Хамнгатан.
	— Благодаря! — викна Джеси и усети пърхане в стомаха си.
	Вендела беше толкова… перфектна. Джеси би убила, само и само да може да обуе толкова къси дънкови панталонки.
	Минаха през площада, където се бе събрала навалица. Джеси мерна Мари зад камерите. Разговаряше с режисьора. Йорген. Мари понякога го споменаваше.
	На Джеси изведнъж й хрумна нещо.
	— Майка ми е там — викна тя. — Искаш ли да ви запозная?
	Вендела не я погледна.
	— Ако е окей, предпочитам да отидем у нас и да прекарам малко време с теб. Надявам се да не е неучтиво…
	Джеси усети как сърцето й прескача. За пръв път, ако не се смята Сам, някой не се интересуваше коя е майка й. Де да беше и той тук. Щеше да види, че Вендела е искрена.
	Докато въртеше педалите нагоре по стръмната и дълга Галербакен, я обзе някакво чувство, което не можеше съвсем да идентифицира. Сигурно това представляваше щастието.

	* * *

	Сана отключи външната врата. Главата я болеше, може би дори повече от обикновено. Отиде до мивката в кухнята и си наля голяма чаша вода. По принцип обичаше да яде сред цветята в магазина, но днес бе забравила да си вземе кутия с храна, така че не й оставаше друго, освен да се прибере. Корнелия можеше да се справи сама за един час.
	Доплака й се, когато отвори хладилника. Освен консерва доматено пюре и бурканче горчица, вътре имаше само няколко тъжни зеленчука, които вече определено не бяха годни за консумация.
	Знаеше какво я тормози. Мислите за Мари и Хелен, за Стела и малката Неа. За сянката в гората. Онази, от която се страхуваше. Снощи отново я споходиха мислите за мъжа, който бе дошъл да я разпитва за сянката, за човека, с когото си бе играла Стела. Дали Сана го излъга? Не си спомняше. Не искаше да си спомня. После той изчезна и вместо него в сънищата й се появи момичето със зелените очи.
	Поне мъжът не се бе върнал да й задава още въпроси.
	Сепна се, когато чу приближаващите се тънки момичешки гласове. Вендела рядко си беше у дома, обикновено се мотаеше с двама от съучениците си и в момента определено не общуваше с момичета. Сега, както обикновено, мина напряко през поляната с колелото си, само че този път я придружаваше едро русо момиче.
	Сана сбърчи чело. В девойката имаше нещо познато, но не можеше да определи какво точно. Сигурно беше някое от момичетата, с които Вендела се виждаше като по-малка. Сана така и не смогваше да запомни всичките й приятели.
	— Здрасти! — каза Вендела. — Ама ти тук ли си?
	— Не, няма ме — каза Сана и веднага съжали.
	Тя трябваше да е по-зрялата от двете, но Вендела изглеждаше толкова разочарована, когато я видя.
	— Здравей! — каза едрото момиче и й подаде ръка. — Казвам се Джеси.
	— Сана, майката на Вендела — каза тя и се вгледа в Джеси.
	Да, познаваше я. Дали не беше дъщерята на една учителка, или пък момичето, което живееше в края на улицата и с което Вендела си играеше като малка? В крайна сметка попита направо:
	— Ти коя от приятелките на Вендела си? Станахте толкова много, че вече не мога да ви запомня.
	— Мамо…
	— Отскоро живея тук — каза Джеси. — Майка ми е тук по работа и ще останем известно време.
	— Аха, колко хубаво.
	Сана можеше да се закълне, че я е виждала.
	— Да се качим в стаята ми — каза Вендела, която вече беше преполовила стълбите.
	— Приятно ми беше да се запознаем — каза Джеси и я последва.
	Затвори се врата и скоро отгоре с пълна сила зазвуча музика. Сана въздъхна. Дотук със спокойния й обяд.
	Отвори камерата и огледа кутиите вътре. Положението тук беше малко по-обнадеждаващо. В една кутия в дъното намери половин пакет кълцано телешко със зеленчуци. Извади тиган и изсипа месото вътре заедно със солидна бучка масло.
	Малко след това седна на масата с чаша кафе и погледна замислено към горния етаж, откъдето кънтеше някаква танцувална музика. Къде беше виждала това момиче?
	Взе един жълт вестник, който стоеше на масата, и го разлисти. „Веканс Ню“*. Някакъв боклук, който Вендела упорито носеше вкъщи. Страница след страница с безсмислени новини за безсмислени знаменитости. Обърна на следващата страница и видя усмихнато лице. Мари. И изведнъж разбра кое беше момичето.
	[* „Седмицата сега“ (шв.). — Б.пр.]
	Пред очите й затанцуваха черни петна. Джеси, разбира се. Дъщерята на Мари. Момичето, което бе видяла на прозореца в къщата й. Имаше очите на майка си. Същите зелени очи, които Сана бе виждала многократно в сънищата си.
	От горния етаж се чуваше весел смях. Устата на Сана бе пресъхнала. Дъщерята на Мари беше в дома й. Трябваше ли да направи нещо? Да каже нещо? Момичето не беше виновно за стореното от майка й. Но все пак. Присъствието й беше твърде осезаемо. Твърде близко. Стените започнаха да се приближават, гърлото я стягаше.
	Сана грабна ключа за колата и изтича навън.

	* * *

	— Така. Имаме някои въпроси за решаване — каза Патрик и сключи ръце пред корема си, взирайки се в обувките си.
	Никой не продума.
	— Какво ще кажете? Мелберг да присъства ли на срещата?
	— Той разбира, че е забъркал каша — каза Аника тихо. — Обикновено не се застъпвам за Бертил, но в този случай мисля, че всъщност осъзнава грешката си и искрено иска да помогне.
	— Но да искаш да помогнеш и действително да можеш да го направиш са две различни неща — каза Паула сухо.
	— Той е началникът на управлението — каза Патрик и се изправи. — Каквото и да мислим по въпроса, това е положението.
	Нямаше го няколко минути, но накрая се върна заедно със смирения Мелберг. Ернст се тътреше след господаря си, провесил глава, сякаш и той беше в немилост.
	— Така — каза Патрик и седна. — Събрахме се.
	Мелберг седна откъм късата страна на масата, а Ернст се излегна в краката му.
	— От сега нататък искам всички да работим заедно. Ще се заемаме със задачите, без да оставяме емоциите да вземат връх. Трябва да се съсредоточим върху две неща, първото е продължаващото разследване на убийството на Линеа Берг, а второто е въпросът кой е подпалил бежанския център.
	— Как ще процедираме? — попита Мартин.
	Йоста кимна.
	— Да, как ще разпределим работата?
	— Има редица неща, които трябва да се свършат. Аника, записваш ли?
	Аника вдигна химикалката си.
	— Най-напред трябва да говорим с хората от бежанския център, като започнем с тези, които са живели най-близо до Карим и семейството му. Доколкото разбирам, тези, чиито домове са били унищожени, са настанени в общинския дом, докато се работи върху по-постоянно решение. Паула, Мартин, ще се заемете ли?
	Те кимнаха и Патрик се обърна към Йоста.
	— Йоста, какво казаха Ева и Петер за бельото? Разпознаха ли го?
	— Да. Казаха, че тя е имала такова и най-вероятно в деня на изчезването е носила именно него. Но…
	— Но какво? — попита Патрик и наостри уши.
	Йоста беше най-опитният му колега и когато имаше да каже нещо, обикновено то си струваше да се чуе.
	— Ами, не знам… Не разполагам с нищо конкретно, но нещо ме човърка. Просто не мога да определя какво…
	— Продължавай да мислиш и ми кажи, ако ти хрумне нещо — каза Патрик, след което се поколеба. — Най-важното според мен е отново да повикаме Турбьорн. Много ми е трудно да приема, че не завършихме огледа на стопанството. Говорих с прокурора и тя е съгласна. Смята, че трябва да приключим работата си там, въпреки „находката“ в дома на Карим.
	— И аз така смятам — каза Йоста.
	Патрик го погледна изненадано. Явно наистина нещо го бе усъмнило. Но какво можеше да е то?
	— Добре — каза той. — Ще се обадя на Турбьорн и ще отидем в стопанството възможно най-бързо. С малко късмет това ще стане още днес или утре, в зависимост от това колко работа имат експертите.
	— С пожара ли са заети? — попита Паула.
	Патрик поклати глава.
	— Не, за тази работа си има други специалисти. Докато не научим повече, ще изхождаме от първоначалните данни, че през прозореца на Карим е хвърлен някакъв вид коктейл „Молотов“.
	— А какво ще правим със записа от анонимното обаждане? — попита Паула.
	— Той е при Аника — отговори Патрик. — Прослушайте го отново и вижте дали нещо ще ви направи впечатление. Гласът е преправен, но днес ще го пратя за анализ. Да се надяваме, че ще могат да го изчистят или поне да изолират някакъв страничен шум, който да ни помогне да идентифицираме човека, който се е обадил.
	— Окей — каза Паула.
	— А Хелен и Мари? — попита Мартин. — Все още не знаем дали съществува някаква връзка с убийството на Стела.
	— Така е, но вече говорихме с тях и в момента нямаме други въпроси. Засега ще изчакаме, докато научим повече. Лично аз продължавам да мисля, че случаите са свързани.
	— Въпреки находката при Карим? — попита Паула.
	— Да, въпреки „находката“ — отвърна Патрик и не се сдържа да не хвърли поглед към Мелберг.
	Той седеше с наведена глава и не беше продумал от началото на срещата.
	— Мисля, че това е фалшива следа — продължи Патрик. — Но към момента не можем да изключим нищо. Просто анонимното обаждане и откритието на Мелберг ми се струват твърде удобни. Кой би могъл да знае, че бельото е там? И да има причина да ни информира за това. Не, не ми се връзва.
	От известно време Йоста седеше с ръце в скута, потънал в размисли. Точно когато Патрик се канеше да сложи край на срещата, той вдигна глава.
	— Мисля, че се сещам какво ме тревожи. И знам как да го докажа.


>	Бохуслен, 1672

	_Отчаянието на Елин нарастваше все повече. Пребен отделяше всичкото си свободно време на Брита и се държеше, сякаш Елин не съществуваше. Сякаш между тях не се бе случило нищо. Не беше недружелюбен, но като че бе забравил всичко станало. Вече дори Мерта не го интересуваше. Момичето обикаляше объркано из двора заедно със Сигрид. На Елин й се късаше сърцето, когато виждаше отчаянието и неразбирането, които поведението на Пребен предизвикваше у дъщеря й. Не знаеше как да й обясни лудостта на възрастните._
	_Как би могла да обясни нещо, което самата тя не разбираше?_
	_Едно обаче беше ясно. Вече и дума не можеше да става да каже на Пребен за детето. Още по-малко да го задържи. Трябваше да се отърве от него. На всяка цена. Ако не успееше, с Мерта щяха да останат без дом. Щяха да гладуват и просят или да ги сполети някоя от другите ужасяващи съдби, отредени за жените, които нямаха къде да отидат. Не можеше да допусне това да се случи с нея и Мерта. Не знаеше как да изкара детето от тялото си, но се сещаше кой има такива познания. Знаеше при кого ходят жените, ако забременеят, без да имат мъж, който може да се грижи за майка и бебе. Тя щеше да й помогне. Хелга Клипаре._
	_Седмица по-късно й се удаде възможност. Брита я бе помолила да свърши някои неща във Фелбака и Лил-Ян я откара с каруцата. С наближаването на града сърцето й започна да се свива все повече. Въобразяваше си, че усеща как детето мърда, макар да знаеше, че е твърде рано. Лил-Ян скоро се отказа от опитите да си приказва с нея. Елин не беше в настроение за разговори и просто седеше мълчаливо, докато колелата тракаха ритмично по пътя._
	_Когато пристигнаха във Фелбака, тя слезе, без да каже и дума. Лил-Ян също имаше заръки от стопаните, така че щяха да потеглят обратно чак вечерта. Елин разполагаше с предостатъчно време._
	_Хората я следваха с поглед, докато вървеше покрай колибите. Хелга живееше в последната къща. Когато стигна пред вратата й, Елин се поколеба, преди да почука. Но накрая удари старото дърво с чукалото._


	_Хелга й даде домашен алкохол за болката, но всъщност тя нямаше нищо против. Колкото повече я болеше тялото, толкова повече се притъпяваше болката в сърцето. Усещаше как мускулите й се свиват. Ритмично. Методично. Като при раждането на Мерта. Но ги нямаше радостта и очакването, които бе изпитвала тогава. Този път имаше само тъпа болка, кръв и скръб._
	_Хелга не показа съчувствие. Нито пък я съдеше. Просто вършеше мълчаливо това, което трябваше да се свърши. Единственият признак за загриженост, който проявяваше, бе от време на време да избърше потта от челото на Елин._
	— _Скоро ще приключи — каза тя, след като погледна между краката й._
	_Елин лежеше на пода, върху мръсния килим. Погледна към тесния процеп на вратата. Вече беше късен следобед. След два часа трябваше да се качи в каруцата с Лил-Ян, обратно към стопанството. Пътят беше неравен и тя знаеше, че при всяко подрусване ще я боли. Но не трябваше да се издава. Никой не биваше да научи за станалото._
	— _Хайде — каза Хелга. — Когато усети свиване, Хелен трябва да напъне и бебето ще излезе._
	_Елин затвори очи и стисна краищата на парцаливия килим. Изчака спазмите там долу да се усилят и когато я болеше най-много, напъна с всички сили._
	_Нещо се плъзна навън. Нещо малко. Някаква буца. Нямаше плач или други признаци на живот._
	_Хелга действаше чевръсто. Елин чу как нещото се приземи в кофата до тях._
	— _Добре стана — каза Хелга сухо и се изправи с мъка, бършейки окървавените си ръце в една кърпа. — Не е било писано. От това нямаше да излезе нищо добро._
	_Тя взе кофата и я остави до вратата. Елин усети как в гърдите й се надига хлипане, но го потисна. Задържа го здраво в себе си, докато то се превърна в малка сачма в сърцето. Не й се полагаше дори това, да види малкото момче или момиче, което щеше да е наследило прекрасните сини очи на Пребен. На детето не му бе писано да живее. То си нямаше семейство, освен в наивните й мечти._
	_Вратата се отвори и Ела от Мьорхулт влезе в къщата на сестра си. Спря на място, щом видя Елин да лежи на пода. Със зейнала уста, тя попи разкрилата се пред очите й сцена — разкрачената Елин, кофата до вратата и Хелга, която бършеше кръвта от ръцете си._
	— _Е — каза Ела, а очите й проблеснаха. — Елин е имала работа при Хелга. Доколкото знам, тя не се е омъжила повторно? С някой от слугите ли си е легнала? Или е започнала да се предлага в странноприемницата?_
	— _Млъквай — каза Хелга грубо на сестра си, която сви устни._
	_Елин не можеше да отговори. Всичките й сили я бяха напуснали и чувствата на Ела не я интересуваха. Щеше да се качи в каруцата с Лил-Ян, да се върне в стопанството и да забрави за станалото._
	— _Това ли е? — попита Ела и ритна кофата. Надникна любопитно вътре и сбърчи нос. — Изглежда като някаква грешка на природата._
	— _Мълчи или изобщо няма да се посвеня да ти забърша един шамар — изръмжа Хелга._
	_Тя хвана сестра си и я избута през вратата. После се обърна към Елин._
	— _Елин да не обръща внимание на Ела, тя винаги е била злобна, още от дете. Елин може ли да седне? Внимателно. Аз ще отида да се измия._
	_Елин я послуша и седна, подпирайки се на ръце. Долу я болеше, а между краката й имаше кървава каша._
	— _Елин извади късмет, няма нужда да се шие. И не е изгубила много кръв, но няколко дни ще трябва да си почива._
	— _Станалото станало — каза Елин и взе мокрия парцал, който й подаде Хелга._
	_Щипеше я, докато се бършеше. Хелга остави купа с вода до нея, където да изплакне парцала._
	— _Аз… — започна Хелга, но се поколеба. — Чух, че сестра й е трудна._
	_В първия момент Елин не отговори. После кимна._
	— _Да, така е. Зимата ще има детски плач в стопанството._
	— _Сигурно някой добър лекар от Удевала ще се погрижи за жената на свещеника, когато стане време, но ако има нужда, могат да ме повикат._
	— _Ще предам — каза Елин с пресъхнало гърло._
	_Не издържаше да мисли за детето на Брита. Не можеше да мисли и за своето собствено. Онова в кофата._
	_Изправи се с мъка и придърпа полите си надолу. Скоро трябваше да се прибира._

	* * *

	— Не блъскай вратата!
	Джеймс зяпаше Сам, който бе влязъл в антрето.
	— Не я блъснах толкова силно, по дяволите — каза Сам и си събу обувките.
	В Джеймс се надигна добре познатият гняв. Какво разочарование. Знаеше, че с черния лак и черния грим около очите синът му иска да го заплюе в лицето. Джеймс удари с юмрук по тапета на цветя. Сам се стресна и Джеймс усети как напрежението в тялото му се отпуска.
	Когато момчето беше по-малко, той трябваше да излива навън целия гняв, който изпитваше към Сам. Правеше го, когато ходеха в гората. Или в редките случаи, когато Хелен пътуваше някъде. Често ставаха инциденти. Но веднъж Хелен ги хвана. Сам беше клекнал на пода, а Джеймс тъкмо бе вдигнал юмрук. От сцепената устна на момчето течеше кръв и Джеймс се досещаше как изглежда отстрани. Но Хелен реагира твърде остро. Гласът й трепереше от ярост, когато му обясни какво ще стане, ако някога отново докосне Сам.
	И оттогава Джеймс го остави на мира. Това беше преди три години.
	Сам се качи по стълбите с тежка крачка и Джеймс се зачуди какво го бе ядосало толкова много. После сви рамене. Тийнейджърски работи.
	Нямаше търпение отново да замине. Оставаха му две седмици и вече броеше минутите. Не разбираше колегите, които копнееха да се приберат при семействата си, да се върнат към досадното ежедневие. Армията обаче настояваше от време на време да излизат в „почивка“. Това сигурно бяха някакви психологически глупости. Джеймс не беше много по тия неща.
	Влезе в кабинета си и отиде до шкафа с оръжия зад бюрото. Въведе цифровата комбинация и чу щракването на ключалката. Тук бяха оръжията, които притежаваше легално, но зад гардероба на горния етаж имаше скривалище, където съхраняваше купища оръжия, които събираше от близо трийсет години. Имаше всичко, от обикновени пистолети до автомати. Ако човек знаеше към кого да се обърне, не беше трудно да се сдобие с оръжие.
	В шкафа държеше своя Колт М1911. Ето това беше истински пистолет. В него нямаше нищо елегантно или несериозно. Четиридесет и пети калибър.
	Прибра оръжието вътре. Може би следобед щеше да излезе да постреля със Сам. Беше доста иронично, че единственото, в което го биваше момчето, освен компютрите, беше нещо, което никога нямаше да му послужи. Точният мерник не носеше бонус точки на офисните плъхове. А именно така си представяше бъдещето на Сам. Като плъх в някоя фирма в сферата на информационните технологии. Скучен, безобиден, излишен.
	Джеймс затвори внимателно вратата на шкафа. Чу се щракване и ключалката се заключи автоматично. Погледна към горния етаж. Стаята на Сам беше точно над кабинета му. Горе беше тихо, но това сигурно означаваше просто че седи на компютъра със слушалките си и онази противна музика гърми право в ушите му. Джеймс въздъхна. Колкото по-скоро излезеше в командировка, толкова по-добре. Вече не издържаше тук.

	* * *

	Ерика помоли да й пратят картината у дома след края на изложбата и се сбогува с Виола. Точно бе излязла от галерията, когато телефонът й изпиука и тя прочете бързо съобщението. Чудесно. Плановете за утре бяха потвърдени, сега оставаше само да измислят как да отвлекат Кристина. Ерика набра номера на Ана, може би тя щеше да предложи нещо. На Ерика й хрумваха само идеи с хумористично-садистичен елемент, а не мислеше, че свекърва й би го оценила.
	Даваше свободно, но Ана не вдигаше. Ерика се загледа към площада и видя, че явно снимаха сцена от филма. Изпъна врат и й се стори, че мярна Мари Вал сред камерите, но не можеше да види много добре заради тълпите любопитни наблюдатели наоколо.
	— Ало? — каза Ана и Ерика се стресна.
	— Да, здрасти, аз съм. Слушай, всичко за утре е готово, трябва да сме в хотела в дванайсет. Въпросът е как да закараме Кристина там, без да заподозре нещо. Имаш ли някакви идеи? Сигурна съм, че няма да одобриш плана ми да наемем двама мъже, облечени като терористи, които просто да я отвлекат…
	Ана се засмя в слушалката. На заден фон се чуваха сирени.
	— Ой, това полицията ли е? — попита Ерика.
	Мълчание.
	— Ало? Къде изчезна?
	Ерика погледна дисплея, но там не пишеше, че разговорът е прекъснал.
	— Ало, да… не, мина една линейка.
	— Линейка? Надявам се, че съседите ти са добре.
	— Не, аз, такова, не съм си вкъщи.
	— Ахаа, къде си тогава?
	— В Удевала.
	— Какво правиш там?
	Защо не й беше споменала нищо, когато ходиха Кристина да пробва булчинската рокля?
	— На контролен преглед съм.
	— Защо? — попита Ерика и сви вежди. — Лекарят ти не е там.
	— При специалист съм, в болницата.
	— Ана, по гласа ти чувам, че има нещо, което не ми казваш. Детето добре ли е? Ами ти? Болна ли си?
	Коремът я присви от притеснение. След катастрофата Ерика вече не приемаше нищо за даденост.
	— Не, не, Ерика, заклевам се. Всичко е наред. Лекарите просто искат да са възможно най-предпазливи, заради… — Ана не довърши изречението.
	— Окей, обещай, че ще ми кажеш, ако има нещо.
	— Обещавам — каза Ана и побърза да смени темата. — Ще измисля нещо за утре. Дванайсет часа в „Стура Хотелет“, нали?
	— Да. От там нататък денят и вечерта са планирани, пък ти ще останеш колкото можеш. Целувки.
	Ерика затвори, но още беше замислена. Ана премълчаваше нещо. Можеше да се закълне.
	Тръгна към снимачната площадка в другия край на площада. Да, Мари Вал беше там. Тъкмо приключваха с една сцена и Ерика остана впечатлена от обаянието й. Нямаше нужда да я види през обектива на камерата, за да разбере, че Мари ще сияе на екрана. Тя беше от хората, които сякаш имаха портативни прожектори, закачени над главите им.
	Щом заснеха сцената, Ерика се обърна, за да си ходи. Някой обаче извика името й и тя опита да открие източника на гласа. Мари стоеше малко встрани и й помаха, когато видя, че Ерика гледа към нея. Кимна с глава към кафене „Брюган“ и Ерика тръгна натам.
	— Ти си Ерика Фалк, нали? — каза Мари, а гласът й беше точно толкова пропит с цигарен дим, колкото и във филмите.
	— Да, аз съм — каза Ерика и ненадейно изпита нетипична стеснителност.
	Никога преди не беше срещала филмова звезда и се почувства поразена от факта, че стои пред жена, която се е натискала с Джордж Клуни.
	— Е, знаеш коя съм аз — каза Мари, засмя се небрежно и извади пакет цигари от чантата си. — Искаш ли?
	— Не, благодаря, не пуша.
	Мари запали своята.
	— Разбрах, че искаш да говориш с мен. Видях писмата ти… Имам малко време, докато правят стоковите снимки, така че ако искаш, можем да седнем тук за по питие и да поговорим. — Мари посочи с цигарата си към масите на „Брюган“.
	— Разбира се — каза Ерика твърде въодушевено.
	Зачуди се какво са „стокови снимки“, но не посмя да попита. Седнаха на една маса точно до кея и сервитьорката веднага дотърча. Беше толкова развълнувана, че ще обслужва Мари, че изглеждаше, сякаш всеки момент може да получи инфаркт.
	— Две чаши шампанско — каза Мари и отпрати момичето, което се забърза навътре с широка усмивка. — Не те питах какво искаш, но само скучните хора не пият шампанско, а не съм останала с впечатлението, че си скучна.
	Мари издиша дима от цигарата си към Ерика, изучавайки я от глава до пети.
	— Ъ…
	На Ерика не й хрумна подходящ отговор. Божичко, държеше се като дванайсетгодишна. Холивудските знаменитости бяха хора като всички останали. Реши да прибегне до един номер, на който я научи баща й, когато Ерика се притесняваше да изнесе реч в училище — представи си Мари, седнала в тоалетната със свалени панталони. За жалост, не се получи толкова добре, колкото се надяваше. Някак си Мари запази безупречната си елегантност дори в тази ситуация.
	Сервитьорката се върна с бърза крачка и остави две чаши шампанско на масата.
	— Направо ще поръчаме още две, тези няма да оцелеят повече от няколко секунди, миличка — каза Мари и отново й махна с ръка. — Взе чашата в дясната си ръка и я вдигна към Ерика. — Наздраве — каза тя и изгълта половината й съдържание.
	— Наздраве — каза Ерика, но се задоволи просто да отпие от своята. Ако продължаваше да пие шампанско по средата на деня, скоро щеше да се напие.
	— Какво искаш да знаеш? — попита Мари и довърши шампанското.
	Огледа се и сервитьорката веднага дотича с още две чаши.
	Ерика отпи две глътки, обмисляйки как да започне.
	— Ами, най-напред се чудя защо си промени мнението и реши да говориш с мен? Търся те от доста време.
	— Разбирам защо ти е странно, аз винаги съм говорела открито за миналото си. Но може би си чула, че и аз обмислям да напиша книга.
	— Да, слуховете стигнаха и до мен. — Ерика допи шампанското си и се пресегна към втората чаша. Беше й твърде приятно да седи на кея в топлия летен ден и да пие с международна филмова звезда.
	— Все още не съм решила какво да правя. Но тъй като Хелен е говорила с теб, си помислих… — Мари сви рамене.
	— Да, тя дойде у нас вчера — каза Ерика. — Или по-скоро дотича.
	— Да, разбрах, че малко се е вманиачила по бягането. Не сме си говорили, но я видях да бяга из градчето. Едва я познах. Станала е кльощава като хрътка. Никога не съм разбирала каква е ползата от цялото това тичане и спортуване. Достатъчно е да бягаш от въглехидратите като дявол от тамян и ще си запазиш фигурата.
	Тя качи единия от дългите си, стройни крака върху другия. Ерика погледна завистливо тънкото й тяло, но веднага я обзе безпокойство при мисълта за живот без въглехидрати.
	— Общували ли сте през годините? — попита Ерика.
	— Не — отвърна Мари кратко, но после изражението й омекна. — Направихме няколко половинчати опита да се свържем веднага след станалото, но родителите на Хелен ни попречиха. Така че се отказахме. По-лесно беше просто да опитаме да забравим всичко и да го оставим зад гърба си.
	— Как възприемахте ситуацията? Полицията? Вестниците? Обществото? Били сте просто деца, сигурно е било объркващо.
	— Не разбирахме колко е сериозно положението. И двете си мислехме, че врявата ще отшуми и скоро всичко ще бъде както обикновено.
	— Как е възможно? Все пак говорим за убийството на малко дете.
	Мари помълча известно време. После отпи от шампанското си и каза:
	— Не забравяй, че самите ние бяхме малки. Имахме чувството, че сме двете срещу света. Че живеем в мехур, където никой не може да ни достигне. Ти как гледаше на света, когато беше на тринайсет? Виждаше ли нюансите? Сивите зони? Или всичко беше просто и черно-бяло?
	Ерика поклати глава.
	— Да, права си.
	Спомни си каква беше като тийнейджърка. Наивна, неопитна, с глава пълна с клишета и прости истини. Едва когато пораснеше, човек осъзнаваше колко сложен е животът.
	— Попитах Хелен защо сте си признали и защо сте се отметнали от думите си впоследствие, но не бих казала, че тя ми даде истински отговор.
	— Не знам дали и от мен можеш да получиш такъв — каза Мари. — Има неща, за които не искаме да говорим. За които няма да говорим.
	— Защо?
	— Защото някои неща трябва да останат в миналото. — Мари изгаси цигарата си и запали нова.
	— Но ти говориш открито за почти всичко около случая. За семейството си и приемните си родители. Не изглежда, сякаш се опитваш да скриеш подробностите.
	— Човек невинаги трябва да разказва всичко — каза Мари. — Може би ще пиша за това в книгата си, може би не. Най-вероятно не.
	— Ти поне си признаваш, че не казваш цялата истина. Хелен не стигна толкова далеч.
	— С нея сме невероятно различни. Винаги сме били. Тя си има своите демони, аз моите.
	— Поддържаш ли контакт със семейството си? Знам, че и двамата ти родители са починали, питам за братята ти.
	— Братята ми? — изсумтя Мари и изтръска цигарата си право върху кея. — Ще им се. Искаха да подновят отношенията си с мен, когато кариерата ми набра скорост и започнах да се появявам във вестниците. Но бързо ги отрязах. И двамата са пропилели живота си, всеки по своя си начин, така че не, никога не съм изпитвала особено желание да бъдат част от моя. Бяха напаст още като малки и не мисля, че като възрастни са станали по-симпатични.
	— Имаш дъщеря.
	Мари кимна.
	— Да, Джеси. Тя е на петнайсет. Тийнейджърка до мозъка на костите си. За жалост, прилича повече на баща си, отколкото на мен.
	— Доколкото знам от жълтите вестници, той никога не е живял с вас?
	— Не, божичко, направихме го набързо върху бюрото в офиса му, защото исках да получа една роля. — Мари се засмя дрезгаво, после погледна Ерика и й намигна. — И да, получих я.
	— Дъщеря ти знае ли за миналото ти?
	— Да, естествено, младите в днешно време имат достъп до интернет, така че сигурно е изчела всичко, което пише в Гугъл за мен. Струва ми се, че съучениците й я тормозят заради мен.
	— Тя как го приема?
	Мари сви рамене.
	— Нямам представа. Това е едно от нещата, които децата трябва да изтърпят. А и до известна степен може да вини себе си. Ако се грижеше малко повече за външния си вид, сигурно щеше да й е по-леко в училище.
	Ерика се зачуди дали Мари наистина е толкова студена, колкото изглеждаше, когато говореше за дъщеря си. Тя самата нямаше да може да си намери място, ако знаеше, че някой се държи зле с Мая или близнаците.
	— А каква е теорията ти за случилото се сега? За убийството на Неа? Изглежда като твърде голямо съвпадение, че веднага щом се върна тук, тялото на малко момиченце беше намерено на същото място като тялото на Стела.
	— Не съм глупава, съзнавам, естествено, че не изглежда добре.
	Мари се обърна и помаха на сервитьорката. Чашата й отново беше празна и тя вдигна въпросително вежда към Ерика, която поклати глава. Във втората й чаша още имаше шампанско.
	— Мога да кажа единствено че сме невинни — каза Мари и се загледа към морето.
	Ерика се наведе напред.
	— Наскоро попаднах на статия, където пише, че си видяла някого в гората в деня на убийството.
	Мари се усмихна.
	— Да, разказах го и на полицията.
	— Но не веднага, казала си го едва след като си се отрекла от признанието си — отвърна Ерика, наблюдавайки реакцията на Мари.
	— Туше` — каза Мари и я посочи с пръст. — Написала си си домашното.
	— И нямаш предположения кой би могъл да е това?
	— Не — отговори Мари. — Иначе щях да информирам полицията.
	— А какво казват те сега? Смяташ ли, че според тях двете с Хелен сте замесени?
	— Не мога да кажа какво мислят за Хелен. Но им обясних, че имам алиби за времето, когато е изчезнало момичето, така че няма как да ме подозират. А Хелен няма нищо общо. Нямаше тогава, няма и сега. Също като мен. Суровата истина е, че полицията не потърси човека, когото видях в гората, а вероятно той е извършителят и в двата случая.
	Ерика се сети за посещението си в галерията.
	— Впоследствие търсил ли те е полицаят, който е отговарял за разследването на убийството на Неа? Лейф Хермансон?
	— Да… — каза Мари, а челото й се набръчка съвсем леко, което накара Ерика да заподозре употреба на ботокс. — Сещам се, сега като го казваш. Но това беше преди много години. Потърси ме чрез агента ми. Остави няколко съобщения, че иска да се свърже с мен. И накрая реших да му отговоря. Но когато позвъних, ми съобщиха, че се е самоубил.
	— Окей — каза Ерика, мислейки трескаво.
	Ако Мари казваше истината и той не я бе потърсил по-рано, явно се беше случило нещо, което е хвърлило нова светлина върху разследването. Но какво можеше да е то?
	— Мари?
	Висок мъж, вероятно режисьорът, както предположи Ерика, викаше и жестикулираше на Мари да отиде при него.
	— Време е за работа, извини ме. — Мари се изправи. Допи шампанското си на един дъх и се усмихна на Ерика. — Ще поговорим пак някой друг път. Нали ще оправиш сметката?
	Тя се запъти към снимачния екип. Всички погледи бяха вперени в нея. Ерика повика сервитьорката и плати дължимото. Очевидно не бяха пили евтино шампанско, така че Ерика остана и довърши чашата си. Течността беше твърде скъпа, за да отиде нахалост.
	Мари се съгласи да говори с нея, а това означаваше много. Мислеше следващата седмица да си уреди истинско интервю. И трябваше отново да се види с Хелен. Ключът за написването на книгата за случая „Стела“ беше в тях двете. Без техните свидетелски показания проектът нямаше как да бъде завършен успешно.
	Но имаше още един човек, който бе от значение за историята. Сана Лундгрен. Тя цял живот бе живяла с последствията от убийството. То бе съсипало семейството й. Когато пишеше книгите си, Ерика не искаше просто да разкаже за убийството, жертвата и извършителя. Не по-малко важни бяха и техните близки. Семейства, чийто живот бе разкъсан на парченца. Хора, които бяха засегнати толкова тежко, че понякога така и не се изправяха на крака. А Сана можеше да й разкаже и за Стела. Била е още дете, когато малката й сестра е била убита, и може би с времето спомените й бяха избледнели, но въпреки това тя бе човекът с най-богат запас от истории за Стела. А в книгите на Ерика винаги това бе основното. Да изгради пълнокръвен образ на жертвата и да накара читателя да осъзнае, че става дума за реален човек, с мечти, чувства и мисли.
	Трябваше да се свърже със Сана възможно най-скоро.
	Докато минаваше покрай тълпата, скупчена около снимачната площадка, Ерика усети ръка на рамото си. Една жена с колан, пълен с гримьорски принадлежности, погледна бдително към Мари и после се обърна към Ерика.
	— Чух Мари да казва, че има алиби за времето, когато е изчезнало момичето — прошепна тя. — Каза, че е пренощувала в хотелската стая на Йорген…
	— Да? — каза Ерика, очаквайки напрегнато продължението.
	— Това не е вярно — прошепна жената, която вероятно беше гримьорката на продукцията.
	— Откъде знаеш?
	— Защото онази нощ аз бях с Йорген.
	Ерика погледна жената. После се обърна замислено към Мари, която вече снимаше нова сцена. Наистина беше страхотна актриса.

	* * *

	Чувстваше се замаян заради лекарствата, с които го тъпчеха. Обезболяващи. Успокоителни. Бръмченето на кислородната машина действаше приспиващо. Карим едва успяваше да стои буден. В моментите, когато осъзнаваше къде се намира, идваха сълзите. Питаше сестрите как е Амина, умоляваше ги да я види, но те само мънкаха, че той трябвало да остане в леглото си. Децата го посетиха в стаята му. Спомняше си ги как плачеха, облегнали топлите си бузи на възглавницата му. Един лекар каза, че утре ще ги изпишат. Можеше ли да разчита на някого? На полицията? На хората от бежанския център? Вече не знаеше кой е приятел и кой враг.
	Таеше такива надежди, когато пристигна в новата си страна. Искаше да работи, да помага, да осигури на децата си възможност да растат в безопасност и да се превърнат в силни, прилежни шведи. Които да променят света.
	Сега всичко това се изпари. Амина лежеше в болница в чужда страна, заобиколена от чужди хора, които се бореха да спасят живота й. Може би щеше да умре тук, на хиляди километри от дома. На място, където той я бе отвел.
	Амина прояви невиждана сила по време на дългото пътуване. Тя пренесе него и децата през бурното море, през митниците и границите, през трополенето на железопътните релси и успиващия шум от гумите на автобуса, пътуващ в нощта. Когато децата не можеха да заспят, той и Амина шепнеха в ушите им, уверяваха ги, че всичко ще бъде наред. Но Карим ги разочарова. Разочарова Амина.
	Неспокойните сънища продължаваха да го преследват. Сънищата за хората, които беше предал, се смесваха с кошмари за горящата коса на Амина и съкрушения й поглед, който сякаш го питаше защо им е навлякъл това нещастие, защо е замъкнал нея и децата в тази забравена от бога страна, където никой не ги поглежда в очите и никой не им подава ръка, но някой иска да ги изгори живи.
	Карим остави медикаментите отново да го замаят. Беше стигнал края на пътя.

	* * *

	— Ето тук — каза Йоста и посочи разклонението.
	Намираха се по средата на пътя между Танумсхеде и Хамбургсунд. Отбивката, по която свиха, беше тясна и лъкатушеща.
	— Той да не живее в гората? На неговата възраст? — попита Патрик и зави, за да избегне една котка, която изскочи пред колата.
	— Когато му се обадих, той каза, че временно живее при дядо си. Познавам Сикстен. Започнал е да изнемощява и чух, че внукът му се е преместил при него, за да му помага. Но не знаех, че става дума за Йоханес Клингсбю.
	— Рядко се вижда нещо такова — каза Патрик и се засили по правия участък от чакъления път. — Младеж да помага на възрастен.
	— Ето там отпред — каза Йоста и се хвана здраво за дръжката. — Божичко, возенето с теб сигурно ми е скъсило живота с няколко години.
	Патрик се усмихна, щом сви пред малкото, добре поддържано стопанство. Пред къщата имаше най-различни превозни средства.
	— Някой си пада по машини с двигатели — каза той, загледан в редицата лодки, коли, джетове и багери.
	— Хайде идвай, стига си точил лиги — каза Йоста и го раздруса за рамото.
	Патрик се откъсна от моторните превозни средства, качи се по каменното стълбище и почука. Йоханес отвори на мига.
	— Влизайте, влизайте, сложил съм кафе — каза той и ги пусна да влязат.
	Патрик си спомни предишния случай, когато се срещнаха, и беше благодарен, че този път се виждат при по-приятни обстоятелства, въпреки че въпросът беше не по-малко сериозен.
	— Дядо, тук са! — викна Йоханес и Патрик чу мърморене от горния етаж. — Чакай, ще дойда да ти помогна, нали говорихме за това, не трябва да слизаш сам по стълбите!
	— Глупости — викна дядото, но Йоханес се завтече нагоре по стълбите.
	Скоро се появи отново, хванал здраво под ръка прегърбен мъж с износена жилетка.
	— Старостта е истински ад — каза мъжът и им подаде ръка, след което се вторачи в Йоста. — Теб те познавам.
	— Да, познаваш ме — каза Йоста и се усмихна. — Виждам, че добре се грижат за теб.
	— Не знам какво щях да правя без Йоханес. Първоначално протестирах, не смятах, че някой на неговата възраст трябва да виси при старец като мен, но той не се отказа. Добро момче е моят Йоханес, макар че самият той невинаги се е сблъсквал с най-добрите страни на човечеството.
	Той потупа внука си по бузата, а Йоханес сви засрамено рамене.
	— Че това е нещо нормално — каза той и ги поведе към кухнята.
	Седнаха в малкото, но светло и уютно помещение, което приличаше на много от селските кухни, в които Патрик бе влизал по работа през годините. Кухнята беше чиста и спретната, но бе запазила оригиналния си вид, със стария балатум на пода, яркожълтите плочки и шкафовете от петдесетте години. Голям часовник с позлатени орнаменти тиктакаше приятно на стената, а масата беше покрита с чиста мушама с картинки на червени малини.
	Йоханес отиде до кухненския плот и се усмихна.
	— Не се тревожете, няма да ви сервирам варено кафе. Първото, което направих, беше да изхвърля котлето и да взема истинска кафеварка. Трябва да се съгласиш, че сега кафето е по-вкусно, нали, дядо?
	Сикстен изръмжа, но после кимна.
	— Да, човек рано или късно трябва да отстъпи пред всички тия модернизми.
	— Ето, заповядайте. Вземете си и пандишпан, ако искате — каза Йоханес и им поднесе кафето. — После седна и ги погледна сериозно. — Интересувате се от това, което съм заснел, така ли? — каза той.
	— Да — отвърна Патрик. — Йоста каза, че те е видял да снимаш в стопанството преди началото на търсенето, и идваме заради записа.
	— Не знаех, че не бива да снимам, просто се зарадвах, че са се събрали толкова доброволци и исках да покажа колко добри могат да бъдат хората всъщност. — Йоханес ги погледна потиснато. — Но спрях да снимам веднага щом Йоста ми каза. Не съм го качвал във Фейсбук или нещо такова, заклевам се.
	Йоста вдига ръце, за да го успокои.
	— Няма страшно, Йоханес, записът по-скоро може да ни помогне в разследването. Много бихме искали да го видим. В телефона ти ли е?
	— Да, записах ви го и на USB стик. Ако искате, може да вземете и телефона, разбира се, но предпочитам да остане в мен, трябва ми за работата и… — той се изчерви, но довърши — … за да може годеницата ми да се свързва с мен.
	— Срещнал е толкова сладко момиче — каза Сикстен и намигна на Йоханес. — Запознали са се в Тайланд. Тя е красива като слънчев ден. Тъмнокоса и тъмноока. Казах ти, че рано или късно ще срещнеш някого, нали?
	— Така е, каза ми — призна Йоханес и се засрами още повече. — Както казах, може да вземете телефона ми, ако искате, но записът на флашката може би е достатъчен?
	— Да, достатъчен е — успокои го Патрик.
	— Но бихме искали да го гледаме още сега, ако може? — каза Йоста и посочи телефона, който Йоханес бе оставил на масата.
	Той кимна, взе устройството и се разтърси в галерията.
	— Ето това е.
	Постави телефона между Йоста и Патрик, обръщайки екрана към тях. Те се загледаха съсредоточено във видеото. Беше зловещо, след като вече знаеха какъв е резултатът от търсенето. Когато Йоханес го бе заснел, всички все още имаха надежда. Личеше си по ентусиазираните изражения на хората, разговорите им, жестовете. Доброволците се разделиха на групи и тръгнаха навътре в гората. Патрик се видя за кратко и забеляза колко сериозен беше. Видя и Йоста, който разговаряше с Ева и я беше прегърнал през рамо.
	— Хубаво качество — каза Патрик, а Йоханес кимна.
	— Да, това е последният модел на „Самсунг“, прави много добри видеа.
	— Хмм…
	Йоста замижа, загледан напрегнато в записа. Камерата се завъртя. Видя се оборът, после пак дворът и накрая къщата.
	— Ето! — каза Йоста и посочи екрана.
	Патрик натисна паузата, но трябваше да върне малко назад, защото откъсът, който бе направил впечатление на Йоста, вече беше отминал. Накрая намериха правилния кадър и се надвесиха над телефона, за да видят по-добре.
	— Ето — повтори Йоста и показа с пръст.
	Този път Патрик видя какво има предвид колегата му. Това поставяше всичко в нова светлина.


>	Случаят „Стела“

	_Животът без Кейт беше толкова празен. Лейф кръстосваше напред-назад из къщата, без да знае къде да се дене. Тя му липсваше толкова много. Годините, изминали, откакто спуснаха ковчега под земята, не бяха облекчили мъката му. Самотата му по-скоро я бе увеличила. Вярно, децата го посещаваха, искаха да помогнат, с Кейт ги бяха възпитали добре. Виола наминаваше да го види, кажи-речи, всеки ден. Но вече бяха големи, имаха си собствен живот, семейства, работа — съществуване, в което нямаше и не биваше да има място за стар, тъгуващ мъж. Така че той се преструваше пред тях, казваше, че всичко е наред, че излиза да се разхожда, че слуша радио, че решава кръстословици. И наистина правеше всичко това. Но Кейт продължаваше да му липсва ужасно. Без нея имаше чувството, че се разпада._
	_Липсваше му и работата. Чувстваше се така, сякаш никога не е имал някакви професионални задължения._
	_Сега, когато имаше толкова свободно време, започваше да се замисля. За какво ли не. За свидетели. За престъпления. За неща, които хората бяха споменавали през годините. Или бяха премълчавали._
	_Но преди всичко си мислеше за случая „Стела“. Което бе странно. В началото беше искрено убеден. Преди Кейт да го разколебае. Тя винаги се бе съмнявала и накрая стана съвсем очевидно, че това я тормози. Както тормозеше и него сега._
	_Нощем, когато сънят отказваше да го навести, Лейф си припомняше следствието. Всяка дума. Всяко показание. Всяка подробност. И колкото повече мислеше, толкова повече се засилваше усещането му, че има нещо гнило. Че има нещо, на което не бяха обърнали внимание заради неговото нетърпение да разрешат случая и да дадат отговор на семейството._
	_Но повече не можеше да си затваря очите за пропуските си. Още не знаеше как, кога или къде. Но беше допуснал ужасяваща грешка. Убиецът на Стела все още обикаляше на свобода._

	* * *

	— Ритенце?
	Мелберг почука на вратата за пети път, но в отговор получи единствено ругатни на испански. Или поне така му се струваше. Не владееше испанския особено добре, но съдейки по интонацията, отвътре не долитаха обяснения в любов.
	— Миличка? Скъпа? Прекрасна моя Рита?
	Говореше толкова мило, колкото можеше. Почука отново, след което въздъхна. Та нали искаше да помоли за извинение, защо беше толкова трудно?
	— Моля те, може ли да вляза? Все някога трябва да поговорим. Помисли за Лео, дядко му липсва.
	Мелберг чу мърморене, но не последва нова тирада. Това говореше, че е избрал правилна стратегия.
	— Не може ли само да поговорим малко? Липсваш ми. Липсвате ми.
	Затаи дъх. Вътре цареше пълна тишина. После се чу завъртане на ключ. Мелберг облекчено въздъхна, вдигна торбата с багажа си и щом Рита отвори вратата, предпазливо престъпи прага. Нямаше да е за пръв път, ако го удареше с нещо тежко по главата. Темпераментът на Рита понякога караше предметите да се разхвърчат във въздуха. Сега обаче тя се задоволи с това да скръсти ръце и да се вторачи в него.
	— Извинявай, действах прибързано и глупаво — каза той и за свое удоволствие видя как челюстта на Рита увисна.
	Това бе първият път, когато тя го чуваше да се извинява.
	— Разбрах какво е станало — каза Рита, а тонът й все още беше суров и гневен. — Нали знаеш, че това, което си направил, може да е довело до пожара?
	— Да, да, знам, и безкрайно съжалявам.
	— Научи ли нещо от всичко това? — попита тя.
	Той кимна.
	— Много неща. И ще направя каквото мога, за да оправя кашата.
	— Добре! Можеш да започнеш, като прибереш в чували нещата, които съм събрала в спалнята.
	— В чували? Мислех, че каза…
	Обзе го паника, което явно си пролича в погледа му, защото Рита добави бързо:
	— Разчистих част от дрехите ти. И от моите. За бежанците в общинския дом. Можеш да ги сложиш в чували и да дойдеш с мен да им ги дадем. Доколкото чух, Бил полага огромни усилия, за да помогне на бежанците, чиито домове са били унищожени.
	— Кои дрехи си подбрала? — каза Мелберг притеснено, но веднага млъкна.
	Дори той разбираше, че сега не е моментът да оспорва решенията й. Ако някои от любимите му дрехи бяха попаднали в купчината за бежанците, винаги можеше да ги прибере дискретно в гардероба.
	Рита сякаш чу мислите му.
	— Ако върнеш дори едно нещо, и тази вечер ще трябва да си търсиш къде да спиш! И не само тази…
	По дяволите. Рита винаги беше една крачка напред, помисли си той, докато отиваше към спалнята. Купчината върху леглото беше притеснително голяма. Най-отгоре лежеше любимият му пуловер. Можеше да се съгласи, че пуловерът бе имал и по-добри дни. Но беше страшно красив, няколкото дупки тук и там не бяха болка за умиране. Мелберг го вдигна предпазливо и се огледа. Може би тя нямаше да забележи…
	— Ето!
	Рита се появи зад него с чувал за боклук в протегнатата си ръка. С дълбока въздишка Мелберг сложи пуловера вътре, а след това се зае и с останалите дрехи. Нейната купчина беше два пъти по-малка, но той осъзна, че не би било удачно да го отбележи гласно. Напълни два чувала, завърза ги и ги остави в антрето.
	— Да потегляме — каза Рита и излезе от кухнята с две кутии, препълнени с храна.
	Излезе първа, но когато той остави чувалите, за да заключи, Рита се обърна и каза:
	— Между другото, от утре ще имаме гости.
	— Гости? — повтори той и се зачуди кого е поканила.
	Понякога гостоприемството на Рита наистина минаваше всякакви граници.
	— Да. Децата на Карим ще живеят с нас, докато не го изпишат от болницата. Това е най-малкото, което можем да направим, като се има предвид какво си забъркал.
	Мелберг отвори уста, за да каже нещо, но бързо я затвори и вдигна чувалите. Понякога беше най-добре да подбираш битките си.

	* * *

	— Здрасти, Бил, добра посещаемост! — каза Паула, като огледа помещението.
	В общинския дом пристигаха още и още хора и старата сграда кипеше от активност. Шведи и бежанци разговаряха шумно помежду си, а към тавана се носеше весел смях.
	— Да, да не повярва човек! — каза Бил. — Такава щедрост! Такава ангажираност! Кой би предположил?
	— Изглежда, все пак от това може да излезе и нещо добро — отбеляза Паула мрачно.
	Бил кимна.
	— Имаш право. Разбира се, мислите ни са със семейството в болницата — каза той и прехапа долната си устна.
	Съпругата му Гун се приближи и го хвана под ръка.
	— Има ли някакви новини? — попита тя.
	Паула поклати глава.
	— Последната информация е, че децата на Карим и Амина ще останат в болницата за наблюдение до утре сутринта. Карим ще трябва да остане още няколко дни, защото ръцете му са пострадали сериозно, а Амина… ами, не се знае какво ще стане.
	Гун притисна тяло до Бил.
	— Ако можем да направим нещо…
	— Боже, вие вече правите повече, отколкото някой би могъл да иска — каза Мартин и обходи стаята с поглед.
	— Предложих на Карим децата да останат у нас — каза Паула.
	Гун кимна.
	— Колко мило от ваша страна. Иначе ние също бихме се радвали да ги гледаме.
	— Не, не — каза Паула. — Лео ще се радва да има с кого да си играе, а майка ми ще помага, докато съм на работа.
	Мартин се прокашля.
	— Трябва да поговорим с някои от съседите на Карим и Амина. За да проверим дали някой е чул или видял нещо. Можеш ли да ни посочиш някого…? — Той огледа тълпата.
	— Естествено — отговори Бил. — Вече се ориентирам кой кой е и знам, че двойката ей там живееше точно до Карим и Амина. Започнете с тях и после ги питайте с кого още може да разговаряте.
	— Благодаря — каза Паула.
	Двамата с Мартин си проправиха път до двойката, посочена от Бил. Разговорът обаче се оказа разочароващ, а останалите съседи също не можаха да помогнат. Никой не беше усетил нищо. Всички спели, но изведнъж се събудили от писъците и дима, а щом излезли, навън вече бил настъпил хаос.
	Паула седна на един стол в ъгъла. Обземаше я все по-силно чувство за безнадеждност. Щяха ли изобщо да успеят да заловят виновника? Мартин седна до нея и започна да размишлява на глас как биха могли да продължат нататък, но ненадейно замълча по средата на едно изречение. Паула проследи погледа му и по лицето й се изписа широка усмивка.
	— Това там…?
	Тя го сръчка и Мартин кимна. Нямаше нужда да отговаря. Червенината по бузите му го издаде и Паула се усмихна още по-широко.
	— Хубава е.
	— О, стига — каза той и се изчерви още повече.
	— Кога ще ходите на вечеря?
	— В събота — каза Мартин, без да сваля поглед от жената с детето.
	— Как се казва? — попита Паула и също се загледа в нея с любопитство.
	Изглеждаше симпатична. Имаше мили очи, но в тях си личеше стресираният поглед на майка на малко дете, който самата Паула виждаше всеки ден, когато се погледнеше в огледалото.
	— Мете — каза Мартин, чието лице вече беше почервеняло толкова много, че почти не си личеше къде започва косата му.
	— Мартин и Мете — каза Паула. — Звучи доста добре.
	— Престани — каза той и се изправи, щом Мете погледна към тях.
	— Помахай й — подкани го Паула.
	— Не, не — отвърна Мартин нервно, но Мете вече се беше запътила към тях, вдигнала сина си на ръце.
	— Здрасти! — каза тя щастливо.
	— Привет! — каза Паула и бързо вдигна ръка, за да я поздрави.
	— Станалото е ужасно — каза Мете и поклати глава. — Как може някой да е толкова зъл, че да стори такова нещо? Та там е имало деца.
	— Да, не спирам да се изненадвам на какво са способни хората — каза Паула.
	— Знаете ли кой го е направил? Или кои?
	Мете погледна Мартин, който моментално пак се изчерви.
	— Още не, разговаряхме с някои хора тук, но никой не е видял нищо, за жалост.
	— Значи, още един подпален бежански център за статистиката — каза Мете.
	Паула и Мартин не отговориха. Опасяваха се, че е права. Както изглеждаше, не разполагаха с никакви конкретни следи. Такива палежи се случваха из цяла Швеция и в повечето случаи нямаше задържани. Рискът и сега да стане така беше голям.
	— Дойдохме само да оставим някои от старите играчки на Йон — каза Мете и целуна сина си по бузата. — Сега трябва да тръгваме, но ще се видим утре, нали?
	— Да, да, разбира се — каза Мартин.
	Червенината вече беше стигнала до врата му. Той махна на Мете и Йон, които се запровираха към вратата.
	Паула също им помаха, след което се обърна към Мартин и се ухили:
	— Одобрявам!
	Мартин въздъхна, но след миг беше негов ред да се засмее.
	— Виж! Изглежда, греховете на Бертил са били опростени…
	Паула погледна към вратата и завъртя очи, щом видя майка си и Мелберг да влизат, нарамили две торби и два чувала.
	— Мислех, че този път ще му се сърди поне седмица — въздъхна тя. — Мама е твърде добра… Но да… Той не е лош човек, искал е да помогне.
	Мартин се засмя.
	— Чудя се дали по-скоро ти не си твърде добра.
	Паула не отговори.

	* * *

	Сам игнорира първите пет съобщения на Джеси, но накрая не издържа. Всъщност не беше ядосан. Разбираше я. Ако не познаваше Вендела и останалите толкова добре, може би и той би постъпил като нея.
	По-скоро се притесняваше. От това какво са намислили. От това, че ще я наранят.
	В продължение на няколко минути седя с телефона в ръка, преди да напише:
C>
	Да се срещнем в гората зад къщата ми. До големия дъб. Няма как да не го видиш.
C$
	След като изпрати съобщението, слезе на долния етаж. Джеймс седеше на бюрото си и се взираше в компютъра. Щом Сам влезе, той вдигна глава с онази бръчка между веждите, която винаги се появяваше, когато видеше сина си.
	— Какво искаш? — попита Джеймс.
	Сам сви рамене.
	— Мислех да отида да пострелям малко. Може ли да взема колта?
	— Да — каза Джеймс, изправи се и отиде до шкафа с оръжията. — Мислех следобед да се поупражняваме.
	— Имам среща с Джеси.
	— Ще стреляш с приятелката си?
	Джеймс закриваше шкафа и Сам чу единствено звука от въвеждането на цифрите и изпиукването, когато шкафът се отключи.
	— Тя не е като другите — каза Сам.
	— Окей — каза Джеймс, обърна се и даде оръжието на Сам. — Знаеш правилата. Връщаш го в състоянието, в което си го получил.
	Сам кимна. Затъкна пистолета в колана си и излезе от кабинета. Погледът на Джеймс изгаряше врата му.
	Мина покрай кухнята, където майка му стоеше до плота, както обикновено.
	— Къде отиваш? — попита тя с разтреперан фалцет.
	— Да стрелям — каза той, без да я погледне.
	Движеха се в кръгове един около друг. И двамата се страхуваха да говорят. И двамата се страхуваха да не кажат твърде много. Мама беше споменала, че Ерика Фалк иска да говори с него, но той още не беше решил какво да прави. Какво би могъл и какво искаше да разкаже.
	Отиде в задния двор, където миришеше на трева. Снощи беше окосил поляната. Джеймс го караше да я коси три пъти седмично.
	Погледна надясно и видя обора до къщата на Неа. Всъщност не обичаше особено малки деца, повечето бяха диви и сополиви. Но Неа беше различна, имаше усмивка като слънчев лъч. Извърна глава. Не искаше да мисли за това.
	Щом влезе в гората, раменете му се отпуснаха. Тук се чувстваше спокоен. Тук на никого не му пукаше как изглежда, как говори, как се държи. В гората беше просто Сам.
	Затвори очи и наклони глава назад. Вдиша през носа и усети мириса на листа и борови иглички. Чу шумоленето на птиците в короните на дърветата и на дребните животни по земята. Понякога си въобразяваше, че може да чуе как пеперудите пърхат с крила и бръмбарите се катерят по стволовете. Бавно, бавно се завъртя в кръг, затворил очи.
	— Какво правиш?
	Сам се стресна и за малко да изгуби равновесие.
	— Нищо — каза той.
	Джеси му се усмихна и той почувства как тялото му се изпълва с топлина.
	— Изглеждаше прекрасно — каза тя и затвори очи.
	Наклони глава, както бе направил той, и бавно се завъртя. Засмя се и се препъна, но той пристъпи бързо към нея и я улови.
	Зарови нос в косата й, прегърна я и усети меката й кожа под дланите си. Искаше му се тя да можеше да се види така, както я виждаше той. Не би променил нищо в нея, дори ако можеше. Но тя беше като него. Строшена. Нямаше думи, които да могат да слепят парчетата.
	Тя го погледна със сериозните си, красиви очи.
	— Сърдиш ли се?
	Сам отметна един кичур от лицето й.
	— Не — каза той и беше искрен. — Просто не искам да бъдеш разочарована. Или наранена.
	— Знам — каза тя и допря лице до гърдите му. — Знам, че опитът ти с Вендела е различен от моя. Но тя се държа суперсладко, докато бяхме в тях. Не мисля, че някой би могъл да се преструва толкова добре.
	Сам просто изхъмка и неволно сви юмруци. Знаеше коя е Вендела. И кои са Нилс и Басе. Беше виждал какво удоволствие им доставя да го измъчват.
	— Утре съм канена на парти в Басе — каза Джеси. — Ти също си добре дошъл.
	Очите й светеха, но Сам искаше да й изкрещи да не ходи. Цял живот обаче някой я бе тъпкал и той не посмя да й се развика.
	— Бъди внимателна — каза и я погали по бузата.
	— Няма страшно, но ако се притесняваш, можеш да дойдеш с мен.
	Той поклати глава. За нищо на света не би припарил до дома на Басе.
	— Не искам да се срещам с тях, но ти можеш да отидеш, разбира се. Никога не бих ти забранил да правиш нещо, знаеш го, нали? — Той хвана лицето й с две ръце и я целуна нежно по устата.
	Както обикновено, тя го оставяше без дъх.
	— Ела! — каза Сам, хвана я за ръка и я поведе след себе си.
	— Къде отиваме? — попита Джеси задъхано, докато подтичваше зад него.
	— Ще те науча на нещо.
	Той спря и посочи мишената, закачена на едно дърво малко пред тях.
	— Ще стреляш ли? — попита тя.
	В очите й се появи блясък, който Сам не беше виждал преди.
	— И ти ще стреляш — каза той.
	Джеси не сваляше поглед от пистолета, който Сам измъкна от колана си.
	— Леле, родителите ти ти позволяват да ползваш оръжия.
	Сам изсумтя.
	— Баща ми го поощрява. Смята, че това е единственото, в което ме бива.
	— Добър ли си?
	— Много добър.
	И беше вярно. Тялото му сякаш знаеше точно какво да направи, за да отиде куршумът там, където Сам искаше.
	— Първо ще ти покажа и после ще ти помогна. Окей?
	Тя кимна и му се усмихна.
	Сам обичаше да се оглежда в очите й. Ставаше по-добър човек. Превръщаше се във всичко, което баща му никога не бе виждал в него.
	— Заставаш така. Стабилно. Десничарка ли си?
	Тя кимна.
	— И аз. Значи, хващаш пистолета с дясната ръка ето така. После дърпаш затвора назад. Сега в цевта има куршум.
	Тя кимна. Очите й сияеха.
	— Сега е готов за стрелба. Ръката ти не бива да мърда. Това, в което се целиш, трябва да се вижда в мерника. Ако успееш да задържиш пистолета неподвижно, ще улучиш целта.
	Той застана в правилната позиция, замижа, прицели се и натисна спусъка. Джеси изпищя и подскочи. Сам се засмя.
	— Изплаши ли се?
	Тя кимна, но вече се усмихваше до уши. Сам й направи знак да се приближи.
	— Сега е твой ред.
	Даде й пистолета, застана зад нея и я обгърна с ръце.
	— Застани така.
	Той нагласи пръстите й върху дръжката и намести краката й в правилната позиция.
	— Стой изправена и дръж ръката си изпъната. Виждаш ли мишената? Целиш ли се в средата?
	— Да, прицелила съм се.
	— Добре, аз ще отстъпя встрани, а ти натисни внимателно спусъка. Не трябва да го дърпаш рязко и твърдо, а да го галиш.
	Джеси стоеше стабилно и държеше пистолета правилно. Дишаше спокойно и равномерно.
	Сам вдигна рамене към ушите си, докато чакаше изстрела.
	Куршумът уцели мишената и Джеси заподскача нагоре-надолу.
	— Внимавай, не трябва да скачаш, докато държиш заредено оръжие! — викна той, но същевременно почувства облекчение, като видя колко е щастлива.
	Джеси остави пистолета и се обърна към него с усмивка. Никога не бе изглеждала по-красиво.
	— Страшна си — каза той.
	Придърпа я към себе си и я прегърна. Притисна се плътно до нея, сякаш тя бе последното, което го задържаше на този свят.
	И сигурно беше така.
	— Обичам те — каза задъхано.
	Тя помълча известно време. Погледна го несигурно. Като че се чудеше дали думите наистина се отнасят за нея. После се усмихна с прекрасната си, красива усмивка.
	— И аз те обичам, Сам.

	* * *

	— Здравей, Кристина! — каза Ерика може би твърде радостно.
	Естествено, усещаше ефекта от шампанското. Напомни си, че трябва да се стегне. За всеки случай беше дъвкала ментолова дъвка през целия път до дома и като дъхна в дланта си, не усети какъвто и да било мирис на алкохол.
	— Аха, виждам, че си си пийнала? — каза Кристина, щом се появи в антрето.
	Ерика въздъхна. Свекърва й имаше обоняние като на ловджийско куче. Не знаеше защо Патрик не я вика, когато трябваше да проследят някоя следа.
	— А, почерпиха ме една чаша на изложбата — каза тя.
	— Една чаша… — изсумтя Кристина и се върна в кухнята.
	Оттам се носеше прекрасна миризма.
	— Както обикновено, в хладилника ви имаше само ужасни храни с много „Е“-та и кой знае какви отрови. На децата скоро ще им поникнат опашки, ако я карат на такава диета. Малко домашно приготвена храна от време на време всъщност…
	Ерика спря да я слуша и вместо това отиде до фурната и отвори капака. Лазанята на Кристина. Четири тавички, за да се напълни камерата.
	— Благодаря — каза тя и прегърна спонтанно свекърва си.
	Кристина я погледна смаяно.
	— Определено повече от една чаша… — заключи тя, свали престилката си, окачи я и отиде в антрето, без да спира да говори. — Децата могат да хапнат, когато е готово яденето. Играха си мирно, с изключение на малък инцидент с едно камионче, но с Мая се справихме. Малката е толкова мила и сладка, също като Патрик, когато беше на нейната възраст. Никога не вдигаше врява, можеше да седи на пода с часове и да си играе сам… Сега обаче трябва да бързам, има толкова неща за уреждане преди сватбата, а Гунар не ми е от кой знае каква полза. Иска да помогне, но не се получава, така че най-добре да се заема лично. А и ми се обадиха от „Стура Хотелет“ и настояха още утре сутринта да отида и да избера сервиза, който ще използват за вечерята. Колко съм наивна, мислех си, че имат само един вид, но очевидно нищо около тази сватба не може да бъде просто и човек трябва да върши всичко сам. Имам среща там в дванайсет, но се надявам всичко да приключи бързо. Помолих ги да ми пратят снимки, но изглежда е абсолютно наложително да ги видя на място. Ще получа инфаркт още преди всичко да е приключило…
	Кристина въздъхна. Обуваше си обувките с гръб към Ерика и не видя широката й усмивка. Ана вече си беше свършила работата.
	Ерика махна на Кристина и отиде при децата във всекидневната. Стаята беше необичайно подредена и Ерика почувства смесица от благодарност и срам. Естествено, чувстваше се неловко — майката на Патрик очевидно смяташе, че къщата им се нуждае от разтребване, но пък знаеше, че има неща, които са по-важни от подредения дом. Да, приятно й беше всичко да е в ред, но това определено заемаше трето място след нуждата да работи и да бъде майка. Освен това трябваше да бъде и съпруга, а от време на време може би дори да бъде просто себе си. И за да се справя, понякога си позволяваше да гледа „Д-р Фил“*, вместо да чисти и шета. Но може би точно това, че понякога оставяше животът около нея просто да си тече, я спираше да не прегори, както се случваше с толкова много хора.
	[* Токшоуто на американския психолог Фил Макгроу. — Б.пр.]
	Готварският часовник звънна и тя отиде в кухнята, за да извади лазанята. Коремът й изкъркори шумно. Ерика повика децата, подреди ги около масата и сервира четири големи, благоуханни порции за тях и за себе си. Беше чудесно да си поприказва с децата, те имаха да споделят купища размишления и, както винаги, имаха хиляда и един въпроса. Ерика вече се беше научила, че „защото“ не е достатъчен отговор.
	След вечеря децата веднага продължиха игрите си, така че тя разтреби кухнята и пусна кафеварката. Пет минути по-късно вече най-после можеше да разгледа календара, който бе получила от Виола. Седна и започна да го прелиства. Беше пълен със ситни заврънкулки и записки. Трудно й беше да разчете старомодния почерк, а и казаното от Виола беше вярно — баща й беше използвал предимно съкращения. Но Ерика бързо установи, че Лейф, изглежда, си беше отбелязвал почти всичко, случило се през деня, от работните срещи до метеорологичните особености. Делници и празници, ден след ден, всичко беше вписано в календара със синьо мастило. Но в един момент бележките изведнъж спираха. Ерика погледна датата на последната. Беше от деня на смъртта му.
	Прокара замислено пръсти по полето. Чудеше се какво го бе накарало да реши, че точно това е денят, в който да сложи край на живота си. Записките не предлагаха отговор. Редовете съдържаха проста, ежедневна информация. Слънце, лек бриз, разходка до Селвик, пазар. Единственото, което се набиваше на очи, беше числото „11“. Какво означаваше това?
	Ерика сбърчи чело. Прелисти няколко страници назад, за да види дали цифрата се среща и другаде. Но не. Това беше единственото място, където се появяваше. За сметка на това една бележка от предната седмица улови вниманието й. Там пишеше „55“, а след това „в два часа“. Дали „55“ обозначаваше някого, с когото Лейф е трябвало да се срещне в съответния час? Кой би могъл да бъде това? И бяха ли се видели?
	Ерика остави календара. Отвън слънцето вече преминаваше от жълто в оранжево и се спускаше към хоризонта. Скоро щеше да настъпи вечер, а Патрик щеше да се прибере бог знае кога. Ерика имаше беглото усещане, че е трябвало да му каже нещо, но не можеше да си спомни какво. Сви рамене. Явно не беше нещо важно.

	* * *

	Патрик погледна колегите си, събрали се в кухнята.
	— Знам, че караме дълги, уморителни смени — каза той. — Но като се има предвид развоят на събитията, искам да направим един брифинг и после да си разпределим задачите за утре.
	Паула вдигна ръка.
	— Не е ли време да поискаме подкрепление? Удевала? Гьотеборг?
	Патрик поклати глава.
	— Вече проверих. Ограничени ресурси. Съкращения. За жалост, трябва да се оправяме сами.
	— Окей — каза Паула, но гласът й звучеше обезсърчено.
	Патрик я разбираше. Нейните деца бяха още по-малки от неговите, но не й оставаше много време за семейството.
	— Научихте ли нещо в общинския дом? — попита той и се учуди, защото Паула сега пък взе че се ухили и се обърна към Мартин.
	— Не, нищо — отговори Мартин, без да я погледне. — Никой не е видял нищо. Съседите са спели, когато виковете и суматохата са ги събудили.
	Патрик кимна.
	— Окей, все пак благодаря. Йоста, ще ни разкажеш ли какво откри днес?
	— Разбира се — каза той не без известна гордост.
	И с право, смяташе Патрик. Йоста беше свършил отлична работа през деня.
	— От самото начало ми се струваше, че има нещо съмнително в анонимното подшушване за бельото на Неа и къщата на Карим. Звучеше твърде удобно.
	Йоста умишлено не погледна към Мелберг, който на свой ред насочи вниманието си към един чвор в плота на масата.
	— И си знаех, че съм видял нещо, свързано с обаждането… Но вече не съм на двайсет… — Той се усмихна накриво.
	Патрик видя, че всички седят напрегнати. Сигурно се бяха досетили, че нещо се случва още когато двамата с Йоста се върнаха в участъка, но Патрик предпочете да изчака да се съберат, за да уведомят всички накуп.
	— Работата е там, че според майка й Неа вероятно е носила момичешко бельо с мотиви от онзи филм на Дисни, „Замръзналото кралство“. Купили са й пет чифта, всеки с различен цвят. Чифтът от дома на Карим беше син и по някаква причина не можех да си избия това от главата. Но накрая ми хрумна идея, само не знаех как бих могъл да я докажа, а и не бях съвсем сигурен…
	— Божичко, изплюй камъчето най-накрая — измърмори Мелберг, но останалите го изгледаха гневно.
	— Спомних си, че едно момче от доброволците за живата верига снимаше с мобилния си телефон, преди да започне търсенето. Така че с Патрик отидохме при него и взехме копие от записа. Патрик? Ще го пуснеш ли?
	Патрик кимна и натисна няколко клавиша на лаптопа, който беше оставил на масата под такъв ъгъл, че всички да виждат.
	— Какво гледаме? — попита Мартин и се наведе напред.
	— Вижте дали ще забележите нещо. Ако не, ще пуснем видеото още веднъж и ще ви покажем — каза Патрик.
	Всички се загледаха в екрана, разучавайки записа. Камерата се движеше напред-назад. Видяха се къщата, дворът, оборът, събраните хора.
	— Там — каза Йоста. — На простора. Виждате ли?
	Останалите се наведоха още по-напред.
	— Синият чифт! — възкликна Паула. — Виси ей там!
	— Точно! — Йоста сключи ръце зад главата си.
	— Невъзможно е Неа да е носила бельото, намерено в дома на Карим, защото по време на търсенето то е било на простора.
	— С други думи, някой го е откраднал и го е оставил в къщата на Карим. Последвало е анонимното обаждане, прието от Мелберг.
	— Да — каза Патрик мрачно. — Някой е опитал да хвърли вината върху Карим, а професионалното ми предположение е, че виновникът не го е нарочил по лични причини, а просто е искал да насочи подозренията към бежанците.
	Паула въздъхна.
	— Сред хората тук се носеха доста слухове, че е бил човек от бежанския център.
	— И вероятно някой е решил, че е добра идея да вземе нещата в свои ръце — каза Патрик. — Най-вероятното предположение, по което можем да работим, е, че виновникът е имал расистки мотиви. Въпросът е дали същият човек, ако изобщо е бил сам, е виновен и за палежа.
	— Из цяла Швеция има подпалени бежански центрове — каза Йоста печално. — Някои хора си мислят, че са над закона.
	— Това не ме учудва, като се има предвид колко много гласове събраха „Приятели на Швеция“ на последните избори — каза Патрик и поклати глава.
	В Швеция, а и в цяла Европа, бяха настанали тежки времена. Дори за имигранти второ поколение като Паула. Но Патрик не бе вярвал, че омразата ще стигне толкова далеч.
	— Предлагам от сега нататък да отделим това разследване от убийството на Неа. Не смятам, че двете са свързани, и не искам да грешим излишно, като смесваме ябълките и крушите. Вече изгубихме достатъчно ценно време.
	— Не можем да сме сигурни — измърмори Мелберг, но веднага млъкна. Осъзнаваше, че все още трябва да си трае.
	— Паула, искам да се заемеш с разследването на палежа, а Мартин ще ти помага. Продължавайте да разпитвате не само кога и как може да е възникнал пожарът, ами и как бельото може да се е озовало в къщата. Проверете някой виждал ли е непознати хора в бежанския център и така нататък.
	— Трудно е да преценя за кой времеви период да питам — отбеляза Паула.
	Патрик се замисли за миг.
	— Вероятно се е случило малко преди анонимното обаждане, тоест четвъртък по обяд — каза той. — Това е само предположение, но започнете оттам и постепенно разширявайте периода назад във времето. Йоста е говорил със семейството на Неа и те нямат представа кога е откраднато бельото. Със сигурност знаем единствено, че по време на търсенето е било на простора. Оттам нататък може да е изчезнало по всяко време.
	Паула кимна към Йоста.
	— Пита ли ги дали са виждали външни лица в стопанството?
	— Да, но не са забелязали никого. Но не е трудно човек да се промъкне в имота им откъм гората и да отмъкне някоя дреха. Просторът е малко встрани, до стена без прозорци.
	— Окей — каза Паула и си записа. — Бих искала да проверим източниците си в ксенофобските организации в района. Може би не е особено удачно да се заема точно аз, предвид произхода ми. Мартин, можеш ли ти да говориш с тях?
	— Разбира се — каза той.
	Патрик се надяваше, че Мартин няма да се почувства пренебрегнат, задето Паула пое разследването, а не той. Но вярваше, че младият му колега е достатъчно мъдър и знае, че и неговото време ще дойде.
	— Добре, изяснихме се по отношение на разследването на пожара и опита да бъде натопен Карим. Също така поддържайте връзка с болницата и ме дръжте в течение. Как са децата, Паула? Разрешиха ли ти да ги вземеш у вас?
	— Да. На домашния фронт също получих зелена светлина.
	Мелберг, който днес беше необичайно мълчалив, сега грейна.
	— Да, Лео ще се радва, че ще има с кого да си играе.
	— Добре — каза Патрик кратко.
	Налагаше си да не мисли твърде много за Карим и семейството му. В момента нямаше какво да направи, освен да опита да залови човека, който им беше причинил това.
	— Остава убийството на Неа. Както знаете, крайно съм недоволен, че прекъснахме обиска преждевременно. Преди малко говорих с Турбьорн и той каза, че могат да отделят време утре следобед, за да довършат работата. Районът е ограден и можем само да се надяваме, че не е бил замърсен по някакъв начин. Продължаваме да работим съобразно настоящите обстоятелства.
	— Да, нямаме голям избор… — каза Йоста.
	Патрик знаеше, че му е неприятно повторно да нахълтват в дома на семейство Берг.
	— Как върви сравнението със старото разследване? — попита Патрик.
	Аника вдигна поглед от записките си.
	— Все още не успявам да намеря протоколите от разпитите в архива. Прегледах още веднъж докладите на техническия екип и съдебния лекар, както и материалите, които получихме от Ерика. Няма обаче за какво да се хванем. Всички сте чели доклада от аутопсията и сте виждали материалите за местопрестъплението. Освен това чухте какво каза Ерика за Мари и Хелен.
	— Да, разговорите с Хелен и Мари не доведоха до нищо. Твърдят, че са невинни за убийството на Стела, тоест че извършителят е друг. На теория би могло да става дума за същия човек, когото издирваме сега. Мари има алиби. Хелен няма такова, но от друга страна нищо не сочи към нея.
	Мартин си взе бисквита. Шоколадът се беше разтопил в горещината и той облиза пръстите си.
	— Трябва да изчакаме обиска утре и после ще видим как ще процедираме — каза Патрик.
	Не му харесваше, че има толкова много задънени улици и толкова малко следи. Ако не попаднеха на нещо ново, разследването можеше да зацикли.
	— Ами шоколадът в стомаха й? Наистина ли няма как да използваме тази информация? — попита Паула.
	Патрик поклати глава.
	— Вероятно е просто обикновена вафла „Кекс“. Такива се продават във всички магазини, няма как да я проследим до конкретен човек. Но тъй като в дома на семейство Берг нямаше шоколадови продукти, явно Неа я е взела отнякъде другаде. Или я е получила от някого.
	— А какво мислиш за тая работа с Лейф? Че към края на живота си се усъмнил във вината на момичетата? — попита Йоста.
	— Знам, че Ерика се рови в това. Надявам се да открие нещо.
	— Цивилни вършат работата на полицията — измърмори Мелберг и почеса Ернст зад ухото.
	— И се справят по-добре от някои — отбеляза Мартин.
	Патрик се прокашля.
	— Сега трябва да сме единни и да работим в една посока — каза той. — Всички.
	Мартин го погледна виновно, после попита:
	— Кога ще получим анализа на анонимното обаждане? Мислиш ли, че ще отнеме дълго време? И на какво можем да се надяваме всъщност?
	— Не знам какви са възможностите — отговори Патрик, — но се надявам, естествено, че филтърът ще може да се изчисти, за да чуем истинския глас. Освен това може да има някакъв околен шум, който да ни помогне да идентифицираме говорещия.
	— Като по филмите, където винаги се чува влак или църковна камбана? — каза Мартин шеговито.
	— Да, с малко късмет може да научим доста от записа — каза Патрик.
	Огледа се и забеляза как Йоста потиска една прозявка.
	— Мисля да приключваме за днес. Ако не си починем малко, няма да успеем да свършим нищо като хората. Хайде, да ви няма, вижте се със семействата си, яжте, наспете се, утре продължаваме с нови сили!
	Всички се изправиха с благодарност и Патрик видя отпечатано на лицата им огромното напрежение от последните няколко дни. Довечера щяха да имат нужда да прегърнат любимите и близките си. Всички. Патрик се поколеба и се обърна към Йоста, но Мартин го изпревари.
	— Искаш ли да дойдеш да вечеряш с мен и Тюва? Липсваш й.
	Йоста кимна.
	— Добре — каза той и сви рамене, но не можа да скрие колко се радва.
	Патрик остана в кухнята, докато колегите му един по един излязоха навън. Бяха семейство. В много отношения нефункционално, взискателно и свадливо семейство, но също така любящо и грижовно.


>	Бохуслен, 1672

	_Тялото й се възстанови по-бързо, отколкото бе очаквала. Няколко дни болеше и пареше, но после й мина и сякаш нищо не се бе случило. Елин обаче усещаше липсата. Правеше каквото трябва, изпълняваше си задълженията, но без радост._
	_Мерта се безпокоеше и нощем се притискаше до майка си, сякаш опитваше да я стопли с тялото си. Носеше й малки подаръци, за да я накара да се усмихне. Береше й малки букети от поляната и й подаряваше разни дреболии, като един хубав бял камък и няколко парчета пирит в стъклен буркан. И Елин правеше усилия. Усмихваше се на Мерта и й благодареше, прегръщаше я и галеше меките й бузи. Но знаеше, че усмивката й не е до ушите. Ръцете й докосваха Мерта вдървено и смутено._
	_Пребен не говореше нито с нея, нито с дъщеря й. Момичето в крайна сметка прие това и вече не се бореше за вниманието му. Продължаваше да ходи при звънаря, за да се учи, но часовете, прекарани с Пребен в библиотеката, сякаш никога не бяха съществували. Новината, че Брита очаква дете, промени всичко. Пребен се държеше със съпругата си като с порцеланова кукла._
	_Сега, когато Брита разполагаше с цялото внимание на съпруга си, властта й ставаше все по-голяма. Заедно с това като че ли растеше и неприязънта към сестра й. Елин постоянно усещаше зоркия поглед на Брита, макар че вече нямаше нищо за наблюдаване. Помагаше й с каквото трябва, а през останалото време я избягваше всячески. Коремът на Брита издуваше полите й все повече, а гледката измъчваше Елин и й напомняше за собствената й празна утроба._
	_Една сутрин Брита имаше работа във Фелбака. Всъщност просто се беше залежала твърде много и докторът изрично й каза, че трябва да се изправи на крака, така че тя реши да смени обстановката._
	_Елин се загледа след нея, докато Брита се отдалечаваше. Беше прекарала цял час да се облича и гласи, което според Елин беше пълна загуба на време, предвид че просто отиваше във Фелбака. Но пътуването до Удевала беше твърде дълго и състоянието й не го позволяваше, така че Брита се задоволи с това, което й се предлагаше. Пък и й беше приятно да свали нощницата, да се облече и да се покаже пред хората._
	_Денят мина бързо. Беше ден за пране и всичко трябваше да се изнесе навън, да се измие и изтърка, да се окачи да съхне на слънце и после да се внесе обратно вътре. Хубаво беше да е толкова заета, така нямаше време да мисли. А и се радваше, че нито Брита, нито Пребен са си у дома. Пребен беше отишъл по работа в Люр и щеше да се прибере след два дни, а Брита щеше да се върне вечерта._
	_За пръв път, откакто се освободи от детето, Елин се усети, че си тананика._
	_Мерта я погледна изненадано, а на мъничкото й лице се изписа такова щастие, че Елин я сви сърцето. Срамуваше се, че е оставила момичето да страда заради греховете й. Елин търкаше един килим, но го остави в коритото и прегърна силно Мерта, целувайки я по светлата коса. Всичко щеше да се нареди. Двете можеха да разчитат една на друга._
	_Останалото беше просто мечта. Детинска, невъзможна мечта. Елин бе опитала да си втълпи, че Господ е на нейна страна, че е с нея и Пребен, но гордостта й набързо беше стъпкана. Бог я наказа така, както сметна за добре. Коя беше тя, че да поставя под съмнение Неговата воля? Трябваше да изпитва благодарност за това, което имаше. Мерта. Храна за деня. Покрив над главата. Мнозина не разполагаха и с половината от това, така че би било твърде нахално от нейна страна да желае повече._
	— _Искаш ли довечера да се разходим, само ти и аз? — каза Елин, клекна до Мерта и я хвана нежно за ръцете._
	_Мерта закима въодушевено. Сигрид тичаше и подскачаше в краката й и сякаш усещаше, че господарката й отново е щастлива._
	— _Мислех да вземем кошницата. Време е да започна да уча Мерта на това, на което ме научи баба. И което тя е научила от своята майка преди това. Мерта може да използва тези познания, за да помага на другите, както правя аз понякога._
	— _О, майко! — викна Мерта и се хвърли на врата на Елин. — Това означава ли, че вече съм голямо момиче?_
	_Елин се засмя и кимна._
	— _Да, Мерта вече е голяма._
	_Мерта се затича из двора, грейнала от щастие, а Сигрид я следваше по петите. Елин се загледа след нея с усмивка. Беше го планувала за след няколко години, но Мерта растеше бързо, така че беше напълно удачно._
	_Наведе се и отново се захвана с килима. Мускулите на ръцете я боляха от тежката работа, но отдавна не бе чувствала сърцето си толкова леко. Избърса потта от челото си с опакото на ръката и вдигна поглед, щом чу шума от приближаващи се коне._
	_Взря се срещу светлината от слънцето. Брита си идваше. Стопанката слезе от каретата с почернял поглед. Тръгна с бърза крачка към Елин. Полите се вееха около краката й, но тя спря едва когато се озова току пред сестра си. Всички в стопанството бяха зарязали заниманията си._
	_Изражението на Брита накара Елин да отстъпи. Не разбираше какво става, докато дланта на Брита не срещна бузата й. После стопанката й обърна гръб и влетя в къщата._
	_Елин сведе глава. Нямаше нужда да се оглежда, за да разбере, че всички се взират в нея. Досещаше се точно какво е станало. Брита бе научила какво е вършила Елин във Фелбака. Не беше толкова глупава, че да не може да събере две и две._
	_С бузи, пламнали колкото от шамара, толкова и от срам, Елин отново клекна и продължи да пере. Не знаеше какво ще стане сега. Но познаваше сестра си. Нищо хубаво не я чакаше._

	* * *

	— Защо майка ти ми разреши да говоря с теб? — попита Ерика, наблюдавайки тийнейджъра пред себе си.
	Изненада се, когато Сам й се обади, но и много се зарадва. Той можеше да хвърли нова светлина върху Хелен като човек, както и да й разкаже какво е да растеш в сянката на такова престъпление.
	Сам сви рамене.
	— Не знам. Но все пак и тя е говорила с теб.
	— Да, но останах с впечатлението, че предпочита да те държи настрана от всичко случило се.
	Ерика му подаде поднос с кифли. Той си взе една и тя забеляза черния му лак, който вече беше започнал да се лющи. Имаше нещо трогателно в опита му да прикрие остатъците от пубертета като все още пъпчивата и мазна кожа по челото и носа или върлинестото тяло, което още не можеше да движи овладяно като възрастен. Той беше дете, което отчаяно искаше да порасне, искаше да изпъква и да принадлежи към някаква общност. Внезапно Ерика се изпълни с огромна нежност към момчето. Видя самотата и несигурността му и долови тревожността, която тлееше зад опърничавия поглед. Сигурно не му е било лесно да расте със знанието за майчиното минало. Да се роди на място, където слуховете и шепотът не секваха, макар и с годините да се бяха поуталожили.
	— Но не можа да ме задържи настрана — каза Сам мрачно, сякаш за да потвърди мислите на Ерика.
	Типично по тийнейджърски му беше трудно да я погледне в очите, но тя виждаше, че Сам слуша внимателно всичко, което казва.
	— Какво имаш предвид? — попита Ерика.
	Телефонът й записваше разговора и улавяше интонацията на всяка дума.
	— Слушам за това още от малък. Дори не си спомням как разбрах. Но хората ме питат разни неща. Децата им ме закачат. Не знам на колко бях, когато започнах да научавам повече. Може би на девет? Потърсих статии за случая в интернет. Не беше трудно да намеря информация. Оттогава събирам всичко, което открия. Вкъщи имам папки, пълни с изрезки.
	— Майка ти знае ли за това?
	Сам сви рамене.
	— Не, не мисля.
	— Казвала ли ти е нещо за случилото се?
	— Нито дума. Никога не говорим за това у дома.
	— А на теб би ли ти се искало? — попита Ерика меко и се изправи, за да долее.
	Сам беше приел предложеното кафе, но тя видя, че не е докоснал чашата си. Предположи, че би предпочел нещо газирано, но не е искал да изглежда като дете.
	Сам отново сви рамене и се загледа с копнеж в подноса с кифли.
	— Заповядай — каза Ерика. — Вземи си колкото искаш. Стараем се да не ядем толкова сладко, така че толкова по-добре, ако ги изядеш, така няма да се изкушавам.
	— Изглеждаш чудесно, няма за какво да се притесняваш — каза Сам сърдечно и по детски невинно.
	Тя се усмихна и седна. Сам беше добро момче. Искаше й се теглото, което бе носил цял живот, да можеше да падне от раменете му. Не беше направил нищо лошо. Не беше избирал да се роди насред плетеница от вина, обвинения и мъка. Греховете на родителите не бяха негови, но Ерика виждаше как му тежат.
	— Щеше ли да е по-лесно, ако говорехте открито за това? — повтори въпроса Ерика.
	— Ние не говорим. За каквото и да е. Ние… не сме такова семейство.
	— Но ти би ли искал? — настоя тя.
	Сам вдигна глава към нея. Заради черния грим й беше трудно да разгадае погледа му, но в очите му имаше някакво пламъче, което се бореше за кислород.
	— Да — каза той накрая. — Да, бих искал.
	После пак сви рамене. Този жест беше неговата броня. Неговата защита. Безразличието му беше като невидимо наметало, зад което можеше да се скрие.
	— Познаваше ли Линеа? — попита Ерика, сменяйки темата.
	Сам се сепна. Отхапа голяма хапка от кифлата и се загледа в скута си, докато дъвчеше.
	— Защо питаш? — каза той. — Какво общо има това със Стела?
	— Просто съм любопитна. Книгата ми ще разглежда и двата случая, а тъй като си съсед на семейство Берг, си помислих, че може би ще можеш да ми разкажеш малко повече за нея и как си я възприемал.
	— Виждах я често — каза Сам, а очите му се насълзиха. — Все пак живеехме толкова близо. Но тя беше малко дете и не мога да кажа, че съм я познавал. Но я харесвах и мисля, че и тя ме харесваше. Махаше ми, когато минавах покрай тях с колелото.
	— И нямаш какво друго да ми кажеш за нея?
	— Не, какво друго?
	Ерика сви рамене. После реши да зададе въпроса, на който безкрайно много искаше да получи отговор.
	— Според теб кой е убил Стела? — каза тя и затаи дъх.
	Какво всъщност мислеше Сам за евентуалната вина на майка си? Самата Ерика все още не можеше да реши какво смята по въпроса. Колкото повече четеше, с колкото повече хора говореше, колкото повече факти проверяваше, толкова повече се объркваше. Наистина не знаеше. Така че мнението на Сам беше от значение.
	Той се забави с отговора. Лакираните му нокти барабаняха по масата. Накрая вдигна глава и щом впери поглед в Ерика, трептящата светлинка в зениците му изведнъж се разгоря.
	С едва доловим глас той каза бавно:
	— Нямам представа. Но майка ми не е убила никого.
	Малко по-късно Сам потегли с колелото си, а Ерика остана загледана след него. Нещо в него искрено я трогна. Съчувствието към облеченото в черно момче, което не беше получило детството, което заслужаваше, я разкъсваше отвътре.
	Питаше се как щеше да му се отрази всичко това. Какъв мъж ще да стане, като порасне. Надяваше се, че болката, която излъчваше Сам, няма да го поведе по грешен път. Че някой ще го спаси и ще запълни дупките, оставени от миналото му.
	Надяваше се, че някой ще го обича.

	* * *

	— Как мислиш, че ще реагира? — попита Ана. — Ами ако се ядоса?
	Стояха в трапезарията на „Стура Хотелет“ и чакаха Кристина да се появи.
	Ерика й изшътка.
	— Тихо, ще дойде всеки момент.
	— Кристина не обича изненади. Представи си, че побеснее?
	— При всички положения е малко късно за възражения — изсъска Ерика. — И стига си се бутала.
	— О, извинявай, че не мога да си прибера корема — изсъска Ана в отговор.
	— Момичета, ако не замълчите, ще ни чуе.
	Барбру, най-близката приятелка на Кристина, ги погледна строго и Ерика и Ана се смълчаха. На моминското парти щеше да присъства малка, но достойна компания. Освен Ана, Ерика беше поканила четирите жени, с които Кристина общуваше най-много. Беше ги срещала само набързо, така че в най-лошия случай следобедът и вечерта можеха да им се сторят доста дълги.
	— Идва!
	Ана размаха ръце развълнувано и всички млъкнаха. Чуха гласа на Кристина откъм рецепцията. Рецепционистката беше получила ясни инструкции да я помоли да отиде в трапезарията.
	— _Surprise!_* — извикаха те шумно, щом Кристина влезе вътре.
	[* Изненада. — Б.пр.]
	Тя подскочи и се хвана за гърдите.
	— Боже мой, какво е това?
	— Моминското ти парти! — каза Ерика с широка усмивка, но въпреки това изтръпна.
	Ами ако Ана се окажеше права?
	Кристина помълча известно време. После се засмя бурно.
	— Моминско парти! За стара бабичка! Ох, вие не сте добре! Но хайде! С какво започваме? Целувки в града?
	Тя намигна на Ерика, която си отдъхна облекчено. Идеята й може би все пак нямаше да бъде тотална катастрофа.
	— Не, няма да те караме да продаваш целувки — каза тя и прегърна свекърва си. — Имаме други планове. Първо ще се преоблечеш и ще сложиш тези дрехи.
	Кристина я изгледа ужасено, щом Ерика й подаде една торба.
	— Няма да се налага да излизаш така навън, това е само за нас.
	— Окей… — каза Кристина неуверено, но взе торбичката. — Ще отида до тоалетната да се преоблека.
	Докато Кристина я нямаше, рецепционистката дойде с шест чаши и бутилка шампанско в кофа с лед. Ана се загледа с копнеж в бутилката, но на нея й се полагаше чаша сок, която тя прие с гримаса.
	— Ура — каза Ана и отпи две глътки.
	Ерика я прегърна през рамо.
	— Скоро…
	Наля шампанско на останалите дами и на себе си, след което всички зачакаха Кристина да се появи. През компанията премина шепот, когато тя най-накрая застана на вратата на трапезарията.
	— Какво сте намислили?
	Кристина разпери ръце и Ерика потисна кикота си. Трябваше обаче да признае, че свекърва й изглеждаше фантастично в червената къса рокля с ресни и пайети. _И какви крака!_ помисли си Ерика със завист. Би била безкрайно щастлива, ако нейните собствени бяха наполовина толкова хубави, колкото тези на свекърва й.
	— Какво си мислите, че ще правя пременена така? — попита Кристина, но се остави да я въведат в трапезарията.
	Ерика наля още една чаша и я подаде на Кристина. Тя я взе нервно и я преполови на една глътка.
	— Сега ще видиш — каза Ерика, извади телефона си и прати съобщение.
	_Хайде._
	Запристъпва от крак на крак, докато чакаше отговора. Не знаеше дали ще пожъне успех, или ще претърпи провал.
	От горния етаж се чу музика — разгорещени латиноритми, които бавно се приближаваха. Кристина обърна и другата половина от чашата си, а Ерика побърза да й долее.
	Появи се закръглен мъж с черен костюм. Захапал роза между зъбите си, той разпери драматично ръце. Ана се изкиска, а Ерика я сръчка.
	— Ама Гунар… — възкликна Кристина смаяно.
	После и тя се разкикоти.
	— Хубавице моя — каза той, след като извади розата от устата си. — Ако позволиш?
	Гунар отиде до нея и й даде цветето с широк жест.
	Кикотът на Кристина премина в бурен смях.
	— Наистина не знам какво сте си наумили! — каза тя и взе розата.
	— Ще се научите да танцувате ча-ча-ча — каза Ерика и се усмихна, а после посочи вратата. — И за целта ще получите малко помощ.
	— А? От кого? — попита Кристина и отново се притесни.
	Гунар обаче сияеше, изпълнен с очакване, и не можеше да си намери място от радост.
	— Наехме експерт. Човек, на когото се възхищаваш всеки петък, когато дават _Let’s Dance_…
	— Не е Тони Ървинг, нали? — каза Кристина ужасено. — Страх ме е от Тони!
	— Не, не е той, но нашият експерт също е доста строг.
	На челото на Кристина се появиха дълбоки бръчки. Тя се размърда и пайетите й изшумолиха, а Ерика си отбеляза наум, че трябва да направи снимки. Много снимки. Щяха да й послужат като първокласен материал за изнудване за няколко години напред.
	В следващия момент Кристина видя кой се задава и нададе силен вой:
	— Сиси!
	Ерика вече се усмихваше широко. Щастливото изражение на свекърва й свидетелстваше, че идеята е била гениална. На никого от обкръжението на Кристина не бе убягнало, че тя е огромен почитател на _Let’s Dance_, така че щом видя рекламата, която съобщаваше, че танцьорката от _Let’s Dance_ Сесилия Ерлинг Данермарк, по прякор Сиси, ще води курс в хотел „Танум Странд“, Ерика веднага грабна телефона.
	— Окей, да започваме! — каза Сиси ентусиазирано, след като всички се поздравиха.
	Кристина се огледа нервно.
	— Да танцувам пред останалите? Страшно ще се изложа!
	— Не, не, всички ще танцуват — каза Сиси решително.
	Ерика и Ана се спогледаха ужасени. Планът изобщо не беше такъв. Представяше си, че Кристина и Гунар ще вземат урок по танци, докато другите ги гледат развеселено и пият шампанско. Но знаеше, че няма смисъл да протестира, затова пристъпи напред, като изгледа продължително Ана. Само да посмееше да се измъкне, като се оправдае с бременността!
	Два часа по-късно беше потна, изморена и щастлива. Сиси им показа основните стъпки със заразна енергия, но и напълно ги изтощи. Ерика не искаше да си представя колко ще я боли тялото утре. Най-хубавото обаче беше да види Кристина, която щастливо въртеше крака и бедра, така че ресните на роклята й се развяваха. Гунар като че ли също си изкара царски, макар че сега се потеше обилно в тъмния си костюм.
	— Благодаря — каза Ерика и прегърна Сиси спонтанно.
	Това беше едно от най-забавните й преживявания. Но сега беше време да продължат със следващата точка от програмата. Беше планирала деня по минути, а и бяха наели трапезарията на „Стура Хотелет“ само за два часа.
	Ерика напълни чашите на всички.
	— Време е младоженецът да си ходи — каза тя. — През остатъка от следобеда и вечерта господа не се допускат. Резервирахме апартамента на последния етаж, за да можем да се приготвим. Имаме един час, после е време за готвене…
	Кристина целуна Гунар, който очевидно се бе разпалил от танците, защото я хвана през кръста и я наклони назад, при което всички изръкопляскаха. Настроението не би могло да бъде по-добро.
	— Добра работа — прошепна Ана и я потупа по ръката. — Само че си адски скована, дори лелките въртят бедра по-добре от теб…
	— О, я млъквай — каза Ерика и шляпна сестра си, която се засмя.
	Когато се качиха в апартамента, наречен „Марко Поло“, Ерика осъзна, че откакто започна моминското парти, дори за секунда не бе мислила за работа. Колко хубаво беше, имаше нужда от това. Но как само я боляха краката.

	* * *

	— Държите ли фронта?
	Погледнаха го объркано и Бил си припомни за хиляден път, че трябва да говори или на по-прост шведски, или на английски.
	— _Are you okay?_
	Те кимнаха, но лицата им бяха напрегнати. Разбираше ги. Сигурно имаха чувството, че никога няма да му се види краят. Всички хора в общинския дом, с които бе разговарял, казваха едно и също. Че са си мислели, че щом пристигнат в Швеция, всичко ще се оправи. Но хората тук ги гледаха с подозрение, тромавата бюрокрация ги спъваше, а мнозина мразеха всичко, което бежанците представляваха.
	— Аднан, ще поемеш ли? — каза Бил и посочи руля с ръка.
	Аднан зае позиция, а в погледа му проблесна гордост. Бил искрено се надяваше, че ще може да им покаже другата страна на любимата си Швеция. Шведите не бяха лоши. Бяха изплашени. Ето заради това обществото бе по-сурово. От страх. Не от злина.
	— Ще поемеш ли шкотите, Калил? — Бил посочи и показа с жест какво иска от него.
	Калил кимна и дръпна въжето, съвсем по правилата. Не твърде силно, но достатъчно платното да се опъне и да спре да плющи.
	Лодката набра скорост и се наклони леко, но този път това не предизвика паника сред екипажа. До състезанието оставаше съвсем малко време, а имаше още много неща, на които Бил трябваше да ги научи. Но във всеки случай се радваше, че поискаха да продължат. Щеше да ги разбере, ако бяха решили да развеят бялото знаме и да се откажат от целия проект. Те обаче казаха, че искат да продължат заради Карим, и Бил видя новооткрита решителност в очите им, когато се появиха във ветроходния клуб сутринта. Сега се отнасяха към начинанието много по-сериозно и това си личеше по движението на лодката във водата и по начина, по който я управляваха.
	Хората, които яздеха, обясняваха колко важна е комуникацията с коня, а за Бил същото важеше и за отношенията им с лодките. Те не бяха мъртви, неодушевени предмети. Понякога си мислеше, че ги разбира по-добре, отколкото разбираше хората.
	— След малко ще обърнем — каза той и те го разбраха.
	За пръв път действаха като екип. Всяко зло за добро, както казваше баща му, и в известна степен това бе вярно и сега. Но цената беше висока. Сутринта се обади в болницата, за да попита за Амина, но му казаха, че предоставят информация само на роднини. Засега им оставаше да се надяват, че липсата на новини е добра новина.
	— Окей, обръщаме.
	Вятърът изпъна платното и Бил трябваше да се овладее, за да не се развика от щастие. Това беше най-доброто им плаване до момента. Действаха като добре смазан механизъм.
	— Браво, момчета — каза той подчертано и вдигна палец.
	Калил грейна, а останалите изпънаха гърбове.
	Напомняха му на големите му синове, с които беше плавал в открито море. Дали някога бе извеждал и Нилс с лодката? Не си спомняше да го е правил. Никога не му бе обръщал толкова внимание, колкото на Александер и Филип. И сега плащаше цената за това.
	Нилс сякаш беше някой непознат. Бил не разбираше как такива възгледи и омраза са могли да се зародят в дома им, където свободомислието и толерантността винаги бяха водещи. Откъде му бяха хрумнали на Нилс всички тези идеи?
	Вчера беше решил да поговори с него, когато се прибере. Наистина да поговори с него. Да разчопли старите рани, да свали картите, да помоли за прошка, да остави момчето да излее разочарованието и гнева си върху него. Но вратата на стаята му беше заключена, а Нилс отказа да отключи, когато Бил почука. Просто усили уредбата си и музиката загърмя из цялата къща. Накрая Гун сложи ръка на рамото му и го помоли да изчака. Да даде време на Нилс. Сигурно беше права. Всичко щеше да се нареди. Нилс беше млад и личността му все още се оформяше.
	— Курс към дома — каза той и посочи към Фелбака.

	* * *

	Сам седеше наведен над чинията с йогурт, насочил цялото си внимание към телефона. Хелен я болеше сърцето, като го гледаше. Питаше се къде ли е бил сутринта.
	— Напоследък прекарваш много време с Джеси — каза тя.
	— Да. И?
	Сам избута стола си назад и отиде до хладилника. Наля си голяма чаша мляко и отпи от нея. Изведнъж й се стори толкова малък. Като че бяха минали само няколко седмици, откакто щапукаше по шорти, хванал любимото си плюшено мече под ръка. Хелен се зачуди къде ли е то. Джеймс сигурно го беше изхвърлил. Не обичаше да трупат вещи, които вече не се ползват. В неговия свят сантименталната стойност не беше причина нещо да се запази.
	— Имам предвид, че това може би не е много разумно — каза тя.
	Сам поклати глава.
	— Не трябва да говорим за нищо, свързано с това.
	Зави й се свят, както винаги, когато се замислеше по този въпрос. Затвори очи и успя да накара светът да се успокои. Имаше опит. От трийсет години живееше в окото на бурята. Накрая това се превърна в навик.
	— Просто не знам дали ми харесва, че се виждате толкова често — каза тя, звучейки умолително. — Не мисля, че и на баща ти би му се понравило.
	Едно време този аргумент беше достатъчен.
	— Джеймс — изсумтя Сам. — Той нали скоро пак заминава?
	— Да, след седмица-две — каза тя и не можа да скрие облекчението си.
	Очакваха ги месеци свобода. Отдих. Знаеше, че и Джеймс се чувства така, което беше абсурдното. Бяха затворници в затвор, изграден от самите тях. А Сам беше общият им камшик.
	Той остави чашата.
	— Джеси е единствената, която някога ме е разбирала. Никога няма да го проумееш, но е така.
	Той прибра пакета мляко в хладилника, върху рафта, предназначен за масло и сирене.
	Хелен искаше да му каже, че разбира. При това отлично. Но стената, която тайните бяха издигнали между тях, ставаше все по-висока. Сам се задушаваше, а дори не знаеше защо. Хелен можеше да го освободи, но не смееше. А и вече беше твърде късно. Наследството й, вината й го бяха уловили в клетката си, от която бе невъзможно да се излезе. Съдбите им се бяха преплели и не можеха да се отделят, колкото и да й се искаше.
	Но мълчанието беше нетърпимо. Фасадата на Сам беше толкова сурова, толкова непробиваема. В него имаше толкова много емоции, които можеха да избухнат всеки момент.
	Реши да пробва.
	— Някога мислиш ли за…
	Той я прекъсна. Погледът му беше студен, същият като този на Джеймс.
	— Казах, че няма да говорим за това.
	Хелен замълча.
	Външната врата се отвори и в къщата се разнесоха тежките стъпки на Джеймс. Само за миг Сам изчезна в стаята си. Хелен премести стола му на място, остави чинията и чашата в миялната и отиде бързо до хладилника, за да сложи млякото на правилния рафт.

	* * *

	— Ами, продължаваме — каза Турбьорн сухо и коремът на Патрик се сви.
	Обискът се превърна в пълна каша и той не знаеше дали това ще се отрази на резултатите. Но можеха единствено да запретнат ръкави и да довършат работата.
	— Да, не открихме нищо интересно в къщата, така че продължаваме с обора — каза той. — А после с бараката и самия парцел, ако вчера съм те разбрал правилно?
	Патрик кимна.
	— Да, така ще е най-добре.
	Турбьорн се взря в него над рамките на очилата. Те се бяха появили през последните години и напомняха на Патрик, че и двамата са остарели.
	— Чух, че Мелберг е оплескал нещата…
	— Кой друг? — въздъхна Патрик. — Но трябва да извлечем каквото можем от създалата се ситуация. Хубавото поне е, че този път семейството не е тук.
	Патрик огледа пустия двор и отправи мислени благодарности към Йоста. Той проведе дълъг разговор с Петер и обясни, че е наложително да завършат обиска. Също така отбеляза, че моментът е подходящ семейството малко по малко да започне да излиза навън. Очевидно го бяха послушали, защото ги нямаше, когато полицаите и техниците пристигнаха в стопанството.
	— Може ли да присъствам? — попита той Турбьорн, като се надяваше на положителен отговор.
	Винаги беше важно възможно най-малко хора да присъстват на мястото, което ще претърсват, но Патрик не знаеше какво да прави иначе. Йоста беше изчезнал в гората незнайно защо и той оставаше сам.
	— Окей — каза Турбьорн, но го посочи строго с пръст. — Обаче ще стоиш настрана и ще си сложиш работно облекло, окей?
	— Абсолютно — каза Патрик, макар че му призля само при мисълта колко горещо ще му стане вътре с найлоновите дрехи.
	Това лято биеше всички температурни рекорди и той вече се потеше обилно.
	Както се опасяваше, щом сложи защитното облекло, се почувства като в сауна. И все пак в обора беше малко по-хладно, отколкото навън. Винаги бе обичал оборите. Имаше нещо особено в начина, по който светлината проникваше между дъските. Струваше му се някак сакрално, а самото помещение вдъхваше спокойствие. Именно заради това имаше чувството, че правят нещо нередно, като нахлуват и нарушават мира вътре, с шумолящите найлони, с инструментите, препаратите и равномерния шепот.
	Патрик застана в единия ъгъл и огледа обора. Беше голям и някой го бе поддържал в прилично състояние. Не изглеждаше на път да се срути, както беше с много други обори в околността. Нито пък беше превърнат в складово помещение. Вътре нямаше стари автомобили и трактори или други вехтории. Беше чист и спретнат и на практика празен. В единия край имаше плевник, на който бе облегната стълба, и Патрик го засърбя да се покатери горе.
	Изведнъж се сепна. Нещо се допря до крака му и той погледна надолу. Сива котка започна да мяука и да му се умилква и той се наведе, за да я почеше под брадичката. Тя замърка силно и изви глава от удоволствие.
	— Как се казваш, писанке? — забърбори той и погали котката по козината. — Ох, колко си хубава.
	Животинката щастливо легна по гръб и го остави да я чеше по корема.
	— Патрик?
	— Да?
	Той се изправи, при което котката го изгледа обидено и разочаровано и се отдалечи.
	— Можеш ли да дойдеш? — Турбьорн му махна от плевника.
	— Тук няма нищо — каза той, когато Патрик се качи при него. — С изключение на това.
	Турбьорн държеше опаковка от вафла „Кекс“.
	Патрик сви вежди.
	— Педерсен предполагаше, че именно такава вафла са открили в стомаха на Неа — каза той и усети как пулсът му леко се ускорява.
	Можеше и да е съвпадение. Но той рядко вярваше в съвпаденията.
	— Ще снема отпечатъци — каза Турбьорн. — И с просто око виждам, че има някои добре запазени. Опаковката беше напъхана между две дъски, чист късмет е, че я намерих. С изключение на нея, тук е чисто. Може би дори твърде чисто.
	— Може ли да слезете? — попита един от техниците, който работеше под плевника. — Трябва да затъмним обора.
	Турбьорн прибра опаковката в найлонов плик и двамата с Патрик слязоха долу.
	— Следващият етап от претърсването трябва да се извърши в пълен мрак — обясни той. — Така че трябва да покрием всички стени с черни платна. Може да отнеме време, най-добре изчакай отвън.
	Патрик седна на градинския диван, наблюдавайки как техниците влизат и излизат от обора. После обаче затвориха вратата и на двора настана тишина. Патрик почака доста, преди Турбьорн да го повика. Отвори колебливо вратата и пристъпи в гъстия мрак. След малко очите му свикнаха и той видя няколко черни силуета по-навътре в обора.
	— Ела — каза Турбьорн и Патрик тръгна предпазливо по посока на гласа.
	Щом се приближи, видя, че Турбьорн и останалите техници разглеждат нещо с интерес. Светещо синьо петно на пода. Имаше опит от множество огледи на местопрестъпления и знаеше какво означава това. Бяха напръскали с луминол, който разкриваше следи от кръв, които не можеха да се видят с просто око. А петното беше голямо.
	— Мисля, че открихме първичното местопрестъпление — каза той.
	— Не прибързвай със заключенията — каза Турбьорн. — Не забравяй, че това е обор, тук сигурно е имало животни, а петното може да е старо.
	— Или не. Кръвта в комбинация с опаковката, която намери, ме карат да смятам, че това е мястото, където е умряла Неа.
	— Да, мисля, че си прав. Но и друг път съм грешал. Винаги е най-добре да не се придържаме към дадена теза, преди да сме я доказали с факти.
	— Може ли да вземем проби и да ги сравним с кръвта на Неа? Да видим дали има съвпадение?
	Турбьорн кимна.
	— Виждаш ли пролуките в пода? Предполагам, че кръвта се е стекла в тях, и макар че някой е предприел сериозно почистване, ако изкъртим дъските, ще открием достатъчно материал отдолу.
	— Ами да го направим — каза Патрик.
	Турбьорн вдигна ръка, за да го поуспокои.
	— Първо трябва старателно да документираме всичко. Дай ни малко време, после ще те викна, когато сме готови да започнем с пода.
	— Окей — отвърна Патрик и отново се оттегли в ъгъла.
	Сивата котка дойде и се отърка в него. Той се предаде, клекна и се заигра с нея.
	Минаха не повече от петнайсет минути, преди лампите да светнат и Турбьорн да каже, че са готови да изкъртят дъските, но въпреки това на Патрик чакането му се стори като цяла вечност. Изправи се толкова бързо, че котката се изплаши и избяга. Патрик се приближи с любопитство до частта от пода, която експертите внимателно бяха заснели от всички ъгли. Пробите бяха взети и прибрани в пликчета. Оставаше само да видят какво има отдолу.
	Вратата на обора се отвори и Патрик се обърна. Йоста се зададе към тях с мобилния си телефон в ръка.
	— Току-що говорих с колегите от Удевала.
	— Във връзка с Туре Карлсон?
	Йоста поклати глава.
	— Не, не става дума за това. Предния път, когато им се обадих, ги разпитах малко за семейство Берг, а те са продължили разговора помежду си.
	Патрик вдигна вежда.
	— И?
	— Ами, изглежда, на Петер Берг му се носи славата, че става агресивен, когато се напие.
	— Колко агресивен?
	— Много. Участвал е в не едно кръчмарско сбиване.
	— Но няма случаи на домашно насилие?
	Йоста поклати глава.
	— Не, нищо такова. Нито пък срещу него са подавани жалби. Затова и не бяхме открили нищо.
	— Окей, добре е да го знаем. Благодаря, Йоста. Ще трябва да поговорим с Петер.
	Йоста кимна към експертите.
	— Какво става тук? Открихте ли нещо?
	— Опаковка от шоколадова вафла горе в плевника, и по-важното, намерихме следи от кръв. Измита е, но се видя, когато техниците напръскаха с луминол. Сега ще махнем дъските по някакъв начин, защото според Турбьорн между тях може да се е стекла кръв.
	— Да ме вземат мътните — каза Йоста и се взря в пода. — Значи мислиш, че…
	— Да — каза Патрик. — Смятам, че Неа е умряла тук.
	Всички се смълчаха за кратко. После вдигнаха първата дъска.


>	Бохуслен, 1672

	_Някаква шумотевица пред вратата събуди Елин. За пръв път от много време бе спала добре и дълбоко. Дългата разходка с Мерта вчера, точно когато слънцето започваше да се снишава над поляните, й се отрази добре и почти прогони притесненията й, свързани с Брита. Сестра й се интересуваше от хорското мнение и не би искала да живее със срама, който би я споходил, ако всички узнаеха какво е станало между сестра й и съпруга й. Малко преди да заспи, Елин успя сама да си втълпи това. Проблемът щеше да отмине, Брита щеше да е твърде заета с бебето, пък и времето имаше способността постепенно да заличава всичко._
	_Спеше сладко и сънуваше Мерта, когато блъскането я изтръгна от съня. Елин се изправи и разтърка очи. Тя беше първата прислужничка, която се събуди, така че преметна крака от ръба на леглото, което делеше с Мерта, и отиде да отвори._
	— _Идвам — викна тя. — Що за врява в ранни зори?_
	_Елин отвори тежката дървена врата. Отвън стоеше шерифът Якобсен, който я погледна сериозно._
	— _Търся Елин Йонсдотер._
	— _Аз съм — каза тя._
	_Зад себе си чу, че всички са се събудили и сигурно слушаха напрегнато._
	— _Елин трябва да дойде с мен, обвинена е във вещерство — каза шерифът._
	_Елин го зяпна. Какво говореше? Вещерство? Той с всичкия си ли беше?_
	— _Станало е някакво недоразумение — каза тя._
	_Мерта се беше промъкнала до нея и я хвана за полите. Елин избута момичето зад себе си._
	— _Няма недоразумение. Имаме заповед да задържим Елин, след което тя ще бъде изправена пред съда._
	— _Но това не може да е вярно. Не съм вещица. Говорете със сестра ми, тя е съпруга на свещеника, може да потвърди…_
	— _Точно Брита Вилумсен ви обвинява във вещерство — прекъсна я шерифът и я сграбчи за ръката._
	_Елин опита да се съпротивлява, когато мъжът я дръпна през вратата. Мерта се разпищя и стисна здраво полите й. В следващия миг момичето падна на земята, а Елин нададе вик. Видя как към дъщеря й се втурват хора, а в същото време шерифът я дръпна още по-здраво. Зави й се свят. Брита я беше обявила за вещица._

	* * *

	Джеси стоеше пред огледалото в стаята на Вендела, а ръката й леко трепереше. Тушът не биваше да стане на буци.
	Зад нея Вендела пробваше вече четвърта рокля, но скоро свали и нея ядосано.
	— Нямам какво да облека! — каза тя. — Толкова съм надебеляла!
	Вендела ощипа несъществуващите тлъстини на талията си и Джеси се обърна към нея.
	— Как можеш да говориш така? Изглеждаш супер, моето тяло дори не се доближава до твоето.
	Каза го по-скоро като констатация, отколкото като обвинение. Сега, когато имаше любовта на Сам, вече не намираше излишните си килограми за толкова отблъскващи.
	Коремът й къркореше. Цял ден не беше яла. Откакто пристигна във Фелбака, сякаш всичко се преобърна. Толкова се боеше, че тук ще се чувства още по-зле, но ето че срещна Сам, а сега беше приятелка с Вендела, която беше… ами, Вендела беше съвършена, готина, обиграна. Беше като ключ към света, от който Джеси мечтаеше да стане част. Грубите думи, подигравките и злобните коментари, униженията и присмехът бяха в миналото. Джеси щеше да тегли чертата и да забрави предишния си живот, предишното си _аз_. Вече беше нов човек.
	Вендела, изглежда, се спря на дрехата, с която бе облечена в момента — тясна червена рокля от трико, която едва скриваше бикините й.
	— Какво мислиш? — попита тя и направи пирует.
	— Изглеждаш прекрасно — каза Джеси искрено.
	Вендела приличаше на кукла. Джеси се огледа в огледалото зад Вендела и новооткритото й самочувствие внезапно се изпари. Блузата й висеше като чувал, а косата й изглеждаше мазна и сплъстена, въпреки че я беше измила сутринта.
	Вендела явно забеляза отчаяното й изражение. Сложи ръце на раменете й и я накара да седне на стола пред огледалото.
	— Знаеш ли, мисля, че мога да ти направя много хубава прическа. Може ли да пробвам?
	Джеси кимна, а Вендела наизвади разни бутилки и тубички, както и три различни преси за къдрене и една за изправяне. Двайсет минути по-късно косата на Джеси изглеждаше коренно различно. Тя се огледа и едва се разпозна.
	Беше нова Джеси, която отиваше на парти. Животът не можеше да бъде много по-добър от това.

	* * *

	Мартин седна до Паула в кухнята.
	— Кога ще разполагаме с информация за записа? — попита той.
	— Записът? — повтори Паула, но секунда по-късно загря за какво става дума.
	Боже, помисли си тя, в тази жега мозъкът й наистина отказваше. Почти не беше мигнала. Лиса беше неспокойна и се събуди поне сто пъти през нощта. Дори не си струваше Паула да опитва да заспива в промеждутъците. Накрая стана и седна да работи, но сега очите й се затваряха, толкова беше изморена.
	— Ще ни се обадят през седмицата — каза тя. — Но не трябва да имаме твърде високи очаквания.
	— Как мина настаняването на децата у вас? — попита Мартин и й наля голяма чаша кафе.
	Това щеше да й е осмата за деня, ако броеше правилно.
	— Всичко е наред, пристигнаха сутринта. Патрик ги взе от болницата и ги докара.
	— Научил ли е нещо ново за Амина? И Карим?
	— Няма промяна — каза Паула. — При Амина, искам да кажа. Но Карим скоро ще бъде изписан.
	— И той ли ще живее при вас, или?
	— Не, не, нямаме място за повече хора — каза Паула. — Не, идеята е общината да уреди временно настаняване на засегнатите от пожара. Би трябвало да имат нещо за Карим, когато излезе от болницата. Някои хора вече са настанени на различни места, тъй като няма как всички да останат в общинския дом. Трябва да кажа, че останах приятно изненадана. Хората отварят вратите на домовете си, предлагат гостните и летните си вили, а една двойка дори се премести при роднини, за да освободи място за бежанско семейство.
	Мартин поклати глава.
	— Добро и лошо. Човекът е странно същество. Някои искат да разрушават, а други са готови на всичко, за да помогнат на непознати. Виж Бил и Гун, те са в общинския дом от сутрин до вечер.
	— Да, все пак има известна надежда за човечеството.
	Паула се изправи, взе млякото от хладилника и си наля малко. Просто не можеше да пие кафето чисто.
	— Ще се прибирам — каза Мелберг, подавайки глава в кухнята. — На Рита й идва твърде много да се грижи сама за всички хлапета. Преди това ще мина през пекарната да купя малко кифли.
	Миг по-късно обаче нещо го усъмни.
	— Всъщност как мислите, те ядат ли кифли?
	Паула се обърна към Мартин и завъртя очи.
	— Да, ядат кифли, Бертил. Идват от Сирия. Не падат от космоса.
	— Няма причина да се държиш така само защото съм задал прост въпрос — каза Мелберг нацупено.
	Ернст опъна каишката, нетърпелив да излезе навън.
	Паула кимна и се усмихна на Мелберг.
	— Мисля, че кифлите са добра идея — каза тя. — Само не забравяй да вземеш винербрьод* за Лео.
	[* Вид датски сладкиш с бухнало тесто. — Б.пр.]
	Мелберг изсумтя.
	— Как бих могъл да забравя, че любимецът на дядко предпочита винербрьод?
	После се обърна и поведе Ернст навън.
	— Бертил е наказанието за греховете ми — каза Паула, загледана след тях.
	Мартин тръсна глава.
	— Да, така и няма да го разбера.
	Паула отново придоби сериозно изражение.
	— Успя ли да се свържеш с расистките фаланги?
	— Обадих се на няколко души, с които имам контакт от едно време, но казват, че не знаят нищо за пожара.
	— Не се учудвам — каза Паула. — Не можем да очакваме, че някой ще вдигне ръка и ще каже: „Ние бяхме“.
	— Не, но не са от най-умните хора, така че рано или късно някой ще се разприказва. А може и някой да си има причини да ги издаде… не е невъзможно. Ще продължа да друсам дървото, пък ще видим какво ще изпадне.
	Паула отпи от кафето си. От умората се чувстваше тромава и натежала.
	— Мислиш ли, че обискът ще доведе до нещо?
	Мартин се поколеба, после поклати глава.
	— Предполагам, че не. Не открихме нищо в къщата, а и не мисля, че семейството е замесено.
	— Скоро ще останем без следи — каза Паула, наблюдавайки Мартин. — Нямаме свидетели, нямаме физически доказателства и не можахме да открием връзка с убийството на Стела, въпреки всички прилики. Всъщност започвам да си мисля, че в крайна сметка няма такава. Случаят е добре известен на местните, всички знаят подробностите и къде е била намерена Стела, няма нищо тайно. Всеки би могъл да изкопира убийството, но можем само да предполагаме за мотивите.
	— Ами съмненията на Лейф? Относно вината на момичетата. Какво го е накарало ненадейно да си промени мнението? И после да се самоубие.
	— Не знам — отговори Паула изморено и разтърка очи. — Имам чувството, че тъпчем на едно място. А освен това не сме доникъде с разследването на палежа. Дали наистина ще се справим?
	— Разбира се — каза Мартин и се изправи. — Ще измислим нещо.
	Паула просто кимна. Искаше й се да му вярва, но покрай умората започваше да я обзема и чувство за безнадеждност. Чудеше се дали и останалите изпитват същото.
	— Слушай, аз трябва да тръгвам, имам малко работа…
	Мартин пристъпваше от крак на крак. В първия момент Паула не реагира, но после се усмихна широко.
	— Да, вярно, днес е големият ден. Вечеря с момичето от общинския дом…
	На Мартин като че му се искаше да потъне в земята.
	— Ох, това е просто вечеря. Ще видим какво ще излезе.
	— Ммм… — каза Паула многозначително и получи среден пръст от Мартин, който тръгна към изхода.
	Тя се засмя и викна след него:
	— Успех! Като карането на колело е!
	В отговор Мартин просто блъсна вратата. Паула погледна часовника. Реши да поработи още един час, после щеше да приключи за днес.

	* * *

	Басе живееше в стара къща с еркери и множество ъгли. Джеси искаше да се наслади на мястото, което така се различаваше от всичко, с което бе свикнала. Но внезапно се изплаши, когато непознат човек отвори вратата и тя видя тълпата в къщата.
	Почти всички вътре бяха пияни и се държаха разпасано по начин, който не беше присъщ на Джеси. Никога не я канеха по такива партита. Прииска й се да се обърне и да избяга, но Вендела я хвана за ръката и я отведе до една маса в далечния край на всекидневната. Там имаше купища бутилки бира, твърд алкохол и вино.
	— На родителите на Басе ли са? — попита Джеси.
	— Не, делим си ги — каза Вендела и отметна дългата си, светла коса. — Когато правим купон, всеки носи каквото може.
	— Аз можех да взема шампанско… — смотолеви Джеси и веднага се почувства глупаво.
	Вендела се засмя.
	— Не, ти си нова, пък и си нещо като… почетен гост. Какво ще пиеш?
	Джеси разгледа бутилките пред себе си.
	— Досега съм пила само шампанско — каза тя.
	— Време ти е за истинско питие. Ще ти забъркам нещо.
	Вендела се пресегна и взе голяма пластмасова чаша. Сипа вътре няколко различни неща и завърши с малко спрайт.
	— Ето! — каза тя и подаде препълнената чаша на Джеси. — Това ще ти хареса!
	Вендела взе още една пластмасова чаша и я напълни до ръба с бяло вино от кутия.
	— Наздраве! — каза тя и се чукна с Джеси.
	Джеси отпи една глътка и едва се сдържа да не направи гримаса. Питието беше доста силно, но никога преди не беше пила коктейл и може би вкусът трябваше да е такъв. А и Вендела, изглежда, знаеше какво прави.
	Вендела кимна към другия край на стаята.
	— Нилс и Басе са ей там.
	Джеси отпи голяма глътка. Стори й се по-вкусна от първата. Колко много хора имаше тук. И никой не я гледаше подигравателно или презрително. По-скоро любопитно, но в добрия смисъл. Или поне така й се струваше.
	Вендела отново я хвана за ръка и си проправи път покрай всички говорещи, танцуващи и смеещи се хора.
	Момчетата седяха на голям мек диван, всеки с по бира в ръка. Кимнаха на Джеси, а Вендела се хвърли в скута на Нилс.
	— Мамка му, много се забавихте — каза Нилс и я придърпа към себе си. — Сигурно сте се гримирали и сте си приказвали глупости.
	Вендела се разкиска, когато Нилс отметна косата й и я целуна по врата.
	Джеси седна на големия бял фотьойл до дивана, като се опитваше да не зяпа Нилс и Вендела твърде много, докато се целуваха.
	Наведе се към Басе.
	— Къде са родителите ти? — попита тя.
	Музиката гърмеше с пълна сила.
	— Плават с лодката — каза Басе и сви рамене. — Винаги ходим някъде лятото, но последните два пъти успях да се измъкна.
	Вендела се откъсна от Нилс и се усмихна на Джеси.
	— Мислят, че се е хванал на лятна работа — каза тя.
	— Леле.
	Майката на Джеси дори не би забелязала, ако тя изчезнеше за три седмици. Да скалъпиш лъжа като тази на Басе обаче не беше лесно, искаше се смелост.
	— Настояват да работя, ако ще стоя тук — каза той и отпи от бирата си, при което разля малко върху тениската си, но сякаш не забеляза. — Казах им, че ще работя в „Танум Странд“, понеже не познават никого там.
	— Но няма ли да се чудят какво е станало със заплатата ти?
	— Имат изба, пълна със скъпи вина, а дори не им знаят бройката. Докато ги няма, просто продавам няколко бутилки.
	Джеси го погледна изненадано. Не беше останала с впечатлението, че Басе е толкова умен.
	— Нилс ми помага — каза Басе.
	Джеси кимна. Това обясняваше всичко. Тя отпи още една глътка от питието, което продължаваше да пари гърлото й, но не можеше да потисне щастливото пърхане в стомаха й. Това ли беше да си част от групата?
	— Жалко, че Сам не дойде — каза Нилс и се облегна назад.
	Джеси усети, че Сам й липсва. Защо трябваше да е толкова твърдоглав? Те очевидно бяха осъзнали, че са се държали лошо.
	— Днес не можа. Но и двамата ще ходим на партито в общинския дом следващата събота.
	— О, яко! — каза Нилс и вдигна бутилката си за наздравица.
	Джеси извади телефона от чантата си и прати кратко съобщение на Сам. _Всичко е наред, всички са мили и много се забавлявам._ Той й отговори веднага с вдигнат палец и смайли. Джеси се усмихна и прибра телефона в раницата. Не можеше да повярва колко хубаво е всичко. За пръв път в живота си се чувстваше… нормална.
	— Харесва ли ти коктейлът? — попита Нилс и посочи към чашата й с бирата си.
	— Да… много е вкусен! — каза тя и отпи две сериозни глътки.
	Нилс избута Вендела от скута си и я шляпна по дупето.
	— Ще забъркаш ли още един коктейл на Джеси? Този скоро ще свърши.
	— Разбира се — каза Вендела и придърпа късата си рокля леко надолу. — Тъкмо и аз ще си налея, почти си изпих виното.
	— Донеси ми и една бира — каза Басе и остави празната си бутилка на масата.
	— Ще опитам да взема всичко.
	Вендела се вклини в тълпата и тръгна към масата с алкохола. Джеси не знаеше какво да каже. По гърба й вече течеше пот, а под мишниците й сигурно имаше големи петна. Гледаше напрегнато в пода и й се искаше да изтича навън.
	— Какво е майка ти да е филмова звезда? — попита Басе.
	Джеси се намръщи мислено, но все пак беше благодарна, че някой започна разговор, макар и темата определено да не беше от любимите й.
	— Ами, мама си е мама. Не мисля за нея като за филмова звезда…
	— Но сигурно си срещала сума ти готини хора?
	— Да, разбира се, но за мама те са просто колеги.
	Трябваше ли да каже истината? Че почти не е част от живота на Мари. Че като малка си стоеше у дома, с безкрайна редица детегледачки, докато Мари се снимаше във филми или ходеше по събития. Веднага щом Джеси порасна достатъчно, Мари започна да я праща в различни пансиони, без значение къде бяха снимките. Докато ходеше на училище в Англия, майка й прекара половин година в Южна Африка.
	— Ето го пиенето — каза Вендела и остави бутилка и чаша на масата, след което погледна Джеси. — Пробвай и кажи дали ти харесва. Направих ти друго питие.
	Джеси отпи. Коктейлът изгори гърлото й също колкото и предния, но този имаше вкус на фанта и й хареса повече. Тя вдигна палец.
	— Почти не съм сложила алкохол, не се притеснявай, ако си мислиш, че може да се напиеш.
	Джеси й се усмихна с благодарност и отпи нова глътка. Зачуди се какъв ли вкус имаха питиетата с много алкохол, след като дори това пареше толкова. Но беше мило от страна на Вендела. Джеси се почувства щастлива. Дали тези хора можеха да й бъдат приятели? Би било фантастично. А имаше и Сам. Прекрасният, чудесен, красив, прелестен Сам.
	Вдигна чашата към тройката на дивана и отпи голяма глътка. В гърдите й се разля приятна топлина.

	* * *

	Мари изчисти грижливо лицето си. Дебелите слоеве филмов грим бяха просто ужасни за кожата и тя не би си и помислила да си легне, без да ги отстрани старателно, така че лицето й да може да диша. Наведе се напред и се огледа в огледалото. Имаше мънички, мънички бръчици в краищата на очите, както и няколко тънки бръчки около устата. Понякога се чувстваше като пътник във влак, който се носи с всичка сила към бездънна пропаст. Кариерата беше всичко, което имаше.
	Изглежда, този филм щеше да го бъде. Ако се окажеше успешен, можеше да си осигури още няколко години слава. Поне в Швеция. Времето й в Холивуд изтичаше. Получаваше все по-лоши и дребни роли. Вече я взимаха да играе нечия майка, а не красавицата в главната роля, която привличаше публика. Беше изместена от млади изгряващи звезди с гладни погледи и тела, които с охота отдаваха на режисьори и продуценти.
	Мари взе кутийката с крем за лице и започна да се маже. После продължи с малката тубичка крем за около очи. Накрая намаза и шията си. Много жени се грижеха само за лицата си, а вратовете им се набръчкваха и разкриваха възрастта им.
	Погледна часовника. Дванайсет без пет. Замисли се дали да изчака Джеси. Не, тя все щеше да се прибере, а може и да беше останала да спи при приятелка. Мари обаче се нуждаеше от сън за красота преди поредния дълъг снимачен ден.
	Погледна се в огледалото. Без грим. Още от дете външността беше нейната броня. Тя пречеше на хората да достигнат до същността й. Никой не я беше виждал истински, с изключение на Хелен. През по-голямата част от времето успяваше да отблъсква мислите за нея. Беше оставила миналото зад себе си. Никога не се озърташе през рамо и не гледаше назад. Каква полза от това? Бяха принудени да се разделят. А после… Хелен вече не искаше да я вижда.
	С такова нетърпение очакваше деня, когато и двете ще бъдат на осемнайсет. Навърши пълнолетие преди Хелен и трябваше да минат още четири месеца, до октомври, когато двете най-накрая щяха да могат да говорят. Да планират бъдещето си. Липсата вече нямаше да изпълва всяка секунда от живота им.
	Мари й се обади още на сутринта. Беше измислила какво да каже, ако вдигнат родителите й, но не се наложи. Гласът на Хелен я изпълни с такова щастие. Мари искаше да зачеркне изминалите години, да ги изтрие и да започне отначало. Заедно с Хелен.
	Но тя звучеше като някоя непозната. Студено. Премерено. Обясни, че не иска да общува с нея. Че скоро ще се омъжи за Джеймс, а Мари принадлежала към минало, което не искала да си спомня. Мари седеше онемяла със слушалката в ръка. Липсата се смеси с разочарование. Не каза нищо. Не зададе въпроси. Просто затвори и реши, че никога повече няма да допусне някого до себе си. И се придържаше към обещанието си. Мислеше само за един човек. За себе си. И получаваше всичко, което пожелаеше.
	Но сега, в притъмнялата къща край морето, тя се погледна в очите и се запита дали си е струвало. Чувстваше се празна. Богатството й нямаше стойност.
	Единственият човек, който бе имал значение за нея, беше Хелен.
	За пръв път Мари си позволи да се замисли как ли би изглеждал животът й, ако нещата се бяха стекли другояче. С изненада забеляза, че жената в огледалото плаче. По бузите й се стичаха трийсетгодишни сълзи.


>	Случаят „Стела“

	_Разговорът с нея насочи мислите му в съвсем нова посока. Интуицията му подсказваше, че е на правилен път. В същото време това означаваше, че ще бъде принуден да признае пред себе си, а и пред другите, че е допуснал грешка. Грешка, която е съсипала живота на много хора. Не можеше просто да се оправдае с това, че е бил убеден в правотата на действията си. Още тогава можеше да получи отговорите, които бе получил сега. Но се бе подвел по най-лесното и очевидно решение. Едва по-късно животът го научи, че нещата често не са толкова прости, колкото изглеждат. И че животът може да се промени за секунда. Смъртта на Кейт му донесе смирение, което му бе липсвало по времето, когато наистина му бе необходимо._
	_Беше му трудно да погледне жената в очите. Когато го направеше, виждаше само самота и болка. И не знаеше дали не й прави мечешка услуга, като рови в миналото. Но въпреки това беше длъжен да поправи грешката си, поне доколкото можеше. Много неща обаче бяха непоправими. Нямаше как да върне отнетото._
	_Лейф паркира пред дома си, но остана в колата. Къщата беше твърде празна. Твърде пълна със спомени. Знаеше, че трябва да я продаде и да си вземе апартамент. Но нямаше сили. Кейт му липсваше вече толкова години. Животът без нея беше мъчение. Чувстваше го още по-отчетливо сега, когато не ходеше на работа. Бе опитал да си втълпи, че може да живее за децата и внуците, на много хора това като че ли им стигаше. Но Кейт беше запечатана във всяка една негова клетка. Тя беше причината Лейф да диша. Не знаеше как би могъл да оцелее без нея._
	_Слезе неохотно от колата. Стъпките му отекваха в пустата къща. Чуваше се единствено тиктакането на кухненския часовник, онзи, който бе донесла от дома на родителите си. Още един спомен от нея._
	_Лейф влезе в кабинета си. Понастоящем единствено тук чувстваше относително спокойствие. Спеше на дивана още откакто се пенсионира._
	_Както обикновено, бюрото му беше идеално подредено. Това беше нещо, с което се гордееше. Така беше и в службата. Бюрото му в участъка беше също толкова спретнато, колкото и това у дома. Това му помагаше да подрежда мислите си. Да придава ред и структура на наглед несвързани факти._
	_Извади папката с материали от случая. За кой ли път поред прегледа всичко, което вече знаеше. Но сега четеше с нова нагласа. И да, много неща съвпадаха. Твърде много. Лейф бавно остави папката. Беше допуснал грешка. Ужасяваща грешка._

	* * *

	Вендела се олюля на високите си токчета. Намираха се в спалнята на родителите на Басе. Виното й беше завъртяло главата и всичко й се струваше приятно и леко отдалечено. Посочи към Джеси, която лежеше на леглото.
	— Как, по дяволите, я качихте тук?
	Нилс се ухили.
	— Поизпотихме се.
	— Тая мацка не носи на пиене — каза Басе и кимна към Джеси.
	Говореше завалено, но отново надигна бутилката бира.
	Вендела погледна Джеси, която не реагираше по никакъв начин. Спеше толкова дълбоко, че изглеждаше почти като умряла. Гръдният й кош обаче се надигаше леко от време на време. Както всеки път, когато я видеше, Вендела се изпълни с гняв. Майката на Джеси беше извършила убийство, но това не й беше донесло никакви негативни последствия. Стана холивудска звезда, докато майката на Вендела трябваше всяка вечер да притъпява болката с алкохол. Джеси бе обиколила света, а тя гниеше във Фелбака.
	На вратата се почука и Вендела отвори. От долния етаж прогърмяха шумните гласове и крясъци на гостите, които се надвикаха с _My House_ на Фло Рида.
	— Какво правите?
	Пред вратата стояха трима деветокласници от Стрьомстад с премрежени погледи.
	— Организирахме си частно парти — каза Нилс и махна с ръка. — Влизайте, момчета.
	— Кой е това? — попита най-високото момче.
	Май се казваше Матиас, Вендела не беше сигурна.
	— Една мацка, дето само се натиска на мен и на Басе — каза Нилс и поклати глава. — Цяла вечер си проси кур, така че накрая я качихме тук.
	— Скапана курва — каза завалено Матиас, застанал по средата на стаята, загледан в Джеси.
	— Гледайте какви снимки качва в нета — каза Нилс и извади телефона си.
	Намери снимката, на която Джеси показваше гърдите си, а момчетата се опитаха да фокусират погледите си.
	— Адски са големи — ухили се едно от тях.
	— Ляга си с кого ли не — каза Нилс, след което довърши бирата си и размаха празната бутилка. — Кой иска още? Какво парти е това, ако нямаме пиене?
	Всички смотолевиха нещо и Нилс погледна Вендела.
	— Ще ни донесеш ли още?
	Тя кимна и излезе от стаята, залитайки.
	Успя да се добере до кухнята, където Басе бе складирал още алкохол. На големия кухненски плот имаше няколко бутилки. Вендела хвана кутия бяло вино в едната ръка и голяма бутилка водка в другата. Взе и няколко пластмасови чаши, които захапа с уста.
	На няколко пъти за малко да падне, докато се качваше по стълбите. Накрая стигна до спалнята и успя да почука с лакът. Басе отвори вратата и я пусна вътре, след което се върна на леглото до Нилс и спящата Джеси.
	Матиас и другите седяха на пода. Басе им раздаде чаши и им наля смесица от водка и бяло вино. Вече никой не усещаше вкуса.
	— Тая мацка трябва да си научи урока — каза Матиас и отпи стабилно от сместа.
	Поклащаше се нестабилно дори докато седеше.
	Вендела погледна скришом към Нилс. Дали да довършат плана си? Замисли се за майка си и всичките й неосъществени мечти. За живота й, който бе унищожен в онзи ден преди трийсет години.
	И двамата кимнаха.
	— Трябва да я бележим по някакъв начин — каза Нилс.
	— Имам маркер — каза Вендела и извади от чантата си маркера, който специално бе взела. — От ония, дето не могат да се изтрият.
	Момчетата от Стрьомстад се изкискаха. Най-ниското от тях кимна ентусиазирано.
	— Да! Надраскай курвата.
	Вендела отиде до леглото и посочи Джеси.
	— Първо трябва да я съблечем.
	Започна да разкопчава блузата на Джеси, но копчетата бяха малки, а пръстите й така пиянски непохватни, че не можа да откопчае нито едно. Накрая просто хвана краищата и дръпна.
	Нилс се засмя.
	— _That’s my girl!_*
	[* Това е моето момиче. — Б.пр.]
	— Свали й полата — каза тя на Матиас.
	Той се доближи до леглото и започна да дърпа полата на Джеси, кикотейки се. Отдолу се показаха грозни бели памучни гащи и Вендела направи гримаса. Защо ли не се учудваше?
	— Помогнете ми да я обърна настрана, за да разкопчая сутиена й — каза тя.
	Цял куп охотни ръце се пресегнаха да й помогнат.
	— Уау!
	Басе се вторачи в гърдите на Джеси. Когато я завъртяха обратно по гръб, тя се размърда леко и измънка нещо насън, но не се чу какво.
	— Още пиене!
	Нилс подаде водката на Матиас и един по един всички си наляха. Вендела седна до Джеси.
	— Дайте ми бутилката.
	Нилс й я даде, а Вендела подхвана главата на Джеси и я надигна леко. С другата си ръка изля водка право в отворената й уста.
	— Тя също трябва да участва в партито — каза тя.
	Джеси се закашля и разпухтя, без да се събуди.
	— Чакай, трябва да снимам това! — каза Нилс. — Позирай с нея.
	Той извади непохватно телефона си и започна да прави снимки. Вендела се наведе над Джеси. Най-накрая властта принадлежеше на нейното семейство. Останалите четири момчета последваха примера на Нилс и също извадиха телефоните си.
	— Какво да напишем? — попита Басе, който не спираше да зяпа гърдите на Джеси.
	— Ще се редуваме — каза Вендела и махна капачката на маркера. — Аз ще започна.
	Тя написа УЛИЧНИЦА върху корема й, което предизвика бурна радост сред момчетата. Джеси помръдна леко, но не реагира по друг начин. Вендела даде маркера на Нилс, който се замисли. После смъкна гащите на Джеси, нарисува стрелка към пубиса й и написа „Glory Hole“*. Матиас се изхили глуповато, а Нилс направи победоносен жест и предаде маркера нататък. Басе не изглеждаше много уверен, но накрая отпи голяма глътка водка, приближи се до главата на Джеси и написа „КУРВА“ на челото й.
	[* Сексуален жаргон. Става дума за дупка в стена, през която двама души могат да извършват сексуални действия или да гледат такива. — Б.пр.]
	Скоро Джеси беше покрита с подобни думи. Всички снимаха трескаво с телефоните си, а Басе все още не можеше да откъсне очи от нея.
	Нилс се ухили към него.
	— Слушайте, Басе май иска да остане насаме с Джеси.
	Той изпъди всички от стаята и вдигна палец към Басе. Вендела затвори вратата след тях. Последното, което видя, бе как Басе разкопчава панталоните си.

	* * *

	Патрик погледна часовника. Изненада се, че Ерика още не се е прибрала, но това го зарадва, защото означаваше, че явно се забавляват. Познаваше я достатъчно добре, за да знае, че в противен случай би си намерила някакво извинение да се прибере рано.
	Отиде в кухнята и разчисти масата. Децата се бяха изморили след поредния ден на игри при приятели и заспаха необичайно рано, така че в къщата бе мирно и тихо. Патрик дори не беше пуснал телевизора. Мислите се въртяха безразборно в главата му и той имаше нужда да ги подреди на спокойствие. Днес направиха важно откритие. Истински пробив. Само че не знаеше какво означава. Неа всъщност беше умряла в стопанството, така че бяха длъжни сериозно да разгледат възможността извършителят да е някой от семейството. По-рано през деня се наложи да кажат на Ева и Петер, че не могат да се върнат у дома, тъй като на техниците им оставаше да претърсят из основи целия парцел и бараката зад къщата и щяха да работят до късно.
	Патрик пусна миялната и извади бутилка червено вино от шкафа. Наля си една чаша и излезе на верандата. Седна на един от плетените столове и се загледа към морето. Мракът все още не беше особено гъст, въпреки че бе дванайсет през нощта. Небето изглеждаше тъмнолилаво с розови оттенъци, а Патрик можеше да долови шума на прибоя. И на двамата с Ерика това им бе любимото място в къщата, но Патрик осъзна колко рядко сядаха тук през последните години. Преди да се появят децата, често прекарваха вечерите на верандата. Говореха, смееха се, споделяха мечтите и надеждите си, правеха планове и полагаха основите на съвместното си бъдеще. Но това беше отдавна. След като сложеха децата да спят, вече бяха твърде изморени за планове, дори за мечти. Вместо това най-често засядаха пред поредното безсмислено телевизионно предаване, докато Ерика не го сръчкаше насред някое похъркване и не го попиташе дали не е по-добре да се качат горе и да си легнат. Не би заменил живота с децата за нищо на света, просто му се искаше да им оставаше малко повече време за… ами, за любовта. Тя си беше там, присъстваше неизменно в ежедневието им, но най-често се ограничаваше до любвеобилни погледи, докато двамата връзваха връзките на близнаците, или до бързи целувки покрай кухненския плот, докато Ерика правеше сандвичи на Мая, а той топлеше кашата на момчетата. Животът им беше като добре смазан механизъм. Влак, който се движеше уверено по релсите, които бяха положили през вечерите на верандата. Но му се искаше от време на време да могат да спрат влака и да се насладят на гледката.
	Знаеше, че трябва да спи. Но не обичаше да си ляга без Ерика. Беше някак тъжно да се свие в своята половина от леглото, докато нейната зее празна. От много години имаха ритуал, когато си лягаха. Освен ако не беше някоя от твърде редките им интимни вечери, те се целуваха за лека нощ и после се държаха за ръце под одеялото, докато заспят. Така че той предпочиташе да остане буден и да я изчака, макар да знаеше, че утре трябва да става рано. Така и така, ако отидеше да си легне, щеше само да се върти в леглото.
	Наближаваше един часът, когато някой дръпна вратата. Чуха се ругатни и дрънчене на ключове. Патрик наостри уши. Възможно ли беше милата му съпруга да е попрекалила с питиетата? Не беше виждал Ерика пияна от сватбата им насам, но съдейки по очевидните й затруднения с външната врата, изглежда, това се бе случило отново. Остави чашата вино, мина през всекидневната, като едва не се препъна в картината, която Ерика беше купила от галерията, и продължи към антрето. Ерика все още не бе успяла да си отключи, а с ругатните, които се чуваха от другата страна на вратата, би се гордял всеки моряк. Той завъртя ключа и натисна дръжката. Ерика остана на място със своя ключ в ръка, взирайки се изненадано ту в него, ту в отворената врата. После грейна.
	— Хееей! Скъпи!
	Тя се хвърли на врата му и Патрик трябваше да се хване, за да не падне.
	— По-тихо, децата спят — каза той през смях.
	Ерика кимна сериозно и сложи пръст на устата си, мъчейки се да запази равновесие.
	— Ще бъда тихааа… децата спяаат…
	— Точно така, мъниците спят — каза той и подаде ръка на съпругата си.
	Отведе я в кухнята и я настани на един стол. После наля кана вода и я остави пред нея заедно с една чаша и две таблетки ипрен*.
	[* Обезболяващо, което съдържа ибупрофен. — Б.пр.]
	— Изпий водата. И вземи два ипрена. Иначе утре ще си труп…
	— Толкова си мил — каза Ерика, опитвайки се да фокусира погледа си върху него.
	Очевидно си бяха пийнали на моминското парти. Зачуди се дали изобщо би искал да знае в какво състояние е майка му. По-скоро не.
	— Начи… Кристина… — каза Ерика и изпи на екс първата чаша вода, а Патрик й наля нова. — Начи, Кристина… Такова, майка ти…
	— Да, знам коя е Кристина.
	Беше му наистина забавно. Искаше му се да я снима, но не смееше. Знаеше, че ако го направи, Ерика ще го убие.
	— Тооолкова е хубава майка ти — каза тя и кимна.
	Изпи и втората чаша и изхълца, а Патрик отново й наля от каната.
	— Страаашно хубави крака има — каза Ерика и поклати глава.
	— Кой има хубави крака? — попита той, опитвайки се да подреди малко бъркотията в главата на Ерика.
	— Майка ти… Кристина. Свекърва ми.
	— Аха, майка ми има хубави крака. Окей. _Good to know._*
	[* Хубаво, че ми каза. — Б.пр.]
	Накара я да изпие още една чаша. Утрешният ден можеше да се окаже предизвикателство за Ерика. Той трябваше да отиде на работа, а предполагаше, че майка му, която беше обичайната детегледачка, няма да е в детегледно състояние…
	— Танцува тооолкова добре! Трябва да я поканят в _Let’s Dance_. Не мен. Аз не мога да танцувам… — Ерика поклати глава и изпи последната чаша вода и двете таблетки, които Патрик й подаде. — Но беше забавно, танцувахме ча-ча-ча. Представяш ли си… Ча-ча-ча! — Тя изхълца, стана и го прегърна. — Обииичам те. Искам да танцуваме ча-ча-ча…
	— Миличка, не съм сигурен, че в момента си във форма за танци.
	— Ама искам! Хайде… Не искам да си лягам, преди да сме танцували…
	Патрик претегли възможностите. Да отнесе Ерика на ръце до горния етаж не беше вариант. Най-добре беше да й угоди, а после да я убеди да се качи горе с него.
	— Добре, скъпа, да танцуваме ча-ча-ча. Но нека отидем във всекидневната, иначе се опасявам, че ще изпотрошим всичко в кухнята.
	Той я отведе до всекидневната, а тя застана срещу него, сложи едната си длан на рамото му, а с другата го хвана за ръката. Олюля се няколко пъти, но накрая успя да застане стабилно. Хвърли един поглед към портрета на Лейф, който стоеше облегнат на стената до тях.
	— Лейф, можеш да гледаш. Ти ще си нашата ча-ча-публика…
	Тя се засмя на собствената си шега, а Патрик леко я разтърси.
	— Съсредоточи се. Нали ще танцуваме? А после отиваме да си легнем. Окей? Обеща ми.
	— Да, ще си легнем… А може да правим и нещо повече…
	Тя го изгледа продължително. Патрик усети как очите му се насълзяват от алкохола в дъха й и едва не се закашля. Това сигурно беше първият път, когато подобно предложение от нейна страна не го изкушаваше.
	— Ча-ча-ча — каза той настоятелно.
	— Да, точно така — отвърна Ерика и изпъна гръб. — Значи, правиш ето така с краката. Раз, два, ча-ча-ча… Схващаш ли?
	Патрик опита да проследи движенията, но Ерика като че пристъпваше абсолютно безцелно. Освен това се препъваше, което не улесняваше целия процес.
	— Значи, първо дясно… и после ляво…
	Развеселен, Патрик опита да повтори стъпките, но в интерес на истината не внимаваше много. Беше твърде зает да си представя колко дълго ще може да я бъзика за тази вечер.
	— Раз, два, ча-ча-ча, после дясно, таковата, ляво…
	Тя залитна и Патрик я улови. Погледът й отново се спря на портрета на Лейф. Тя присви очи.
	— Дясно… и ляво… — измърмори Ерика, а после се обърна към Патрик с премрежен поглед. — Сега разбирам какво не се връзва…
	Тя облегна глава на рамото му.
	— Какво? Какво не се връзва? Ерика?
	Разтърси я, но тя не отговори. Патрик я чу как хърка. Божичко. Сега как щеше да я отнесе до горния етаж? И какво бе имала предвид? Дори не знаеше, че е имало нещо, което не се връзва.


>	Бохуслен, 1672

	_Арестът се намираше на хълма, точно до гостоприемницата. Елин почти не му бе обръщала внимание. Имаше някаква идея как трябва да изглежда едно такова място, но никога не би могла да си представи подобен мрак и влага. Дребни животни пъплеха в мрака и се допираха до ръцете и краката й._
	_Арестът беше малък и се използваше главно ако някой гост на гостоприемницата прекали с алкохола или някой съпруг се нахвърли на жена си и децата и трябва да бъде пратен някъде да се успокои._
	_Елин беше сама вътре._
	_Обви ръце плътно около тялото си, зъзнейки на суровия студ. Писъците на Мерта кънтяха в ушите й и Елин още усещаше как момичето се вкопчва в полите й, когато я отвеждаха._
	_Бяха взели разни неща от помещението за прислугата. Билките и отварите й. Илюстрираната й книга, която имаше от баба. Вътре бе показано нагледно, вероятно от човек, който не можеше да пише, какво и как да се смесва. Елин нямаше представа какво са направили с вещите й. Знаеше само, че се намира в сериозно затруднение._
	_Пребен щеше да се прибере след два дни. Той не би позволил това безумие да продължи. Само да се върнеше от Люр и щеше да уреди всичко. Познаваше шерифа и щеше да говори с него. И хубаво да нахока Брита. Тя вероятно просто бе искала да сплаши сестра си и да й даде урок. Не да предизвика смъртта й._
	_В същото време обаче Елин си спомняше случката при езерото и ужасения поглед на Мерта, когато тъмната вода я погълна. Както и Виола, която изчезна и така и не се върна. Да, Брита може би искаше Елин да умре, но Пребен нямаше да остави това да се случи. Нямаше да се отнесе добре с жена си, щом разбереше за случилото се. Елин трябваше само да издържи две денонощия тук, после щеше да се прибере. При Мерта. Не знаеше къде ще отидат, но нямаше да могат да останат под един покрив с Брита._
	_Чу се изшумоляване и шерифът застана на вратата. Тя се изправи бързо и изтупа полите си._
	— _Наистина ли е необходимо да седя тук? Затворена като престъпница? Трябва да се грижа за дъщеря си и няма къде да избягам. Не може ли поне да остана вкъщи, в собственото си легло, докато въпросът се уреди? Обещавам да отговоря на всичките ви въпроси. Много хора ще потвърдят, че не съм вещица._
	— _Елин няма да ходи никъде — изръмжа шерифът и се изпъчи помпозно. — Знам на какво са способни такива като нея и колко измамно могат да звучат жените на дявола. Аз съм богобоязлив човек и мен не ме ловят магии и дяволски обещания. Това да й е ясно._
	— _Не разбирам за какво говори шерифът — каза Елин с нарастващо отчаяние._
	_Как бе възможно това? Как се бе озовала в такава ситуация? Какво бе сторила на шерифа, за да я гледа с такова презрение? Вярно, беше съгрешила. Прояви както телесна, така и душевна слабост, но си плати цената. Не разбираше защо Господ изисква още изкупление. Отчаяна, тя падна на колене в мръсотията, сключи ръце и започна да се моли пламенно._
	_Шерифът я погледна с погнуса._
	— _Този театър няма да ме подлъже — каза той. — Знам каква игра играе тя и скоро цялата енория също ще разбере!_
	_Вратата се затвори и в килията настана мрак. Елин продължи да се моли и не спря чак докато краката й не се сковаха и ръцете й не станаха безчувствени. Но никой не чуваше молитвите й._

	* * *

	Ерика отвори бавно очи и замижа срещу светлината. Мая стоеше пред нея.
	— Защо спиш на дивана, мамо? — попита тя.
	Ерика се огледа. Да, защо спеше на дивана? Нямаше спомен как се е прибрала.
	Подпря се, за да седне, но веднага се почувства така, сякаш главата й ще се пръсне. Мая стоеше до нея и чакаше отговор.
	— Мама я боли коремът, така че беше по-добре да спя тук, за да не заразя татко — каза тя.
	— Бедната мама — каза Мая.
	— Да, бедната мама — съгласи се Ерика и направи гримаса.
	Боже, не се беше напивала така, откакто с Патрик се ожениха. Беше забравила какво близко до смъртта преживяване е махмурлукът.
	— О, трупът се е пробудил — каза Патрик твърде развеселено, щом влезе във всекидневната, вдигнал по един близнак във всяка ръка.
	— Застреляй ме — каза Ерика и някак смогна да се изправи.
	Стаята се въртеше пред очите й, а устата й беше суха като прахан.
	— Явно снощи сте се забавлявали на моминското парти — каза Патрик засмяно.
	Ерика усети, че той се смее на нея, не с нея.
	— В интерес на истината си прекарахме много добре — каза тя и се хвана за главата. — Но пихме твърде много. Сигурно майка ти също се чувства подобаващо…
	— Много се радвам, че не съм станал свидетел на цялата работа. Достатъчно ми беше да те видя, когато се прибра.
	Той остави близнаците пред телевизора и пусна детския канал.
	Мая седна до Ноел и Антон и каза най-сериозно:
	— Мама е болна, така че трябва да сме много мили с нея.
	Близнаците кимнаха, но после насочиха вниманието си обратно към детското предаване.
	— Кога съм се прибрала? — попита тя, опитвайки се отчаяно да запълни белите петна.
	— Около един. И искаше да танцуваме. Настояваше да ме научиш на ча-ча-ча.
	— Олеле. — Ерика се хвана за челото. Знаеше, че това ще й бъде напомняно дълго време.
	Патрик седна до нея на дивана и придоби сериозно изражение.
	— Снощи каза нещо странно, точно преди да откъртиш. Погледна портрета на Лейф и каза нещо за ляво и дясно и че си разбрала какво не е наред. Спомняш ли си нещо такова?
	Ерика опита да се сети, но от един момент нататък паметта й беше изтрита. Последното, което си спомняше, беше как някой оставя чаша „Лонг Айлънд Айс Тий“ пред нея. Знаеше, че не е много разумно да пие такива коктейли, но ретроспективната мъдрост не й помагаше. Дори не знаеше как се е добрала до вкъщи. Погледна към почернелите си стъпала и предположи, че вероятно е вървяла боса.
	— Ами не, не помня — каза тя намръщено. — За жалост.
	— Помисли. Дясно. Ляво. Това бяха точните ти думи. Те сякаш те подсетиха за нещо…
	Ерика опита, но главата я болеше толкова силно, че не можеше да мисли.
	— Не. Съжалявам. Сигурно ще се сетя по-късно — каза тя, след което се сепна и отново направи гримаса. — Спомних си обаче нещо от онзи ден! Извинявай, толкова бях заета с моминското парти, че съвсем забравих!
	— Какво? — попита Патрик.
	— Сигурно е много важно и трябваше да ти кажа веднага, но ти се прибра късно, а после бях изцяло погълната от партито. В петък случайно срещнах Мари. Минавах покрай снимачната площадка долу до кея. Имаха почивка и Мари ме повика. Каза, че е разбрала, че искам да говоря с нея. Седнахме за малко в „Брюган“ и поговорихме за случилото се със Стела. Но не това беше най-важното. Тъкмо когато си тръгвах, гримьорката на филма дойде при мен и ми каза, че Мари няма алиби. Не тя е била при режисьора в онази нощ, а гримьорката.
	— О, по дяволите — каза Патрик и Ерика видя как мислите веднага се завъртяха в главата му.
	Тя разтърка чело.
	— И още нещо… Мари казва, че е видяла или чула някого в гората точно преди Стела да изчезне. Полицията не й е повярвала, което може би не е толкова странно, понеже им го е разказала чак след като се е отрекла от признанието си. Във всеки случай тя смята, че въпросният човек е нанесъл нов удар.
	Патрик поклати глава. Това звучеше твърде изсмукано от пръстите.
	— Знам, просто тя така твърди и реших да го спомена — каза Ерика. Езикът й лепнеше за небцето и й беше трудно да говори, но все пак се опитваше. — Как върви при вас? Вчера довършихте обиска, нали?
	— Мина добре.
	Той й разказа за откритието в обора и Ерика се ококори. Трудно беше да се каже какво означава това, но съзнаваше, че са направили пробив. Мястото на смъртта винаги беше от голямо значение за разследването.
	— Кога ще получите резултатите?
	— В средата на седмицата — каза Патрик и въздъхна. — Аз лично бих предпочел да ги бяхме получили още вчера, ужасно е фрустриращо да не знаем с какво всъщност разполагаме. Но днес ще извикам майката и бащата на разпит и ще видим дали това ще доведе до нещо.
	— Мислиш ли, че някой от тях го е извършил? — попита Ерика, но не беше сигурна дали иска да знае отговора.
	Посегателството от страна на родителите срещу собствените им деца беше сред най-ужасните престъпления. Знаеше, че такива неща се случват твърде често, но просто не можеше да ги проумее. Погледна децата, седнали пред телевизора. Усещаше с цялото си тяло, че би направила всичко, за да ги защити.
	— Не знам — каза Патрик. — Това е проблемът от самото начало, има толкова много възможности, но никакви ясни следи. А сега ми казваш, че Мари няма алиби, което разкрива още повече варианти.
	— Всичко ще се нареди — каза тя и го погали по ръката. — Кой знае, може би след няколко дни ще получите още ценна информация.
	— Да, така е — каза той и стана, след което кимна към децата. — Ще се справиш ли в това състояние?
	На Ерика й се искаше да каже, че изобщо няма да се справи, но се въздържа. До голяма степен сама си беше виновна за махмурлука, така че трябваше да си сърба попарата. Но денят щеше да е дълъг и изпълнен с много телевизия и рушвети.
	Патрик я целуна по бузата и потегли за работа. Ерика се вгледа в портрета до стената. Какво ли бе имала предвид? Колкото и да опитваше, нищо не й хрумваше. Главата й продължаваше да пулсира, а мъглата все още беше твърде гъста.

	* * *

	Патрик натисна бутона за запис на диктофона и прочете формалностите за деня, датата и присъстващите по време на разпита. После помълча малко, загледан в Петер. Мъжът пред него изглеждаше така, сякаш през последната седмица е остарял с десет години. Патрик бе обзет от съчувствие, но си напомни, че трябва да се държи професионално и делово. Беше толкова лесно да се подведеш от нещата, които искаш или не искаш да вярваш за другите. Беше допускал тази грешка преди и това го научи, че хората са безкрайно сложни и няма очевидни неща.
	— Колко често използвате обора си? — попита той.
	Петер присви очи.
	— Какво… обора? Ами, всъщност изобщо не го използваме. Нямаме животни, освен котката. Не го ползваме дори като склад. Не обичаме да трупаме много вещи.
	Той наблюдаваше внимателно Патрик.
	— Кога за последно сте били вътре?
	Петер се почеса по главата.
	— Ами, докато търсихме Неа.
	— А преди това?
	— Не знам. Може би седмица по-рано. Тогава също ходих да я търся. Единствено тя влизаше там. Беше й уютно, обичаше да седи вътре и да си играе с котката, която по някаква причина наричаше черното коте.
	Петер се засмя, но смехът му приседна.
	— Защо питате за обора? — каза той, но не получи отговор от Патрик.
	— Сигурен ли си, че за последно си бил в обора седмица преди тя да изчезне? Можеш ли да ми кажеш точен ден и час?
	Петер поклати глава.
	— Не, наистина нямам представа. Казах една седмица, но това е просто предположение.
	— Ами Ева? Знаеш ли кога е последният път, когато е влизала в обора? С изключение на деня, когато сте търсили Неа.
	Петер отново поклати глава.
	— Не, нямам идея, питайте нея. Но и тя нямаше причина да ходи там. Не го използваме за нищо.
	— Виждал ли си някого другиго в или около обора?
	— Не, никога. Или, веднъж ми се стори, че видях някакво движение вътре, но отидох да погледна и отвътре изскочи котката, така че сигурно съм видял нея. — Той вдигна поглед към Патрик. — Какво, да не мислите, че вътре е имало някого? Не разбирам накъде водят всички тези въпроси.
	— Колко често ходеше Неа в обора? Знаете ли какво точно е правела там?
	— Не, просто обичаше да си играе вътре. Винаги намираше с какво да се занимава. — Гласът му секна и той се закашля. — Често казваше: „Отивам в обора да си играя с черното коте“. Предполагам, че е правила именно това. Играла си е с котката. Тя е много гальовна.
	— Да, забелязах — каза Патрик и се усмихна. — Ами сутринта, когато е изчезнала? И тогава ли не видя никого? Всяка подробност е от интерес за разследването.
	Петер сбърчи чело и поклати глава.
	— Не, беше съвсем обикновена сутрин. Тиха и спокойна.
	— Някога качвате ли се на плевника в обора?
	— Не, не мисля, че някой от нас е бил там, откакто купихме имота. И сме забранили на Неа да се катери по стълбата. Плевникът няма парапет, а отдолу няма слама, която да омекоти удара, ако Неа падне, така че тя знаеше, че не й е позволено да се качва.
	— А слушаше ли ви?
	— Да, тя е… беше… въобще не беше от децата, които ти правят напук. Ако й кажехме, че нещо е забранено, тя не го правеше.
	— Как се държеше с другите хора? С непознатите? Би ли се доверила на човек, когото не е срещала преди?
	— За жалост, не я научихме достатъчно добре, че има лоши хора. Обичаше всички и им вярваше. Сприятеляваше се с всеки, когото срещне. Всъщност не само с хората, ами и с животните, понеже казваше, че най-добрият й приятел е именно черното коте.
	Гласът му отново го предаде. Патрик видя, че той стисна зъби, за да не загуби самообладание.
	Не знаеше как да зададе следващия въпрос.
	— Научихме някои неща от полицията в Удевала.
	Петер се сепна.
	— Какви неща?
	— За гневните ти изблици, когато… когато си пил.
	Петер поклати глава.
	— Това беше преди няколко години. Тогава имах… проблеми на работа. — Той погледна Патрик и тръсна глава още по-отривисто. — Да не мислите, че аз…? Не, никога не бих наранил Неа. Нито пък Ева. Те са моето семейство, не разбирате ли? Неа беше семейството ми. — Той зарови лице в дланите си. Раменете му се тресяха. — Какво става? Защо изведнъж заговорихте за старите ми грехове? Защо разпитвате толкова много за обора? Какво сте открили там?
	— Към момента не мога да кажа нищо повече — отвърна Патрик. — Може да се наложи да ви зададем още въпроси. Както знаеш, в момента Йоста разговаря с Ева и й задава горе-долу същите въпроси. Благодарим за сътрудничеството. Засега просто трябва да ни се доверите. Правим всичко по силите си.
	— Сигурно ли е… че не е… той…? — каза Петер и избърса очи. — Знам, че баща ми има крайни възгледи, и ние също се увлякохме… Но всички говорят. За бежанския център. Накрая човек се вслушва…
	— Абсолютно сигурно е, че не е бил мъжът, който ни беше посочен. Някой е откраднал бельото на Неа от простора ви, след като тя е изчезнала, и е опитал да натопи невинен човек.
	— Те как са?
	Петер не погледна Патрик в очите.
	— Не много добре, честно казано. Не се знае дали съпругата му ще се оправи, а Карим, както му е името, е получил тежки изгаряния по ръцете.
	— А децата? — попита Петер и най-накрая вдигна глава.
	— Те са добре — успокои го Патрик. — Временно живеят при една колежка, докато баща им бъде изписан от болницата.
	— Съжалявам, че ние…
	Не успя да довърши изречението, но Патрик кимна.
	— Няма нищо. Хората вярват на каквото поискат. А бежанците, за жалост, са популярни изкупителни жертви. За всичко възможно.
	— Не трябваше да…
	— Това няма значение. Не можем да променим станалото. Сега важното е да открием както подпалвача, така и убиеца на дъщеря ви.
	— Трябва да разберем — каза Петер, а отчаянието в очите му беше видно. — Иначе няма да оцелеем. Ева няма да оцелее. Незнанието ще ни довърши.
	— Правим всичко възможно — каза Патрик, но съзнателно не обеща нищо.
	В момента самият той не беше сигурен, че ще успеят. Обяви разпита за приключен и спря диктофона.

	* * *

	Най-напред усети гаденето. После неравната повърхност, върху която лежеше. Клепачите й бяха слепнали и тя едва ги отвори. Над нея се разлюля непознат таван и гаденето се засили. Стените имаха раирани синьо-бели тапети, но тя не помнеше да ги е виждала преди. Гаденето предизвика спазъм в тялото й и тя завъртя паникьосано глава настрани. Повръщаното се разплиска върху пода до леглото. Миришеше на алкохол, а устата й се изпълни със силен, противен вкус.
	Джеси изскимтя. Щом се завъртя, усети, че лепне. Прокара пръсти по гърдите си и осъзна, че са изцапани с повръщано. Паниката й се засилваше. Къде се намираше? Какво беше станало?
	Бавно се изправи. Настръхна и за малко гаденето повторно да вземе връх, но успя да потисне рефлекса. Погледна надолу към тялото си и в първия момент не можа да възприеме гледката. Беше чисто гола. Кожата й беше покрита с черни черти. Трябваха й няколко секунди, за да проумее, че това са думи. Една по една те се набиха в съзнанието й.
	_Курва. Уличница. Тлъстак. Гняс._
	Гърлото й се сви.
	Къде се намираше? Кой беше направил това?
	Изведнъж си спомни вчерашната вечер. Фотьойла, в който седеше. Чашите с алкохол, които изпи.
	Партито на Басе.
	Загърна се с едно одеяло и се огледа. Стаята приличаше на спалня. На нощното шкафче имаше снимка на усмихнато семейство на борда на платноходка. Да, ето го. Басе. Застанал засмян между мъж и жена с широки усмивки и бели зъби.
	Гаденето се завърна заедно с прозрението. Това е бил планът им от самото начало. Всичко е било фалшиво. Вендела не е искала да си общува с нея. Престрували са се, че са й приятели. Нищо не е било наистина.
	Точно като в Англия.
	Тя сви крака до тялото си. Вече не усещаше вонята на повръщано. Единственото, което чувстваше, беше растящата дупка в гърдите.
	Болеше я между краката и тя опипа с ръка. Беше лепкава и макар да нямаше опит, разбра какво е станало. Копелета.
	Събра сили и провеси крака от ръба на леглото. Щом се изправи, веднага се почувства замаяна и този път не можа да се пребори със стомаха си.
	След като повърна, Джеси избърса уста с опакото на ръката си и пристъпи над локвата на пода. Успя да се добере до банята, която се намираше в съседство.
	Доплака й се, когато се видя в огледалото. Гримът й се беше разтекъл, имаше остатъци от повръщано около шията и по гърдите, а на челото й пишеше „курва“. Бузите й бяха обсипани с мръсни думи.
	Сълзите й потекоха неудържимо и тя се наведе, хлипайки, над мивката. Постоя така няколко минути. Накрая отиде под душа и пусна топлата вода, докрай. Когато се вдигна пара, тя застана под струята и остави водата да я облее. Беше толкова гореща, че кожата на Джеси стана яркочервена. Повръщаното се отми, при което черните думи, изписани по тялото й, изпъкнаха още по-ясно.
	Думите крещяха насреща й, а гениталиите й пулсираха болезнено.
	Джеси взе бутилка течен сапун от един рафт и намаза тялото си. Започна да се търка между краката, докато не отми всичката гадост. Никога повече нямаше да позволи някой да я докосне. Беше омърсена, съсипана.
	Търкаше ли, търкаше кожата си, но думите отказваха да изчезнат. Беше белязана и искаше да бележи всички, които й бяха причинили това.
	Докато стоеше под парещата вода, Джеси взе решение. Те щяха да си платят. Всички до един. Щяха да си платят.

	* * *

	Това да се грижиш за деца, когато си с махмурлук, трябваше да се използва като наказание за особено тежки престъпления. Ерика нямаше представа как ще изкара до края на деня. Както винаги, децата подушиха слабостта й и решиха да се възползват. Вярно, Мая беше все така спокойна и добродушна, но близнаците бяха избрали точно този ден да се държат така, сякаш за пръв път стъпват в цивилизован дом. Крещяха, биеха се, катереха се, а всяка забележка от страна на Ерика водеше до продължителен вой, от който главата й се пръскаше.
	Мобилният й телефон звънна и в първия момент тя реши да не отговаря, тъй като звуковият фон беше толкова силен, че щеше да затрудни всякакъв смислен разговор. Видя обаче, че се обажда Ана, така че все пак вдигна.
	— Ехей, здрасти, как си днес?
	Гласът на Ана звучеше безсрамно свежо и весело и Ерика веднага съжали, че е отговорила. Контрастът с нейното собствено положение беше твърде ярък. Утеши се с мисълта, че ако Ана не беше бременна, сега щеше да е в още по-лошо състояние от нея.
	— Снощи безпроблемно ли се прибра? Остана в заведението и след като си тръгнах, но малко се притесних как ще се прибереш…
	Ана се засмя искрено и Ерика въздъхна. Още един близък човек щеше да я бъзика за предната вечер до края на живота й.
	— Очевидно съм успяла да се прибера, но не мога да твърдя, че си спомням как. Съдейки по стъпалата си обаче, във всеки случай съм била боса.
	— Леле, каква вечер! Кой би предположил, че лелките могат да купонясват така! И какви истории разправяха! По едно време си помислих, че ушите ми ще окапят.
	— Да, мога да кажа, че вече никога няма да гледам Кристина със същите очи.
	— И танците бяха забавни.
	— Да, изглежда, снощи съм си била наумила, че трябва да науча Патрик на ча-ча-ча, когато се прибера…
	— Сериозно ли? — каза Ана. — Бих дала какво ли не да видя това.
	— А после съм заспала с глава на рамото му насред урока по танци, така че се е наложило да ме сложи да спя на дивана. И сега се чувствам така, както заслужавам. А момчетата, естествено, се усетиха и не ми дават мира.
	— Бедната — каза Ана. — Мога да ги взема за известно време, ако искаш. Така и така по цял ден съм си вкъщи.
	— Не, няма проблеми — каза Ерика.
	Предложението безспорно беше привлекателно, но предпочиташе да се самонакаже, тъй като смяташе, че сама си е виновна, задето се е поставила в такава ситуация.
	Обикаляше из стаята, докато говореше, но сега се спря пред портрета на Лейф. Виола наистина го бе уловила добре, ако се съдеше по снимките, които Ерика бе виждала. Портретът обаче предлагаше още нещо, което липсваше във фотографиите. Картината бе запечатала характера му и Ерика се почувства така, сякаш той наистина я наблюдава. Изпъчил гръб, горд, седнал пред бюрото си, където всичко бе подредено и спретнато. Лейф държеше химикалка, а пред него имаше купчина документи и чаша уиски. Ерика се взря в портрета и изведнъж мъглата се разсея. Разбра точно какво бе открила, преди да заспи на рамото на Патрик.
	— Ана, всъщност размислих. Имаш ли възможност да дойдеш за малко? Трябва да отида до Танумсхеде.

	* * *

	Карим обърна глава към прозореца. Самотата в болницата беше толкова силна, че притъпяваше усещанията му. Все пак бе имал няколко посетители, Бил намина да го види заедно с Калил и Аднан, но Карим не знаеше какво да им каже. Дори докато бяха в стаята, той продължаваше да се чувства сам и изоставен. Когато Амина бе до него, Карим сякаш си беше у дома, където и да се намираше. Тя беше целият му свят.
	В началото се колебаеше дали да остави децата да живеят при полицайката. Именно полицията започна всичко. Но жената имаше мили очи. Пък и тя също не беше от тукашните.
	Сутринта говори с децата по телефона. Чу, че се чувстват добре. Питаха го притеснено как е мама и колко време ще остане той в болницата, но после му разказаха за новия си приятел Лео, за играчките му, за сладкото бебе и за Рита, която готвела много вкусно, макар че храната била много различна от мамината.
	Веселите им гласове го направиха толкова щастлив, колкото тревогата го правеше нещастен. Лекарите изглеждаха все по-угрижени, когато ги питаше за Амина. Позволиха му да я посети веднъж. В стаята й беше топло. Трийсет и два градуса, както му казаха. Една сестра обясни, че на хората с тежки изгаряния им е студено заради обезводняването, така че трябвало да повишат температурата.
	Очите му се насълзиха, щом усети миризмата. Миризма на печено. Идваше от любимата му Амина. Тя лежеше неподвижно в леглото и той протегна ръка към нея, искаше да я докосне, но не посмя. Бяха обръснали главата й и Карим не можа да сдържи риданията си, когато видя изгорялата й кожа. Лицето й бе намазано с вазелин и блестеше, а големи части от тялото й бяха бинтовани.
	Държаха я упоена, а респираторният апарат й помагаше да диша. През цялото време, докато Карим беше в стаята, вътре сновяха хора. Вниманието им беше насочено към Амина и почти никой не поглеждаше към него. Беше им благодарен, че правят каквото могат, за да й помогнат.
	Самият той можеше единствено да чака. И да се моли. Шведите, изглежда, не вярваха в молитвите. Карим обаче се молеше за живота на Амина денонощно. Молеше се Бог да им я отстъпи и тя да остане при него и децата.
	Навън грееше слънце, но то не беше неговото слънце. Нито това беше неговата страна. Сполетя го една мисъл. Ами ако се бе отделил и от своя Бог, когато избяга?
	Когато лекарят влезе с бавна крачка в стаята му, Карим разбра, че наистина е така. Един-единствен поглед беше достатъчен, за да разбере, че е останал съвсем сам.

	* * *

	— Разполагаме с доста нова информация, която трябва да обсъдим — каза Патрик, след като се изправи, за да привлече вниманието на останалите.
	Аника се беше погрижила за втората закуска и на масата имаше хляб, масло, сирене, домати и кафе.
	Паула имаше нужда точно от това, понеже сутринта хапна само един сухар в бързината, и то след като Йохана я смъмри. Погледна Мартин, който си мажеше филия. Изглеждаше изморен, сякаш почти не е спал, но не в стил „въртях се цяла нощ“, а по-скоро „палувах цяла нощ“. Тя се усмихна многозначително и Мартин веднага почервеня като домат. Радваше се за него, но и се надяваше, че влюбването няма да доведе до разбити сърца. Мартин беше страдал достатъчно.
	Паула насочи вниманието си към Патрик.
	— Както знаете, вчера направихме няколко важни открития, докато претърсвахме стопанството на семейство Берг. Техниците откриха опаковка от шоколадова вафла „Кекс“, напъхана между дъските. Не знаем как и кога се е озовала там, но в стомаха на Неа имаше остатъци от вафла и шоколад, така че е вероятно да има връзка. Особено с оглед на това, което открихме малко по-късно.
	Той замълча, но никой друг не се обади. Новината за вчерашното им откритие падна като бомба в участъка. Даде надежда на колегите и вдъхна живот на разследването, което беше започнало да зацикля.
	— Кога ще разберем дали кръвта е на Неа? — попита Мартин.
	— В средата на седмицата, според Турбьорн — отговори Патрик, отпи малко сок и продължи: — Но сега ще ви съобщя нещо, което не знаете. Турбьорн ми се обади току-що и каза, че са попаднали на още нещо. Вчера си тръгнах, след като техниците приключиха с обора. След това трябваше да продължат с района около постройките, което щеше да им отнеме остатъка от следобеда и вечерта. Никой не вярваше, че ще открием още нещо, но сме сгрешили.
	Патрик направи театрална пауза.
	— Във високата трева точно до обора един от експертите е намерил часовник. Детски часовник с мотиви от „Замръзналото кралство“… Не знаех това, когато разпитвах Петер сутринта, но щом го научих, веднага се обадих на семейството и Ева потвърди, че Неа е имала такъв часовник и че го е носила почти всеки ден. Родителите все още не са го видели, за да го разпознаят, но според мен можем да приемем, че става дума за същия часовник.
	Паула ахна. И тя като всички останали схващаше какво означава това.
	— Закопчалката и стъклото са счупени, а стрелките са спрели и сочат осем часа. Както винаги, трябва да внимаваме да не си вадим прибързани заключения, но е възможно да сме открили както първичното местопрестъпление, така и приблизителния час на смъртта.
	Мелберг се почеса по главата.
	— Значи е умряла около осем сутринта, след което тялото е било преместено на мястото, където го открихме?
	— Това е най-вероятният сценарии, да — каза Патрик и кимна.
	Мартин вдигна ръка.
	— Това променя ли нещо по отношение на Мари и Хелен?
	— Всъщност не — отвърна Патрик. — Хелен поначало нямаше приемливо алиби нито за вечерта, нито за сутринта. Казва, че е взела приспивателно и е спала дълбоко цяла нощ, чак до девет, когато е станала да тича. Но никой не може да го потвърди, понеже съпругът е бил в командировка, а синът я е видял чак по обяд. Мари през цялото време твърдеше, че има алиби за нощта и сутринта, но днес Ерика ми разказа нещо, меко казано, любопитно. В петък е срещнала Мари по случайност и двете са си поговорили в кафене „Брюган“. След като Мари се е върнала на снимачната площадка, гримьорката е отишла при Ерика и е заявила, че алибито на Мари е измислено и всъщност тя е прекарала нощта и сутринта при режисьора. Не Мари.
	— О, по дяволите — възкликна Мартин.
	— Може ли да е вярно? — попита Паула. — Да не е някоя измишльотина от ревност?
	— Трябва чисто и просто да попитаме Мари. И отново да говорим с режисьора, разбира се, както и с гримьорката. Ако се окаже вярно, Мари безспорно ще има да дава доста обяснения. Като например защо изобщо й се е наложило да си измисля лъжливо алиби?
	— Само че онзи Йорген потвърди, че Мари е била с него — каза Мартин. — Защо му е да го казва, ако не е било така?
	Паула го погледна и въздъхна. Беше добър полицай, но понякога разсъждаваше повече от наивно.
	— Мари е звезда във филм с многомилионен бюджет. Филм, който се очаква да донесе големи приходи. Мисля, че Йорген би бил склонен да каже каквото и да е, само и само бъдещето на продукцията да не бъде подложено на риск.
	Мартин се обърна към нея.
	— По дяволите, това не ми хрумна.
	— Твърде си добър, за да ти хрумват такива неща — каза Паула, което като че ли дълбоко го засегна.
	Но никой не каза нищо и Мартин също не възрази. Дълбоко в себе си знаеше, че Паула е права.
	— Като начало да чуем какво има да ни каже Мари — продължи Патрик. — Мислех с Йоста да отидем при нея след брифинга. Но тъй като Мари е била в гримьорната в Танумсхеде още в девет, ми е трудно да си представя как би могла да убие Неа в осем.
	— Окей — каза Паула. — Да се върнем на опаковката от вафлата. Кога ще е готов анализът? Може по нея да има отпечатъци и слюнка.
	Патрик кимна.
	— Да, на това се надяваме. Но както обикновено, нищо не можем да кажем, преди да сме получили резултатите. Засега ние сме с приоритет, но всичко би могло да се случи.
	— Окей, но както изглежда, ще получим повече информация в средата на седмицата? — попита Мартин.
	— Да, Турбьорн така каза.
	— Открихте ли още нещо? Отпечатъци от обувки? От пръсти? Друго?
	Паула налапа последния залък от филията си и започна да си маже нова. Освен всичко друго, не успя да се наспи през нощта, а от липсата на сън огладняваше.
	— Не, изглежда оборът е бил почистен старателно. Турбьорн намери опаковката само защото тя бе попаднала в пролука между дъските. Човекът, който е разчиствал, явно я е пропуснал.
	Мартин отново вдигна ръка. Кървясалите му очи се връзваха с цвета на косата му.
	— Педерсен кога ще е готов с окончателния си доклад?
	— Всеки път когато го питам, ми казва „след няколко дни“ — отговори Патрик, а в гласа му се прокраднаха нотки на недоволство. — Затънали са в поръчки до шията и той работи възможно най-бързо, знам. Но въпреки това е адски изнервящо.
	Той се облегна на мивката и скръсти ръце.
	— Какво казват родителите? Знаеш, че винаги първо трябва да се проверят най-близките роднини — отбеляза Мелберг, докато си сглобяваше сандвич „Дагууд“ с шест филии хляб.
	Паула се усмихна мислено. Знаеше, че когато се прибере при Рита довечера, Бертил упорито ще твърди, че е прегладнял, понеже цял ден почти не е ял. А после щеше да добави, че не разбира как е възможно да качва килограми, при положение че се храни като врабче.
	— Те не знаят какво сме намерили — каза Йоста, — но се досещат, естествено, че става нещо. И двамата казват, че не са ползвали обора и че единствено Неа е ходила вътре. Не са виждали там да се навъртат непознати, нито около изчезването й, нито преди това.
	Йоста погледна въпросително Патрик, който добави:
	— Веднъж на Петер му се сторило, че вътре има някого, но когато отишъл да провери, открил само котката. Сигурно не е нищо, но реших все пак да го спомена.
	— Е, какво мислим? — попита Паула. — Възможно ли е някой да се е скрил в обора и да е нападнал Неа? Има ли нещо, което да говори за сексуално посегателство? Следи от сперма?
	Неприятно й беше да повдига въпроса, сексуалното насилие срещу деца беше най-големият й кошмар, но не можеха да пренебрегнат тази възможност.
	— Ако има, ще го пише в доклада от аутопсията — каза Патрик. — Но да, може някой да е причакал Неа в обора. Примамил я е с шоколад и… един бог знае какво е станало после.
	— Отидох в гората зад къщата и се огледах — каза Йоста. — Исках да видя дали е възможно някой да отиде до простора откъм задната страна, без да бъде видян от къщата. Мисля, че въпросното лице е направило именно това, тъй като теренът отпред е твърде открит. Установих, че човек може да се промъкне до самата къща, криейки се зад храстите. Освен това там има доста места, откъдето да се наблюдава дворът. Може би някой е наблюдавал Неа, проучил е навиците й и е видял, че често си играе в обора. Същият човек може да е видял, че бащата е потеглил нанякъде и майката е останала сама. Ако извършителят е мъж, вероятно би приел такава ситуация за по-малко рискована, отколкото ако бащата си е у дома.
	— Не е необичайно изнасилвачите да наблюдават жертвите си известно време преди самото престъпление — каза Паула сковано. Изведнъж хапката й бе приседнала и тя остави сандвича на масата, опитвайки да преглътне.
	— Гората зад къщата също беше претърсена вчера — каза Патрик. — Но по всичко личи, че там не е имало нищо интересно. Разбира се, техниците са събрали това-онова, но като цяло нищо не им е направило впечатление. — Той погледна Паула. — Как върви с пожара? И с опита Карим да бъде натопен? Стигнахте ли донякъде?
	Искаше й се да има какво да разкаже, но накъдето и да се обърнеха, попадаха на задънени улици. Никой не знаеше нищо. Никой не искаше да си признае. Няколко души измърмориха неохотно, че бежанците са си „получили заслуженото“, но никой не отиде по-далеч.
	Паула си пое дълбоко въздух.
	— Не, засега не разполагаме с нищо, но не сме се отказали. Рано или късно някой ще се разприказва.
	— Имате ли чувството, че палежът е организиран? — попита Мелберг. — Или по-скоро става дума за тийнейджърска хрумка?
	И днес той беше необичайно мълчалив. Вероятно все още се срамуваше от ролята, която бе изиграл в цялата драма.
	Паула помълча малко, преди да отговори.
	— Всъщност нямам представа — каза тя. — Мога да кажа само, че престъплението е предизвикано от омраза. Но дали е извършено спонтанно, или е било планирано, това не знам. Не още.
	Мелберг кимна и не зададе други въпроси. Вместо това погали Ернст, който лежеше в краката му. Паула беше благодарна за внезапната сериозност, с която той подхождаше към случая. Струваше й се, че знае каква е причината. Бертил прекара цялата сутрин, играейки си със Самия, Хасан и Лео. Гонеше ги из апартамента, правеше се на чудовище, гъделичкаше ги и ги караше да се смеят. Сигурно не се бяха забавлявали така от дълго време. Ето защо някъде дълбоко в себе си тя таеше любов към мъжа, с когото майка й бе избрала да живее. Паула никога нямаше да го признае на глас, но той беше като дядо за децата й, а чертите, които демонстрираше, когато загърбеше авторитета си, бяха достатъчни Паула да му прости за всички помпозни идиотщини. Мелберг вероятно щеше да продължи да я дразни до края на живота си, но тя знаеше, че той би умрял за децата й.
	Някой дръпна външната врата и Аника отиде да отвори. Върна се със задъханата Ерика, която кимна набързо на всички присъстващи, след което се обърна към Патрик.
	— Разбрах какво съм открила вчера. Лейф Хермансон не е отнел живота си. Бил е убит.
	В стаята настана тишина.


>	Бохуслен, 1672

	_Минаха два дни. Елин изтръпваше в очакване всеки път, когато чуеше някой да се приближава до вратата. Не беше яла, откакто я затвориха. Даваха й само малко вода и не изпразваха гърнето. Само да се извъртеше леко и вонята я удряше в носа. Успяваше да издържи само благодарение на мисълта, че с всеки изминал час наближаваше моментът, когато Пребен ще се прибере и ще научи за станалото._
	_Накрая ключалката издрънча и вратата се отвори. И той беше там! Искаше да се хвърли на врата му, но се срамуваше от това колко е мръсна._
	_Видя, че му стана лошо от миризмата._
	— _Пребен! — опита да извика Елин, но от устата й излезе нещо като грачене._
	_Не беше говорила от два дни и гласът й звучеше дрезгаво и накъсано. Гладът я раздираше, но тя знаеше, че скоро ще излезе навън. Копнееше да усети меките ръце на Мерта и малкото й тяло, притиснато до нейното собствено. Не я интересуваше дали ще трябва да просят по улиците, стига да са заедно. Ако дъщеря й беше до нея, можеше да търпи и глад, и студ._
	— _Пребен — повтори тя и този път гласът й не я предаде._
	_Той гледаше в пода и въртеше шапката си в ръце. В корема й се зароди притеснение. Защо не казваше нищо? Защо не се разкрещеше на шерифа и не я отведеше у дома, при Мерта?_
	— _Пребен да ме вземе ли е дошъл? — попита тя. — Брита ми се ядоса заради онова, което правихме. Разбрала е, докато беше във Фелбака. Казала е, че съм вещица, за да си отмъсти. Но сигурно вече се е успокоила, а аз си получих наказанието. Беше ужасно да седя тук. Ден и нощ молих Бог да опрости греховете ни. Ще помоля и Брита за прошка, обещавам. Ако поиска, ще й целуна краката, ще й се моля, а после с Мерта ще хванем пътя и никога повече няма да й се мернем пред очите. Нека Пребен поговори с шерифа и да се приберем!_
	_Пребен продължаваше да върти шапката си. Зад гърба му се появиха шерифът и клисарят и тя разбра, че през цялото време са стояли там и са слушали._
	— _Нямам представа за какво говори Елин — каза Пребен сдържано. — Със съпругата ми проявихме добрината да предоставим покрива си на Елин и дъщеря й, а тя ни се отблагодарява по такъв начин. Бях шокиран, когато се прибрах и Брита ми разказа какво е открила. Че сестра й е вещица и сигурно е виновна за трудностите й да се сдобие с дете… Това, което Елин ни е причинила, е срамно. А сега на всичкото отгоре разправя лъжи за мъжа на собствената си сестра. Това само потвърждава колко зла и покварена е Елин и показва от ясно по-ясно, че е попаднала в ноктите на дявола._
	_Елин се взираше в него, неспособна да продума. Падна на колене и закри лицето си с длани. Предателството беше толкова безгранично и съкрушително, че тя дори не можеше да се ядоса. Какво можеше да каже в своя защита? Пребен беше човек на църквата, положението и думите му тежаха. Ако той застанеше на страната на тези, които твърдяха, че е вещица, Елин никога нямаше да излезе оттук, не и жива._
	_Пребен й обърна гръб, следван по петите от клисаря. Шерифът влезе в стаята и изгледа презрително Елин, която лежеше на пода и оплакваше съдбата си._
	— _Тя ще получи възможност да докаже невинността си. Утре е изпитанието с вода. Но на нейно място не бих възлагал големи надежди. По всяка вероятност ще изплува._
	_После затвори вратата и в килията отново настана мрак._

	* * *

	Сам вървеше бавно по пътеката. Сутринта се събуди и веднага се протегна към телефона си. В момента, в който видя съобщението от Джеси, бе обзет от усещане за гибел. Сърцето му се късаше. Тя не искаше да дойде у тях, затова се разбраха да се видят на поляната в гората зад къщата. Сам носеше торба с някои неща, които щяха да са й необходими. Шишенцето с ацетон, с който майка му си чистеше лака, носни кърпички, както и няколко кърпи за ръце. Беше донесъл и алведон, голяма бутилка вода, сандвичи и чисти дрехи, които беше взел от гардероба на мама.
	Бележникът беше в раницата му. Все още не бе успял да й го покаже.
	Джеси го чакаше на поляната. Сам се поколеба, когато я видя. Тя не се обърна към него. Изглеждаше така, сякаш не забелязва нищо около себе си. Носеше чифт твърде дълги панталони за бягане и суитшърт с вдигната качулка.
	— Джеси — каза той нежно и се приближи до нея.
	Тя продължаваше да стои неподвижно. Не вдигна глава. Сам я хвана за брадичката и обърна лицето й към своето. Срамът в очите й беше толкова голям, че му подейства като удар в корема.
	Сам я прегърна и я притисна плътно до себе си. Джеси не отговори на прегръдката му. Не хлипаше. Не помръдваше.
	— Те са измет — каза той тихо.
	Искаше да я целуне по бузата, но тя се извърна. Сам ги мразеше заради всичко, което й бяха отнели.
	Извади няколко салфетки и бутилката с ацетон.
	— Искаш ли първо да хапнеш нещо?
	— Не, просто ги махни. Искам да изтрия всичко.
	Той свали внимателно качулката й, прибра косата зад ушите й и я погали по глава.
	— Не мърдай, за да не ти влезе ацетон в очите.
	Сам започна да търка буквите. Запази спокойствие заради Джеси, но вътре в него бушуваше буря. Преди си мислеше, че ги мрази заради всичко, което му бяха причинили през годините. Но тази омраза бе нищо в сравнение с това, което изпитваше сега, когато бяха наранили Джеси. Красивата, добра, крехка Джеси.
	Мастилото се триеше, но кожата отдолу ставаше суха и зачервена. След като приключи с лицето, продължи към врата.
	Джеси дръпна суитшърта надолу, за да го улесни.
	— Можеш ли да го свалиш? Всъщност не е нужно.
	Сам не знаеше какво трябва да каже или да направи.
	Тя свали връхната дреха, а после и тениската. Нямаше сутиен и Сам видя думите по гърдите, корема и гърба й. Покриваха цялото й тяло.
	Той вдигна поглед към лицето й. Очите й горяха.
	Сам продължи да трие. Черното бавно изчезваше. Тя стоеше мирно, само от време на време залиташе, ако той натиснеше твърде силно. След известно време той приключи с горната част на тялото й и я погледна въпросително. Джеси не каза нищо, просто свали панталоните за бягане. Отдолу не носеше бельо, така че остана съвсем гола пред него. Сам клекна, не издържаше да гледа изпълнения й с омраза и все пак празен поглед. Думите танцуваха пред очите му, докато търкаше кожата й. Пет различни почерка. Имаше толкова въпроси, които не смееше да зададе. А и не беше сигурен, че тя ще може да отговори.
	— Направили са още неща — каза Джеси тихо. — Нямам спомен, но го усещам.
	Той спря да търка за миг. Част от него искаше да облегне глава на бедрото й и да заплаче. Но знаеше, че сега трябва да е силен и за двама им.
	— Когато си тръгнах, те лежаха и спяха като прасета — каза тя. — Как може да направят нещо такова и да спят спокойно?
	— Те не са като нас, Джеси. Винаги съм го знаел. Ние сме по-добри от тях.
	Знаеше какво трябва да предприемат. Срещу тези, които бяха сторили това, и срещу тези, които го бяха оставили да се случи.

	* * *

	— Нали не си карала дотук?! — възкликна Патрик и погледна строго Ерика.
	Тя завъртя очи.
	— Не, не съм съвсем изперкала. Взех автобуса!
	— Защо да не кара? — попита Мартин и погледна Ерика.
	— Защото скъпата ми съпруга снощи се прибра пияна-заляна…
	— Пияна-заляна — изсумтя Ерика. — Обадиха се от миналия век, искат си речниковия запас.
	Тя се обърна към Мартин.
	— Вчера беше моминското парти на майката на Патрик и… може би прекалихме малко.
	Мелберг се засмя, но не каза нищо, след като Ерика му хвърли предупредителен и силно кървясал поглед.
	— След като обсъдихме интересната информация, може ли да се съсредоточим върху нещо малко по-важно?
	Патрик кимна. През нощта дълго лежа буден, чудейки се какво би могла да е имала предвид Ерика. Тя рядко грешеше, а когато направеше някакво откритие, то обикновено беше важно.
	— Значи, казваш, че Лейф Хермансон е бил убит — каза той. — На какво се основава твърдението ти?
	Ерика изглеждаше доста бледа и той посочи един свободен стол.
	— Седни, преди да си припаднала. Един сандвич и малко кафе също ще ти се отразят добре.
	Тя седна с благодарност до прозореца. Паула й подаде филия със сирене, а Аника се изправи и й наля чаша кафе.
	— Дъщерята на Лейф, Виола, е художничка — каза Ерика. — Както знаете, потърсих я, за да я попитам дали той не е оставил някакви материали от случая „Стела“. Надявах се на записки или други полезни материали. По време на посещението ми тя не можа да си спомни за нищо такова, но после ми каза, че е открила нещо. Един календар на Лейф. От онези, в които могат да се водят записки. Още не съм успяла да го прегледам подробно, но вътре той е писал за времето и разни дребни случки от деня. Както и да е, Виола ми даде календара в петък, когато посетих изложбата й. Една от картините й толкова ме плени, че я купих. Беше портрет на Лейф, баща й.
	Тя направи пауза, отпи глътка кафе и отхапа от сандвича. Преглътна с усилие и продължи:
	— Нещо в картината ме човъркаше, но не можех да разбера какво. В последно време изчетох всички стари материали за случая „Стела“, а освен това разгледах документацията и снимките, свързани със самоубийството на Лейф. Още тогава останах с неясното усещане, че нещо не се връзва.
	Тя отново надигна чашата кафе. Около слепоочията й бяха избили ситни капки пот, а лицето й беше мъртвешки бяло. На Патрик му стана жал за нея, но бе впечатлен, че е успяла да се добере дотук. Пътуването с автобуса едва ли е било леко в нейното състояние.
	— Но вчера очевидно съм открила какво ме е притеснявало.
	— За жалост, на сутринта вече беше успяла да го забравиш — не се сдържа Патрик.
	— Благодаря за тази информация — каза Ерика студено. — Но в крайна сметка се сетих. Ляво и дясно.
	— Ляво и дясно? — повтори Паула озадачено. — Какво ляво и дясно?
	— Вижте тук!
	Ерика се разрови из чантата си. Извади снимките от самоубийството на Лейф и посочи слепоочието му.
	— Това е прострелната рана. В дясното слепоочие. И Лейф държи пистолета в дясната си ръка.
	— И? — каза Патрик и се наведе напред, за да види снимките. След всички години в полицията, все още се чувстваше странно, когато видеше мъртъв човек.
	— Сега ще разберете! — каза Ерика, взе телефона си и отвори галерията. — Снимах портрета, понеже беше твърде голям, за да го взема с мен. Виждате ли? — Тя посочи картината и всички се приближиха към малкия дисплей, за да я разгледат.
	Паула първа го забеляза.
	— Държи химикалката в лявата ръка! Бил е левичар.
	— Именно! — каза Ерика толкова високо, че Ернст вдигна глава изплашено, но след като се увери, че всичко е наред, отново се излегна в краката на Мелберг. — Не разбирам как нито полицията, нито близките му са го забелязали, но за всеки случай се обадих на Виола и тя потвърди. Лейф е бил левичар! Никога не би използвал дясната си ръка, за да пише или да стреля. — Тя погледна победоносно към Патрик.
	Той усети тръпка на вълнение в стомаха, но после помисли една стъпка напред и въздъхна.
	— Не, не го казвай…
	— Да — отвърна Ерика. — Трябва да се обадиш на когото там се обаждаш, за да поискаш разрешение. Трябва да изровите Лейф…

	* * *

	Бил и Гун седяха в кухнята, когато входната врата се отвори. Не си бяха разменили много реплики по време на късната закуска. Бил на няколко пъти бе извадил телефона си, за да прочете съобщението, което получи късно през нощта. _Ще спя при Басе._
	Отиде в антрето и погледна сина си, който си събуваше обувките. Бил набръчка нос.
	— Миришеш като цяла фабрика за алкохол — каза той, въпреки че бе решил да се държи спокойно. — И не можеш просто да ми пишеш посред нощ. Знаеш, че искаме да ни предупреждаваш предварително.
	Нилс сви рамене, а Бил се обърна към Гун, която стоеше облегната на рамката на вратата.
	— Спал съм там сума ти пъти — каза Нилс. — И да, изпихме няколко бири снощи, но все пак съм на петнайсет, вече не съм дете!
	Бил остана без думи и просто погледна Гун. Тя посочи към горния етаж.
	— Отиди да си вземеш душ. И докато си горе, можеш да преосмислиш отношението си. После слез долу и ще поговорим.
	Нилс отвори уста, но Гун отново посочи нагоре. Той поклати глава и тръгна към стълбите. Няколко минути по-късно го чуха да пуска душа.
	Бил дълго остана загледан след него. Накрая се обърна и отиде във всекидневната. Застана до прозореца, който гледаше към примамливото море.
	— Какво ще правим с него? — попита той. — Александер и Филип никога не са се държали така.
	— О, и те имаха своите периоди — каза Гун. — Но ти винаги си намираше някаква спешна работа по лодките, когато станеше инцидент. — Тя поклати глава. — Но имаш право, никога не е било чак така. И да. Бяхме твърде стари, когато той се появи.
	Изражението й накара сърцето му да се разтупти гузно. Бил знаеше, че Гун прави каквото може. Че вината е в него. В неговото отсъствие, в неговото безразличие. Нищо чудно, че Нилс го мразеше.
	Той седна на големия диван на цветя.
	— Какво да правим тогава? — попита отново.
	Загледа се през прозореца. Щеше да бъде хубав ден за плаване, но вече нямаше желание, а и днес Калил и Аднан щяха да си търсят ново жилище.
	— Толкова е ядосан — каза Бил, все още обърнат към морето. — Не разбирам откъде идва този гняв.
	Гун седна до него и стисна ръката му.
	През нощта се бе борил с една мисъл, но тя се загнездваше все по-здраво в ума му. В действителност не искаше да я изказва на глас, но от четиридесет години споделяше всичко с Гун, а навиците бяха силно нещо.
	— Мислиш ли, че е бил замесен? — прошепна той. — В пожара.
	Мълчанието на Гун му подсказа, че мрачната мисъл не е хрумнала само на него.

	* * *

	Сана вдигаше саксия след саксия. Движенията й бяха резки и тя си наложи да диша, да се успокои. Въпреки че имаха здрави и бодливи стебла, розите бяха деликатни цветя, така че рискуваше да ги съсипе. Но беше толкова ядосана, че не знаеше къде да се дене.
	Как бе могла да повярва, когато Вендела й каза, че ще спи при баща си след партито? Никлас и семейството му живееха по-близо до Басе, така че щеше да й е по-удобно да остане там. Звучеше логично и Сана не сметна за нужно да пита Никлас.
	Сутринта обаче Вендела не си вдигна телефона, а когато Сана се обади на баща й, той каза, че Вендела не е спала у тях. Въобще не била споменавала, че ще идва. „Трябва ли да се тревожа?“, попита той. „Не, трябва да си бесен“, каза Сана и затвори.
	Беше пратила поне десет съобщения на Вендела и ако тя не се появеше скоро, щеше да получи още десет.
	Сана остави един розов храст и наоколо се разхвърча пръст. Ръкавицата й се закачи за един бодил и се смъкна надолу. Сана се одра, а върху ръката й остана дълга драскотина.
	Изруга толкова силно, че няколко клиенти се обърнаха към нея. Тя им се усмихна и отново си припомни да диша. Беше излязла от равновесие. Случиха се толкова много неща. Смъртта на Неа. Завръщането на Мари. Нейната дъщеря Джеси, която беше в дома й. Знаеше, че нищо от станалото преди трийсет години не е по вина на момичето. Логичното й, разумно, зряло аз знаеше това. В същото време беше зловещо да гледа момичето, знаейки коя е майка му.
	Тази нощ сънят не пожела да я навести. Вместо това тя лежа, вперила поглед в тавана, преследвана от образи, които не бе виждала от няколко десетилетия. Спомни си Стела, която говореше за Зеления чичко, горския й приятел. Докато течеше разследването, Сана каза на мама и татко за Зеления чичко, спомена го и пред един полицай, но никой не пожела да я изслуша. Сега осъзнаваше, че думите й са звучали като детски приказки. И сигурно бяха точно това. Стела сигурно си беше измислила всичко. Пък и защо да се ровят в миналото? Получиха отговорите си, всички знаеха кои са убийците на сестра й. Нищо добро нямаше да излезе, ако пак се задълбаеха в историята.
	— Защо трябваше да идвам тук? Не можеше ли да се видим вкъщи?
	Сана подскочи. Вендела стоеше до нея със скръстени ръце. Носеше големи слънчеви очила. По роклята й имаше някаква мръсотия. Изглежда, се беше изкъпала, но въпреки това Сана усещаше миризмата.
	— Не ми казвай, че имаш махмурлук.
	— Какво? Не съм пила нищо. Стоях до късно и просто съм изморена!
	Вендела избягваше погледа й и Сана сви юмруци. Дъщеря й я лъжеше в очите.
	— Лъжеш ме. И излъга, когато каза, че ще спиш при баща си.
	— Не съм!
	Сана усещаше погледите на клиентите, както и несигурните движения на Корнелия, която стоеше на касата. Но не можеше да се спре.
	— Каза, че ще спиш при него, но той изобщо не знаеше за това!
	— Имам собствен ключ, защо да му казвам? Стана късно и другите се притесняваха за мен. Не искаха да се разхождам навън по никое време, затова останах да спя на дивана. — Гласът й трепереше. — Направих всичко както трябва, а вие пак ми се ядосвате. Адски сте несправедливи!
	Вендела се обърна и побягна. Клиентите цъкаха и си шушукаха. Сана си пое дълбоко дъх и се завърна към саксиите си. Знаеше кога е победена.

	* * *

	— Какво каза той? — попита Йоста, опитвайки се да не изостава от Патрик.
	Отиваха към филмовото студио.
	— Сигурно вече му е омръзнало от всичките ми молби за ексхумации през последните години — каза Патрик с крива усмивка. — Когато изложих формалностите по запитването, той просто въздъхна и го одобри. Съгласен беше, че случаят трябва да се проучи по-подробно.
	— И за кога е предвидена ексхумацията?
	— Разрешението е дадено, можем да отворим гроба веднага щом имаме готовност. Мисля, че успях да уредя всичко още за вторник.
	— О! — възкликна Йоста впечатлено.
	Нещата обикновено се случваха доста по-бавно, но Йоста усещаше неспокойствието на Патрик, желанието му да продължи нататък, да се доближи до целта, и предположи, че колегата му е превключил на още по-висока предавка. В такива моменти беше неудържим, Йоста знаеше това от опит, така че всъщност не се изненада, че Патрик е успял да накара административната машина да се задвижи толкова бързо.
	— А какво ще правим с Мари? Как да подходим? Приятелски разговор? Атака?
	— Не знам — каза Патрик. — Останал съм с впечатлението, че тя не е лесно манипулируема. Ще трябва да разчитаме на интуицията си.
	Йоста натисна звънеца до портата, която водеше към студиото. След като обясни, че са от полицията, някой ги пусна да влязат. Отправиха се към близката сграда и влязоха през отворената врата. Йоста сметна, че студиото прилича на обикновен хангар, само че беше пълно с хора, прожектори и декори. Една жена с папка в ръка им направи знак да мълчат и Йоста предположи, че са влезли по средата на някой дубъл. Погледна с любопитство надясно, където очевидно се разиграваше сцената, но всичко се случваше зад кулисите, така че до тях достигаха единствено откъслечни думи.
	Приближиха се внимателно и репликите започнаха да се чуват по-добре, но все още не се виждаше нищо. Сцената като че ли беше между две жени, които говореха високо и емоционално. Накрая се чу мъжки глас, който извика: „Край!“. Чак тогава Патрик и Йоста се осмелиха да надникнат зад ъгъла. Йоста остана смаян. От другата страна на шперплата беше пресъздадена истинска стая, сякаш излязла от седемдесетте години на миналия век. Беше като пътуване във времето. Всеки детайл в стаята караше спомени от едно изгубено минало да изплуват обратно в съзнанието му.
	В стаята имаше две жени, които разговаряха с режисьора. Йоста разпозна Мари, по-възрастната от тях. Беше гримирана така, че да изглежда изтощена и болна. Сцената явно се развиваше в края на живота на Ингрид, когато ракът вече беше в напреднала фаза. Зачуди се коя тогава беше по-младата жена и заложи на някоя от дъщерите на Ингрид.
	Мари ги забеляза и спря по средата на изречението. Патрик й махна да се приближи, а тя каза нещо на жената и режисьора, преди да се отправи към тях с бодра крачка.
	— Извинете ме за външния ми вид — каза Мари и свали шала, който покриваше косата й.
	Кожата й беше по-сива и имаше бръчки и гънки. В известен смисъл това донякъде я правеше по-красива.
	— С какво мога да ви услужа днес? — попита тя лениво и посочи диваните, които се намираха малко по-встрани от снимачната площадка.
	Щом се настаниха, Патрик погледна Мари.
	— Разполагаме с нова информация, свързана с алибито ти.
	— Моето алиби? — каза тя, а единствената реакция, която Йоста забеляза, беше леко присвиване на очите.
	— Да — каза Патрик. — Получихме сведения, че историята ти не е вярна. Интересуваме се най-вече къде си се намирала в понеделник около осем сутринта.
	— Аха — каза Мари и забави отговора си, като запали цигара. След няколко дръпвания попита: — И кой казва, че алибито ми не е вярно?
	— Не сме длъжни да те информираме за това. Въпросът остава. Продължаваш ли да твърдиш, че в неделя срещу понеделник си пренощувала при Йорген Холмлунд и двамата сте напуснали хотелската му стая заедно към осем часа?
	Мари мълчеше. Дръпна от цигарата още няколко пъти, после въздъхна.
	— Не, признавам си — каза тя, вдигна ръце и се засмя. — Прибрах се с едно младо захарче и… реших, че това вероятно ще ви шокира, така че предпочетох невинната лъжа.
	— Невинна лъжа? — повтори Йоста. — Осъзнаваш ли, че става дума за разследване на убийство?
	— Да, естествено. Но знам също така, че съм невинна, а режисьорът ми Йорген щеше да полудее, ако се окажех замесена в нещо, което би могло да провали снимките. Ето защо го помолих да ми осигури алиби, когато чух за убийството на малкото момиче. Подозирах, че ще дотърчите и ще почнете да се ровите в личния ми живот.
	Тя им се усмихна.
	Йоста все повече се дразнеше. Лекомисленото й отношение беше не просто арогантно, ами безчувствено и нечовешко. Сега им се налагаше повторно да губят ценно време, за да проверяват алибито й. Време, което биха могли да използват за други неща.
	— И този твърде млад мъж, с когото си прекарала нощта, има ли си име? — попита Патрик.
	Мари поклати глава.
	— Това е неприятното. Нямам представа как се казваше. Наричах го сладурче, за мен това беше достатъчно. Ако трябва да съм честна, интересувах се повече от тялото му, отколкото от името му.
	Тя изтръска цигарата си в препълнения пепелник на масата.
	— Окей — каза Патрик, някак си успявайки да запази търпение. — Не знаеш как се казва, но поне можеш да опишеш как изглежда. Или може би да ни кажеш нещо друго, което да ни помогне да го идентифицираме? Може би си запомнила името на някой негов приятел?
	— За съжаление, нямам такава информация. Беше в хотела с група момчета на неговата възраст, но единствено той изглеждаше добре, така че нямах причина да говоря с останалите. В интерес на истината, не бях особено заинтересована и от разговора с него. Предложих му да дойде с мен у дома, което той направи с охота, и това беше. На следващия ден трябваше да отида на снимки, така че го изгоних. Няма какво повече да се каже.
	— А външният му вид? — настоя Патрик.
	— Боже мой, изглеждаше като повечето двайсетгодишни момчета, които се мотаят тук лятото. Рус, синеок, зализана назад коса, скъпи маркови дрехи и леко снобарско поведение. Богаташко синче, най-вероятно. — Тя размаха цигарата си.
	— Значи не мислиш, че е местно момче? — попита Йоста и се закашля заради дима.
	— Не, говореше с леко гьотеборгски акцент. Вероятно е турист, дошъл тук с яхта. Но това е само предположение… — Тя се облегна назад и си допуши цигарата.
	Йоста въздъхна. Неизвестно момче на двайсетина години, вероятно турист от Гьотеборг. Това не стесняваше особено кръга. Лятно време през Фелбака минаваха хиляди младежи, отговарящи на това описание.
	— Дъщеря ти видя ли го? — попита той.
	— Не, тя спеше — отговори Мари. — Знаеш ги тийнейджърите. Проспиват половината ден.
	Патрик вдигна вежда.
	— Съпругата ми ми разказа за човека в гората, когото твърдиш, че си видяла малко преди Стела да изчезне.
	Мари му се усмихна.
	— Съпругата ти е много интелигентна жена. Казвам ви това, което казах и на нея: полицаите пренебрегнаха тази следа и заради тяхното нехайство убиецът е нанесъл нов удар.
	Патрик се изправи.
	— Ако ти хрумне някакъв начин, по който би могла да ни помогнеш да открием младия мъж, с когото си прекарала нощта, обади ни се веднага — каза той. — В противен случай разполагаме само с твоите думи, а това не е достатъчно за алиби.
	Йоста също се изправи и погледна смаяно Мари. Тя им се усмихваше и изобщо не изглеждаше разтревожена от сериозната ситуация, в която се намираше.
	— Естествено — каза тя саркастично. — Готова съм на всичко, за да помогна на полицията.
	Повикаха я иззад кулисите и тя също стана.
	— Време е за следващия дубъл. Приключихме ли?
	— Засега — каза Патрик.
	Щом напуснаха хладното студио и излязоха на лятната жега, двамата се спряха за малко пред портата.
	— Вярваш ли й? — попита Йоста.
	Патрик се замисли продължително.
	— Всъщност не знам. Спонтанно бих отговорил не. Не се съмнявам, че би могла да заведе някое момче в дома си, без дори да знае името му. Но не ми се струва много правдоподобно това, че е излъгала, защото не е искала да се ровим в личния й живот.
	— Да, аз също съм скептично настроен — каза Йоста. — Въпросът в такъв случай е какво се опитва да скрие. И защо.


>	Случаят „Стела“

	_Ненадейно Мари просто изчезна. Мислеха си, че имат някакъв контрол, че все още могат да решават. Но бавно осъзнаха, че нищо не зависи от тях. А после Мари беше изпратена при друго семейство._
	_Понякога Хелен й завиждаше. Може би й беше по-добре там, където се намираше. Може би бе попаднала в добър дом, при добри хора. Такива, които я харесват. Или поне така се надяваше. Едновременно с това тази мисъл я изпълваше със завист._
	_Хелен от своя страна живееше в затвор, по-лош от онези с решетките. Животът й вече не й принадлежеше. Денем родителите й следяха всяка нейна крачка. Нощем пък сънищата не й даваха мира и пред очите й се разиграваха едни и същи сцени, отново и отново. Не беше спокойна нито за миг._
	_Беше на тринайсет, а животът й приключи още преди да е започнал. Всичко беше лъжа. Понякога копнееше истината да излезе наяве, но знаеше, че никога не би могла да я изрече. Истината беше твърде съкрушителна, щеше да разруши всичко._
	_Мари й липсваше. Всяка минута. Всяка секунда. Липсваше й така, както на човек му липсва отрязана ръка или крак. Мари беше като част от нея. Преди бяха те срещу света. Но сега Хелен бе останала сама._

	* * *

	Почувства истинско облекчение, че се сети какво в портрета не й бе давало мира. Сега Патрик и колегите му можеха да поемат щафетата. Но макар да съзнаваше, че е необходимо да се направи нов оглед на тялото, Ерика се съмняваше, че след толкова години ще могат да намерят кой знае какво. Телата бързо се разпадаха.
	Виола остана шокирана, когато Ерика й се обади и й съобщи теорията си и какво ще последва от това. Каза, че ще поговори с братята си и след десет минути се обади на Ерика и съобщи, че всички подкрепят решението на полицията тялото да се ексхумира. Те също искаха отговори.
	— Наистина не изглеждаш особено свежа — каза Паула и й наля още малко кафе.
	Двете останаха в кухнята с дневника на Лейф. Помагаха си в опитите да разчетат заврънкулките му. Най-интересно беше мистериозното число „11“ от деня на смъртта му. Лейф бе притежавал безнадеждно завъртяния почерк на по-старото поколение, а явно бе имал и страст към необичайните съкращения, така че записките в календара приличаха по-скоро на някакъв шифър.
	— Дали не е температурата? — попита Паула, мижейки към разтворената книга, сякаш това би й помогнало да разтълкува почерка.
	— Не — каза Ерика. — Седмица по-рано е написал „55“, така че едва ли става дума за времето. — Тя изпъшка. — Математиката и цифрите винаги са били ахилесовата ми пета, а и днес не съм в най-добрата си кондиция. Бях забравила, че на човек може да му е толкова лошо.
	— Надявам се поне, че сте се забавлявали.
	— Беше неочаквано хубаво! Днес на няколко пъти опитах да се обадя на Кристина, но тя вероятно все още лежи, заровила глава под възглавницата…
	— Май трябва да последваш примера й.
	— Да, би трябвало — измърмори Ерика, продължавайки да се взира в загадъчните записки.
	Йоста влезе в кухнята.
	— Здравейте, момичета, още ли сте тук? Няма ли да се прибереш и да си легнеш, Ерика? Изглеждаш доста отпаднала.
	— Щях да се чувствам по-добре, ако не ми го натякваха през цялото време.
	— Как мина? — попита Паула. — Какво каза Мари?
	— Твърди, че се е прибрала с някакво младо момче, чието име не знае. Съчинила цялата история с режисьора, защото искала възможно най-бързо да се сдобие с алиби, което бихме приели.
	— Вярвате ли й? — попита Паула.
	— Не, и двамата с Патрик се съмняваме в думите й — каза той и си наля кафе. После застана зад Ерика и разгледа разлистения календар. — Стигнахте ли донякъде? — попита той.
	— Не, записките са като неразгадаем шифър. Ти имаш ли идея какво може да означават числата „55“ и „11“? — Ерика показа на Йоста тайнствените бележки.
	— Какви числа? — попита той. — Пише „SS“ и „JJ“.
	Паула и Ерика го зяпнаха, а Йоста се засмя на учудените им изражения.
	— Разбирам, че ви е трудно да го разчетете, но майка ми имаше същия почерк. Това са букви, не цифри. Предполагам, че са инициали.
	— Прав си — възкликна Ерика. — Букви са!
	— SS и JJ… — каза Паула замислено.
	— Джеймс Йенсен*, може би? — предположи Йоста.
	[* На шведски името се изписва James Jensen. — Б.пр.]
	— Да, възможно е — отвърна Паула. — Тези инициали не се срещат толкова често. Въпросът тогава е защо Лейф е записал името на мъжа на Хелен в календара си. Имал е уговорка с него? Срещнали ли са се?
	— Ще трябва чисто и просто да попитате Джеймс — каза Ерика. — А какво мислите за „SS“? Кой може да е това? Разбира се, би могъл да е просто някой познат на Лейф, но Виола каза, че към края на живота му единственото, което имало значение за него, бил случаят „Стела“. Затова мисля, че инициалите по някакъв начин са свързани с разследването.
	— Да, изглежда вероятно — съгласи се Йоста.
	— За всеки случай ще се обадя на Виола да я питам. Няма нужда сами да си усложняваме живота, може би тя веднага ще се сети кой е „SS“.
	— Докато чакаме загадката да се разплете, можем само да се надяваме, че медицинският преглед на трупа ще даде някакви резултати — каза Йоста.
	— Да, винаги е трудно, когато случаите са толкова назад във времето — каза Паула. — Хората забравят, доказателствата се заличават, а с отварянето на гроба стреляме в тъмното. Нямаме представа дали то би могло по някакъв начин да ни осигури доказателства, че Лейф е бил убит.
	Ерика кимна.
	— Лейф сигурно е бил изправен пред същото предизвикателство, когато се е захванал повторно със случая „Стела“. Разстоянието на времето. Въпросът е дали е попаднал на нова информация, или е забелязал нещо в старите материали. Така ми се иска да имахме достъп до разговорите с Мари и Хелен. — Тя прокара ръка през косата си. Дори корените я боляха.
	— Ако „JJ“ наистина е Джеймс Йенсен, може би той ще ни просветли дали наистина е трябвало да се срещне с Лейф — каза Йоста. — И дали това е станало… — Той погледна Паула. — Какво ще кажеш? Да се отбием до Фелбака и да поговорим с мъжа на Хелен? Тъкмо ще те закараме, Ерика. Освен ако не искаш да хванеш автобуса, разбира се…
	— О, не — каза Ерика. Само при мисълта за автобуса й се догади.
	— Първо ще му се обадим да проверим дали си е вкъщи, но няма да казваме за какво става дума. После тръгваме. Окей? — Йоста ги погледна въпросително.
	Двете кимнаха, а Паула се наведе към Ерика.
	— Да знаеш, че в полицейската кола имаме торбички за повръщане, ако се наложи.
	— О, я стига — каза Ерика.
	Паула се засмя и отиде да позвъни на Джеймс.

	* * *

	Басе се събуди от бодливите лъчи на слънцето. Внимателно отвори едно око. Дори само това движение го накара да се почувства, сякаш главата му ще експлодира. Устата му беше едновременно лепкава и суха. Отвори и другото око и с мъка успя да седне. Намираше се на дивана във всекидневната и явно бе спал под странен ъгъл, защото вратът го болеше.
	Той разтърка шията си и се огледа. Слънцето беше високо в небето и Басе погледна колко е часът. Дванайсет и половина. Доколко бяха стояли снощи?
	Изправи се, но веднага му се прииска отново да седне. Навсякъде имаше спящи хора. На пода лежаха две счупени лампи. Паркетът беше надраскан. Диванът, на който бе спал, беше покрит с остатъци от храна и празни бутилки бира. Тапицерията беше съсипана. Белият фотьойл целият беше лекьосан с червено вино, а бутилките уиски от колекцията на баща му стояха празни по рафтовете на библиотеката.
	Боже господи. Родителите му щяха да се приберат след седмица. Никога нямаше да успее да приведе къщата в приличен вид. Щяха да го убият. Идеята не беше на партито да идват толкова много гости. Басе дори не познаваше половината от изпоналягалите по пода хора. Цяло чудо беше, че никой не бе викнал полиция.
	За всичко бяха виновни Вендела и Нилс. Идеята беше тяхна. На някого от тях. Не си спомняше точно. Трябваше да ги намери, те можеха да му помогнат.
	Чорапите му се намокриха, щом направи няколко крачки. Килимът беше влажен и лепкав и миришеше остро на бира. Вонята беше толкова отвратителна, че той усети как стомахът му се надига, но успя да потисне гаденето. Нилс и Вендела не бяха сред хората, спящи във всекидневната. Едно момче лежеше със свалени гащи и той се зачуди дали да го покрие с нещо, но си имаше по-големи проблеми от това, че на някого му се виждаше пишката.
	Басе тръгна към стълбището и се довлече до горния етаж. Дори само това леко усилие го изпоти. Не искаше да се обърне, не искаше отново да види опустошението долу.
	В спалнята му имаше трима души, които спяха, но нито един от тях не беше Вендела или Нилс. Цялата стая смърдеше. Някой беше оповръщал клавиатурата му, а съдържанието на чекмеджетата беше пръснато по пода.
	Щетите в спалнята на мама и татко бяха по-малко, но и там миришеше на драйфано. На пода от другата страна на леглото имаше голяма локва, а спалното бельо беше цялото омазано. Не само с повръщано. Чаршафът и одеялото бяха покрити с черни петна.
	Басе спря на място. В съзнанието му изплуваха бледи спомени, като полароидни снимки. Снощи бяха тук, нали? Видя Нилс да се хили, обърнат към Вендела, която държеше препълнена чаша в ръка. Чу момчешки гласове. Кой още беше с тях? Колкото повече се напрягаше да си спомни, толкова по-неясни ставаха образите.
	Стъпи на нещо твърдо и изпсува. На пода имаше маркер без капачка, който беше оставил черни петна по покрития с байц бял дървен под, с който мама толкова се гордееше. Маркер. Джеси. Планът на Вендела. Какво смятаха да правят? И какво бяха направили? На Басе му се привидяха женски гърди. Бели и наедрели. Лежеше върху някого и гледаше гърдите отблизо. Беше ги хванал. Тръсна глава, опитвайки се да избистри спомените си, но от рязкото движение главата му направо щеше да се пръсне.
	Десният му джоб извибрира и той извади непохватно телефона си. Нилс му бе пратил съобщение. И множество снимки. С всяка следваща паметта му се възвръщаше. С ръка на устата, Басе се втурна в банята на родителите си.

	* * *

	Патрик седеше в кабинета си в управлението и пишеше доклад за необичайната среща с Мари. Мислите му обаче постоянно се връщаха към записките на Лейф. Йоста му беше разказал за теориите им и сега Патрик също размишляваше над мистериозните инициали. Веднага бе разрешил на Йоста и Паула да отидат да говорят с Джеймс. Стреляха наслуки, но понякога именно такива опити попадаха в целта и тласкаха разследването напред.
	Мелодията на телефона му го изтръгна от размислите и Патрик се пресегна да вдигне.
	— Педерсен е — каза рязък глас. — Зает ли си?
	— Не и с нещо неотложно. Какво става, да не работиш в неделя?
	— Това лято не ми остава много свободно време. Труповете през юли бяха рекорден брой, а август не се очертава по-добър. Старият рекорд беше на трийсет години.
	— По дяволите — каза Патрик, но любопитството го изгаряше.
	Педерсен обикновено не се обаждаше, ако не разполагаше с полезна информация, а в момента разследването страдаше от остра липса на физически доказателства. Разполагаха единствено с косвени доказателства и спекулации, слухове и предположения.
	— А освен това чух, че ще ни докарате още един. Някакво старо самоубийство?
	— Да, Лейф Хермансон. Той е ръководел разследването по случая „Стела“. Утре ще го изровим, пък ще видим дали ще открием нещо.
	— Ще отнеме време — каза Педерсен. — А що се отнася до момичето, тази седмица ще приключа с окончателния доклад, вероятно в сряда. Надявам се. Но исках още сега да ти съобщя нещо, може да се окаже от помощ.
	— Да?
	— Намерих два отпечатъка. Върху клепачите. Тялото е било измито, така че по него нямаше следи. Само че този, който я е почистил, е забравил клепачите. Предполагам, че отпечатъците са попаднали там, когато извършителят е затворил очите й.
	— Да… — каза Патрик замислено. — Можеш ли да ми ги пратиш? В момента нямаме заподозрян, но намерихме отпечатъци на първичното местопрестъпление и бих искал Турбьорн Рууд да ги сравни с тях.
	— Веднага ще ти ги пратя — каза Педерсен.
	— Благодаря. И благодаря, че отдели време да ми се обадиш, въпреки че сте толкова натоварени. Надявам се положението да се подобри.
	— Аз също — въздъхна Педерсен. — Направо сме грохнали. Всички.
	След като приключиха разговора, Патрик се загледа нетърпеливо в монитора.
	Това беше една от мистериите на живота — колкото по-силно човек чакаше нещо, толкова по-дълго време отнемаше да го получи. Но накрая защитената имейл програма изпиука и в пощата се появи писмо от Педерсен.
	Патрик отвори прикачените документи. Два ясни отпечатъка.
	Взе телефона си и позвъни на Турбьорн.
	— Хедстрьом. Слушай, моля ти се на колене, трябва ми помощ за нещо суперважно. Педерсен току-що ми прати два отпечатъка, които е открил върху тялото на Неа, и бих искал да ги сравня с тези, които ти намери върху опаковката в обора.
	Турбьорн изсумтя.
	— Не може ли да почака, докато сме готови с всичко? Предпочитам първо да приключим с цялостния оглед на уликите. А и ще пуснем отпечатъците в базата данни, това не е ли достатъчно?
	— Разбирам, но интуицията ми подсказва, че ще имаме съвпадение.
	Осъзна, че звучи умолително, затова млъкна и остави Турбьорн да помисли.
	След дълго мълчание Турбьорн каза кисело:
	— Добре. Прати ми ги, ще се погрижа да бъдат сравнени с другите възможно най-бързо. Окей?
	— Благодаря! — каза Патрик. — Златен си.
	Турбьорн измърмори нещо и затвори. Патрик си отдъхна. Може би най-накрая щяха да попаднат на по-конкретна следа.

	* * *

	— Ехо? — викна Ерика, щом влезе в къщата.
	Ана беше в кухнята и разговаряше по телефона, но щом я видя, бързо затвори.
	— Здрасти!
	Ерика я погледна подозрително.
	— С кого говореше?
	— С никого. Тоест… просто с Дан — каза Ана и се изчерви.
	Ерика се притесни. Ако можеше да е сигурна в нещо, то беше, че Ана не е говорила с Дан. По простата причина че самата Ерика току-що се бе чула с него. Би могла директно да я попита какво крие от нея, но същевременно искаше да покаже на Ана, че й се доверява. Малката й сестра цял живот се беше борила да поправи грешките си и да продължи напред. Ако Ерика започнеше да я разпитва или я изобличеше в лъжа, това би означавало да разруши доверието, което бяха изградили помежду си. Сега, когато сестра й най-накрая бе възстановила равновесието си, Ерика не би посмяла току-така да го наруши. Затова си пое дълбоко дъх и си замълча. Засега.
	— Бедната, как си? — попита Ана.
	Ерика се строполи на един от столовете.
	— Както може да се очаква. И това, че всички държат да отбележат, че изглеждам ужасно, не ме кара да се чувствам по-добре.
	— Разбирам, но не може да се отрече, че си имала и по-добри дни — каза Ана и се поусмихна.
	После седна срещу Ерика и й подаде чиния с кифли. Ерика се загледа в тях, водейки вътрешна борба. В крайна сметка реши, че ако има ден, в който да си е заслужила обилна доза въглехидрати, това беше днес. Тялото й копнееше и за пица, така че довечера щеше да се разходи до „Ботхакет“. Децата щяха да са във възторг. Патрик само щеше да се престори, че протестира, но вътрешно щеше да подскача от щастие.
	Тя си взе кифла и отхапа половината наведнъж.
	— Какво казаха? За теорията ти, че не е било самоубийство?
	Ана също си взе кифла и Ерика забеляза, че коремът й действа като отлична обирачка за трохи.
	— Съгласиха се. Патрик вече е успял да уреди ексхумация. Надяват се, че ще могат да го изровят вдругиден.
	Ана се закашля.
	— Вдругиден? Толкова бързо ли става? Възможно ли е изобщо? Мислех, че такива неща се задвижват бавно, от чисто административна гледна точка…
	— Накарал е прокурорът спешно да изготви молба до районния съд. С малко късмет ще отворят гроба във вторник. При всички положения Патрик вече урежда практическите подробности, защото очаква скоро да получат разрешение. С други думи, още нищо не е решено, но прокурорът е казал, че едва ли ще има проблеми.
	— Трябва вече да са свикнали Патрик да изравя трупове — каза Ана. — Прокурорът сигурно си държи по един формуляр под ръка, за всеки случай.
	Ерика не можа да не се засмее.
	— Така или иначе, ще е интересно да видим какво ще покаже новата аутопсия. А и семейството подкрепя решението, което е хубаво.
	— Да, разбира се, че биха искали да знаят какво всъщност се е случило.
	Ана си взе още една кифла. Остатъците от предната лежаха на купчинка върху огромния й корем.
	Ерика се огледа. Едва сега осъзна колко тихо е вкъщи.
	— Къде са децата? Да не спят?
	— Не, играят си при съседите — каза Ана. — А Дан е на плажа с нашите деца, така че мога да удържа позициите още известно време. Отиди да си легнеш. Казах ти вече, изглеждаш ужасно.
	— Благодаря — каза Ерика и се изплези, но прие предложението с удоволствие.
	Тялото й крещеше, че вече не е на двайсет. Въпреки това сънят не дойде веднага. Не можеше да не се зачуди с кого бе говорила Ана.


>	Бохуслен, 1672

	_Утрото бе студено и мъгливо. Разрешиха на Елин да се измие с парцал и кофа вода, които оставиха в килията й. Освен това й дадоха да облече чиста, бяла долна риза. Беше чувала слухове за изпитанието, но не знаеше как протича. Дали щяха да я хвърлят от кея и да я оставят да се бори с водата както може? Искаха ли да умре още в морето? Ако се удавеше, тялото й сигурно щеше да изплува чак напролет._
	_Отведоха я във Фелбака и пазачите я съпроводиха грубо до ръба на кея. Там беше пълно с хора и Елин се запита дали са избрали това място, за да я унизят колкото се може повече._
	_Щом се огледа, откри множество познати лица сред тълпата. Цареше оживление. Ела от Мьорхулт стоеше на няколко метра от нея. Очите й блестяха в очакване._
	_Елин извърна лице, не искаше Ела да види колко е изплашена. Надникна над ръба на кея. Водата беше толкова тъмна. Толкова дълбока. Щеше да се удави, ако я хвърлеха вътре, беше сигурна. Щеше да загине. Тук, до кея във Фелбака. Пред погледите на старите си приятели, старите съседи и старите врагове._
	— _Завържете я — каза шерифът на пазачите, а тя го погледна ужасено._
	_Ако я вържеха, нямаше да има никакъв шанс във водата, щеше да потъне на дъното и да умре сред раците и водораслите. Елин изкрещя и опита да се изплъзне от ръцете им, но мъжете бяха по-силни от нея и я повалиха на земята. Омотаха краката й с грубо въже и вързаха ръцете й зад гърба._
	_Малко встрани Елин мерна познати одежди и успя да вдигне глава. Брита беше в тълпата. Заедно с Пребен. Той държеше шапката си в ръце също толкова изнервено, колкото когато я посети в ареста. Брита обаче се усмихваше и наблюдаваше Елин, която лежеше овързана върху дъските. Пребен извърна глава._
	— _Сега ще видим дали ще изплува! — каза шерифът и се обърна към множеството._
	_Личеше си, че се наслаждава на вниманието и развълнуваната атмосфера и искаше да извлече колкото се може повече от ситуацията._
	— _Ако изплува, без съмнение е вещица. Ако потъне, значи не е. Тогава трябва бързо да се опитаме да я извадим._
	_Той се засмя и предизвика смях и сред публиката. Елин отправи молитва към Бог, както лежеше на земята, обездвижена с въже, което се впиваше в ръцете и краката й. Можеше да притъпи паниката единствено като се моли, но въпреки това дишането й беше учестено и плитко, сякаш се беше задъхала от тичане. Ушите й пищяха._
	_Щом я вдигнаха, въжето проряза кожата й и тя изпищя високо. Викът й обаче рязко секна, когато тя падна в морето и устата й се напълни със солена вода. Студът подейства на тялото й като шок. Очакваше, че ще изчезне под повърхността и сивото море ще я прибере. Само че нищо не се случи. Лежеше с лицето надолу, но можеше да вдигне глава и да си поеме дъх._
	_Вместо да потъне, Елин се носеше по водата. Хората на кея притаиха дъх. После започнаха да крещят едни през други._
	— _Вещица! — викна някой и към него веднага се присъединиха други гласове. — Вещица!_
	_Извадиха Елин от водата също толкова грубо, колкото я хвърлиха вътре, но този път тя не пищеше. Вече не изпитваше болка._
	— _Ето, виждате! — провикна се шерифът. — Вещицата плуваше като лебед!_
	_Тълпата изрева и Елин надигна тежко глава. Последното, което видя, преди да припадне, бяха гърбовете на Пребен и Брита, които се отдалечаваха. Ела от Мьорхулт я заплю и в същия миг Елин изгуби съзнание._

	* * *

	Джеймс не вдигна, когато му се обадиха, но Йоста и Паула решиха да рискуват. Надяваха се, че все пак ще го открият в дома му.
	— Ой, сладката бабка да не си продава имота? — каза Паула, когато подминаха малката червена къща.
	— Сладка бабка? — попита Йоста и погледна към къщата, пред която бе сложена табела „Продава се“.
	— Да, с Мартин я посетихме, когато говорихме със съседите. Беше над деветдесетгодишна, а я заварихме да гледа ММА.
	Йоста се засмя.
	— Защо не, може и аз да стана фен на ММА на стари години.
	— Сигурно не е лесно да убиваш времето, когато живееш толкова уединено и вече не можеш да ходиш никъде. Каза, че през повечето време седи до прозореца в кухнята и наблюдава какво се случва отвън.
	— Баща ми също го правеше — каза Йоста. — Чудя се защо. Може би това ти дава някакво усещане за контрол, когато животът започне да ти се струва твърде крехък.
	— Може би — каза Паула. — Но мисля, че това е шведски феномен. Само ние оставяме възрастните да си седят сами вкъщи. В Чили това би било немислимо, там се грижат за пенсионерите до смъртта им.
	— Значи, ако те разбирам правилно, майка ти и Мелберг ще живеят с теб и Йохана до края на живота си — пошегува се Йоста.
	Паула го погледна изплашено.
	— Сега като го казваш… шведският модел започва да ми се струва крайно привлекателен.
	— Подозирах, че така ще кажеш.
	Щом стигнаха до къщата на Хелен и Джеймс, Паула паркира до тяхната кола. Хелен отвори веднага след като почукаха. Изражението й не разкриваше какво смята за посещението им.
	— Здравей, Хелен — каза Йоста. — Бихме искали да говорим с Джеймс. Той у дома ли е?
	На Йоста му се стори, че клепачите й потръпнаха, но трепването изчезна толкова бързо, че може и да си беше въобразил.
	— Упражнява се в стрелба в гората зад къщата.
	— Можем ли да отидем, без да си рискуваме живота? — попита Паула.
	— Да, просто извикайте и предупредете, че идвате, няма страшно.
	Двамата действително чуха откъслечни изстрели и се отправиха по посока на звука.
	— Дори не смея да преброя колко закона нарушава, като стреля така насред гората — каза Паула.
	Йоста поклати глава.
	— Май е най-добре в случая да си затворим очите. Но някой друг път ще трябва да му обясним колко е неуместно.
	Изстрелите отекваха все по-силно. Йоста надигна глас:
	— Джеймс! Ние сме Йоста и Паула от полицията в Танумсхеде. Не стреляй!
	Стрелбата спря. За всеки случай Йоста се провикна още веднъж:
	— Джеймс! Потвърди, че си разбрал!
	— Чух ви! — отвърна Джеймс.
	Ускориха крачка и скоро го видяха малко по-навътре сред дърветата. Стоеше със скръстени ръце и беше оставил оръжието си върху един пън. Йоста не можа да не отбележи, че Джеймс изглежда доста внушително. Освен това явно обичаше да се облича като герой от американски военен филм, което не правеше вида му по-малко плашещ.
	— Знам, знам, не е разрешено да се упражнявам тук — каза Джеймс и вдигна ръце.
	— Да, ще трябва да поговорим за това в бъдеще — каза Йоста и кимна. — Но сега сме дошли за друго.
	— Нека само обезвредя пистолета — каза Джеймс и взе оръжието.
	— Това колт ли е? — попита Паула.
	Джеймс кимна гордо.
	— Да, колт М1911. Официално оръжие на въоръжените сили на САЩ от 1911 до 1985. Използвали са го и в двете световни войни, както и в Корея и Виетнам. Това е първият ми пистолет, получих го от баща си, когато бях на седем. С него се научих да стрелям.
	Йоста се въздържа да отбележи колко неподходящо е да се подари пистолет на седемгодишно дете. Не мислеше, че Джеймс би разбрал.
	— Научил ли си сина си да стреля? — попита вместо това, докато Джеймс внимателно, почти нежно, прибираше пистолета в една раница.
	— Да, той е много добър стрелец — каза Джеймс. — Иначе за нищо не го бива, но може да стреля. Всъщност днес цял ден се упражняваше, аз го заместих преди малко. От него би излязъл отличен снайперист в армията, но никога няма да може да покрие физическите изисквания. — Той изсумтя.
	Йоста погледна предпазливо към Паула. Погледът й разкриваше какво мисли за начина, по който Джеймс говореше за сина си.
	— Е, за какво става дума? — попита той и остави раницата с пистолета на земята.
	— За Лейф Хермансон.
	— Полицаят, който натопи съпругата ми за убийство? — каза Джеймс и сбърчи чело. — Защо искате да говорим за него?
	— Какво имаш предвид с „натопи“? — попита Паула.
	Джеймс изпъна гръб и отново скръсти ръце на гърдите си, при което бицепсите му придобиха гигантски размери.
	— Ами, не искам да кажа, че е нарушил закона или нещо такова, но се постара много усърдно да докаже, че съпругата ми е виновна за убийство, което не е извършила. И не вярвам, че изобщо е обмислял други версии.
	— Изглежда, той самият е започнал да се съмнява към края на живота си — каза Паула. — И имаме причина да смятаме, че в деня на смъртта си е осъществил някаква форма на контакт с теб. Имаш ли такъв спомен?
	Джеймс поклати глава озадачено.
	— Беше много отдавна, но не помня да сме се виждали или чували по онова време. Като цяло, нямахме вземане-даване. Защо си мислите, че сме общували?
	— Смятаме, че може би той те е потърсил, за да направи първата крачка — каза Йоста. — Като крайната му цел е била да се свърже с Хелен. Предполагам, че тя не е била особено добронамерено настроена към него.
	— Да, тук сте прави — каза Джеймс. — Ако е искал да говори с нея, по-лесно би било да мине през мен. Но той така и не опита. Дори не знам какво мисля по въпроса. Минаха много години, а ние се стремим да оставим всичко зад себе си.
	— Точно сега сигурно ви е трудно — каза Паула и се загледа в него.
	Той отвърна спокойно на погледа й.
	— Да, истинска трагедия. Най-вече за семейството на момичето, разбира се. Би било арогантно да се оплакваме, макар че интересът от страна на таблоидите е доста изтощителен. У дома даже идваха журналисти. Но едва ли ще се върнат… — Джеймс се усмихна леко.
	Йоста усети, че най-добре ще е да не го разпитва за това. Освен това смяташе, че до известна степен журналистите сами са си виновни. С всяка година ставаха все по-нахални и често прекрачваха границите на благоприличието.
	— Окей, нямаме повече въпроси към момента — каза Йоста и попита въпросително Паула, която кимна.
	— Ако се сетя нещо, ще се обадя — каза Джеймс услужливо. — Той посочи към къщата, която се мяркаше между дърветата. — Ще ви изпратя.
	Тръгна пред тях и Йоста размени поглед с Паула. Очевидно тя също не вярваше и на дума от казаното.
	Докато минаваха покрай къщата, Йоста погледна към горния етаж. Момче в тийнейджърска възраст го наблюдаваше безизразно от един от прозорците. С черната си коса и грима около очите приличаше на призрак. Йоста настръхна. Миг по-късно момчето беше изчезнало.

	* * *

	Когато Мари се прибра, Джеси седеше на кея. Беше намазала тялото и лицето си с някакъв крем, който намери в банята. Сигурно беше скъп. Не й помогна за пламтящите червени петна по кожата, но облекчи сърбежа. На Джеси й се искаше да има и някакъв крем за душата, или както там се наричаше онова, което се бе разбило вътре в нея.
	Когато се прибра, отново се изми отдолу, няколко пъти. Въпреки това продължаваше да се чувства мръсна. Гнусна. Беше изхвърлила дрехите на майката на Басе. Сега носеше стара тениска и памучен анцуг и гледаше залязващото слънце. Мари застана до нея.
	— Какво ти е на лицето?
	— Изгорях — каза тя.
	Мари кимна.
	— Да, малко слънце може да се отрази добре на пъпките ти.
	После влезе вътре. Не обели и дума за това, че Джеси не се бе прибрала снощи. Дали изобщо беше забелязала? Вероятно не.
	Сам се държа прекрасно. Предложи да я изпрати до тях. Да остане. Но тя имаше нужда да бъде сама. Сама с омразата, която растеше вътре в нея. Джеси я подхранваше. Някак си й действаше освобождаващо най-накрая да се предаде и да намрази света, без задръжки. През всички години досега се бе борила. Отказваше да приеме най-лошото за хората. Беше толкова наивна.
	Цял ден я засипваха съобщения. Дори не знаеше откъде са намерили номера й, но той явно се бе разпространил със същата скорост, с която и снимките. Тя отвори само първото съобщение. Продължи да получава и други, но просто натискаше „изтрий“. Всички бяха еднакви. _Курва. Уличница. Разпоретина. Дебелачка. Изрод._
	Сам също получи снимките. Пратиха му първото съобщение точно когато изтри последните следи от маркера. Той остави телефона настрани, хвана лицето й и я целуна. В първия момент Джеси се отдръпна. Чувстваше се гнусна и омърсена, знаеше, че дъхът й мирише на повръщано, въпреки че си изми зъбите в банята на Басе. На Сам обаче не му пукаше. Целува я дълго и тя почувства, че двамата споделят нагорещеното до червено кълбо омраза.
	Въпросът беше какво да правят.
	Слънцето се оцвети в червено и Джеси обърна лице към него. Чу как Мари отваря бутилка шампанско вътре. Всичко беше както преди. И въпреки това всичко се беше променило.

	* * *

	Патрик вече пиеше трета чаша кафе, откакто говори с Турбьорн Рууд. Криминалистът все още не се беше обадил.
	Той въздъхна и надникна към коридора. Мартин тъкмо минаваше бавно покрай кабинета му с чаша в ръка.
	— Изглеждаш малко изморен — каза Патрик, а Мартин се сепна.
	Патрик си го помисли още по време на сутрешната среща, но не искаше да го разпитва пред останалите. Знаеше, че Мартин има проблеми със съня, откакто Пия почина.
	— А, добре съм — каза той и влезе в кабинета му.
	Патрик го погледна учудено. Мартин се беше изчервил. От глава до пети.
	— Май има нещо, което не си ми казал? — отбеляза той и се облегна назад в стола си.
	— Ами… просто… — заекна Мартин и се загледа в обувките си.
	Изглежда, не можеше да реши на кой крак да се облегне.
	Патрик го наблюдаваше развеселен.
	— Седни и изплюй камъчето. Как се казва тя?
	Мартин седна и се усмихна засрамено.
	— Мете.
	— И…? — подкани го Патрик.
	— Има син на годинка. С бащата са разделени. От Норвегия е, работи като финансов помощник в една кантора в Гребестад. Снощи беше първата ни среща, така че не знам какво ще излезе…
	— Във всеки случай срещата, изглежда, е минала добре, съдейки по изтощения ти вид — засмя се Патрик.
	— Ами, да…
	— Как се срещнахте?
	— На детската площадка — каза Мартин, въртейки се като червей насреща му.
	Патрик реши да не го мъчи с повече въпроси.
	— Радвам се, че отново ходиш на срещи — каза той. — Или че във всеки случай си приел, че е възможно да срещнеш друг човек. Каквото и да стане, ще бъде различно, но това е окей. Никоя жена не може да замени Пия. Просто ще бъде нещо ново.
	— Знам — каза Мартин и отново се загледа в обувките си. — Мисля, че всъщност съм готов.
	— Добре тогава.
	Телефонът звънна и Патрик вдигна пръст, за да покаже, че иска Мартин да остане.
	— Да, прав беше, Хедстрьом — изръмжа Турбьорн.
	— Какво? Отпечатъците са от един и същи човек, така ли?
	— Несъмнено. Проверих в базата данни, но нямаше съвпадение. Сравних ги и с тези на родителите, отново без успех.
	Патрик въздъхна. Нямаше да е толкова лесно. Но във всеки случай поне можеха да изключат родителите от списъка с възможни заподозрени.
	— Това все пак ни дава някаква насока. Много ти благодаря.
	След като затвори, погледна Мартин.
	— Отпечатъците от тялото на Неа съвпадат с тези по опаковката от шоколадовата вафла.
	Мартин вдигна вежди.
	— Остава да видим дали ще ги открием в регистъра.
	Патрик поклати глава.
	— Турбьорн вече е проверил, няма съвпадение.
	Не вярваше, че убиецът е избрал жертвата си случайно. Убийството му се струваше по-планирано, по-лично. А и беше невъзможно съответствията със случая „Стела“ да са случайни. Затова не се учудваше, че не са открили собственика на отпечатъците в полицейския регистър.
	— Има доста хора, с чиито отпечатъци можем да ги сравним… — каза Мартин, след което се поколеба. — Неприятно ми е да го кажа, но като начало това са родителите на момичето. И…
	— Хелен и Мари — допълни Патрик. — И аз си го помислих, повярвай ми, но трябва да имаме по-сериозни основания, за да поискаме отпечатъците им. Тези на Петер и Ева обаче ги взехме още когато ги питахме за обора. Турбьорн ги е сравнил, не съвпадат.
	— Но отпечатъците на Хелен и Мари не са ли в регистъра? — попита Мартин. — Като се има предвид предишното разследване.
	Патрик поклати глава.
	— Не, били са деца и не са получили присъда, така че данните им не са въведени в регистъра. Но много бих искал да проверим отпечатъците им, особено сега, след като Мари остана без алиби. Самият факт, че ни е излъгала, ме кара да си мисля…
	— Да, съгласен съм, нещо там не е наред — каза Мартин. — Между другото, чу ли се с Йоста и Паула?
	— Да, Паула ми се обади. Джеймс твърди уверено, че не е имал какъвто и да е контакт с Лейф. Явно обаче Йоста и Паула се съмняват в истинността на думите му.
	— Но без да разполагаме с нещо по-солидно от голи предположения, няма как да го притиснем.
	— Именно — каза Патрик.
	— Да се надяваме, че Лейф все пак ще разкрие някоя тайна. Кога ще те уведомят за ексхумацията?
	— Утре сутринта — отвърна Патрик. — Но прокурорът не мисли, че ще имаме проблеми. Всичко е готово за вторник. — Той въздъхна и се изправи. — Не мисля, че има какво още да свършим днес, така че да се прибираме. Ако утре сутринта помислим на свежа глава, може би ще измъдрим как най-добре бихме могли да използваме новата информация.
	Той събра записките си и ги прибра в найлонова папка, която напъха в чантата си, след което се изправи.
	— Кога ще се видите отново?
	— Довечера. Синът й е при бившия за два дни, така че ще се възползваме…
	— Разбира се, само гледай този път да поспиш малко — каза Патрик и прегърна Мартин през рамо, докато излизаха навън.
	Мартин смотолеви нещо нечленоразделно в отговор.
	Почти бяха стигнали външната врата, когато Аника ги повика. Те се обърнаха и я видяха да сочи телефонната слушалка.
	— Обаждат се от болницата. Търсили са те, но не са се свързали.
	Патрик погледна телефона си. Вярно, имаше три пропуснати повиквания от един и същи номер.
	— Какво искат? — попита той, но Аника просто го подкани с жест да се приближи.
	Патрик отиде до рецепцията и взе слушалката. Изслуша съобщението, отговори с няколко кратки фрази и затвори. После се обърна към Аника и Мартин, които чакаха напрегнато.
	— Амина е починала преди няколко часа — каза той и усети, че му е трудно да говори. — Това означава, че вече не става дума просто за палеж. Говорим за убийство.
	Той се обърна и тръгна към кабинета на Мелберг. Трябваше да обсъдят с Карим какво да правят с децата. Майка им беше мъртва. И някой трябваше да им го съобщи.

	* * *

	От горния етаж се чуваха глухите звуци от някакво телевизионно шоу. Калил погледна Аднан, който избърса сълзите си. Бяха помолили да останат заедно. Това не се оказа проблем, общината така и така искаше възможно най-много хора да живеят споделено, за да може временните жилища да стигнат за всички.
	И ето ги тук. В малка стая в тъмно мазе във вила от петдесетте години. Въздухът беше застоял и вътре миришеше на влага и мухъл. Но бабата, на която принадлежеше къщата, беше мила. Предложи им храна и прекараха вечерта приятно, макар да не знаеха много общи думи на един и същи език. Яденето, което тя нарече телешка яхния, имаше леко странен вкус.
	След вечеря телефонът започна да звъни. Калил и Аднан на свой ред позвъниха на други хора. Всички искаха да намерят утеха едни в други. Красивата, весела, темпераментна Амина беше мъртва.
	Аднан отново избърса сълзите си.
	— Можем ли да посетим Карим? Може би Бил ще може пак да ни закара.
	Калил проследи празния поглед на Аднан надолу към лекьосания мокет. Допря палец до няколко от петната. Изглеждаха стари и засъхнали. Изглежда, никой не бе слизал тук от много време.
	— Не можем да му отидем на свиждане толкова късно — каза той. — Може би утре.
	Аднан сключи ръце и въздъхна.
	— Значи утре.
	— Мислиш ли, че са казали на децата? — Гласът на Калил отекна между студените каменни стени.
	— Ще оставят Карим да го направи.
	— Ако е в състояние.
	Аднан отново разтърка лице.
	— Как можа да стане така?
	Калил не знаеше дали въпросът е насочен към него, или към Бог.
	Швеция. Богата и свободна страна.
	— Много хора проявиха добрина — каза той. — Има и такива като Бил. Гун. Също и Ролф. И Стюре. Не трябва да го забравяме.
	Не можа да погледне Аднан в очите, докато го казваше. Потри силно едно от петната с крак.
	— Толкова ни мразят — каза Аднан. — Не го разбирам. Идват през нощта и искат да ни подпалят, без да сме им направили нищо. Знам какво казват всички. „Те са изплашени.“ Но ако хвърлиш факла в нечия къща и искаш семейството вътре да изгори само защото идва от друга страна, значи не си изплашен. Това е нещо друго…
	— Съжаляваш ли? — попита Калил.
	Аднан мълча дълго. Калил знаеше, че си мисли за братовчеда, когото бе видял да разстрелват, за чичо си, чийто крак беше откъснат при експлозия. Нощем крещеше имената им.
	Отговорът трябваше да е лесен, но вече не беше така. Не и след Амина.
	Аднан преглътна.
	— Не, не съжалявам. Нямахме избор. Но осъзнах нещо.
	— Какво? — попита Калил.
	— Че никога повече няма да имам дом.
	Двамата седяха в тъмното мазе. Веселата музика, идваща от горния етаж, се засили още малко.


>	Бохуслен, 1672

	_Елин вървеше като насън, докато я водеха към съда. Все още не можеше да разбере как се бе задържала на повърхността по време на изпитанието. Залата беше препълнена и Елин предположи, че много хора не бяха могли да влязат._
	_Шерифът беше казал, че ще бъде изправена пред правосъдието, но какво означаваше това? Имаше ли нещо, което би могло да я спаси? Имаше ли някой, който би могъл да й помогне?_
	_Сложиха я да седне най-отпред. Погледите на хората я накараха да се размърда нервно. Някои бяха любопитни, някои изплашени, някои злобни. Брита също беше там, но Елин не смееше да погледне към нея._
	_Съдията удари с чукчето си и тълпата се смълча. Елин погледна притеснено сериозните мъже пред себе си. Разпозна единствено Ларш Хиерне. Останалите бяха непознати, което ги правеше още по-страшни._
	— _Събрали сме се днес, за да установим дали Елин Йонсдотер е вещица. Видяхме я да плава във водата, а има и свидетели на деянията й, но Елин Йонсдотер има право да призове хора, които да дадат показания в нейна полза. Има ли такива?_
	_Елин огледа скамейките. Видя слугините от стопанството, съседите от Фелбака, Брита и Пребен, жени и мъже, на които беше помагала за проблеми със зъбите, главоболие, любовни мъки. Погледът й ги обиколи умолително един по един, но всички се извърнаха. Никой не се изправи. Никой не продума._
	_Никой не я защити._
	_Накрая се обърна към Брита. Тя беше отпуснала ръце върху все още не много големия си корем, а устните й се бяха извили в усмивка. Пребен седеше до нея. Гледаше надолу, а светлият му перчем падаше пред очите му. Колко бе обичала тази коса. Бе обичала да я гали, докато правят любов. Бе обичала Пребен. Но вече не знаеше какво чувства. Част от нея си спомняше обичта. Друга част го мразеше. Трета изпитваше отвращение от слабостта му. Той се носеше по течението и се огъваше и при най-малкото съпротивление. Елин трябваше да се досети, но беше твърде заслепена от милия му поглед и грижите му за дъщеря й. Беше си позволила да мечтае и умът й сам бе запълнил дупките, наместо да осъзнае, че нещо липсва. И сега тя беше тази, на която се падаше да плати цената._
	— _Щом никой не иска да се застъпи за Елин Йонсдотер, ще повикаме тези, които могат да свидетелстват срещу нея. Първа пред съда ще се яви Ела от Мьорхулт._
	_Елин изсумтя. Това не беше кой знае каква изненада. Знаеше, че Ела само чака сгоден случай да си отмъсти. Като дебел паяк, който дебне муха. Елин не я удостои дори с поглед, когато Ела седна на свидетелската скамейка._
	_След като се закле, започнаха да я разпитват. Тя се изпъчи и заразказва, размахвайки широко ръце:_
	— _Първо забелязахме, че тя може да прави неща, които нормален човек не би трябвало да умее. Стариците от селото тичаха при нея, за да им помага с всякакви проблеми, било болки в краката, било в корема. Девойките пък я търсеха, когато искаха да подмамят някой мъж. Но аз веднага се досетих, че нещо не е както трябва, на човека не е дадено да има власт над тези неща, това е дяволска работа, веднага разбрах. Но кой да слуша Ела от Мьорхулт? Не, търчаха при нея с болежките си, а тя им даваше кремове и отвари и редеше дълги заклинания. Това не са неща, с които се занимава една набожна жена._
	_Тя се огледа. Множество глави кимаха в съгласие. Дори измежду тези, които охотно бяха търсили помощта й._
	— _А каква е работата с херингата? — попита Хиерне и се наведе към Ела._
	_Тя кимна разпалено._
	— _Да, веднъж уловът беше слаб и си знаех, че Елин го е причинила._
	— _Че го е причинила? — попита Хиерне. — Как?_
	— _Една вечер я видях как слага нещо във водата. Всички знаят, че ако хвърлиш медно конче в морето, това ще подплаши херингата._
	— _Но какъв е бил мотивът й да го стори? Тя и покойният й съпруг също се изхранваха с риболов._
	— _Ами, това само показва колко е зла. Способна е да остави собственото си семейство да гладува само защото има зъб на останалите. Предния ден се беше скарала с няколко от съпругите на рибарите, които работеха на лодката на Пер. И след това херингата изчезна._
	— _А офицерът? Какво се случи в деня, когато той им съобщи, че лодката на Пер ще бъде конфискувана, защото тайно е внесъл буре сол от Норвегия?_
	— _Да, чух как тя го прокле, докато той се отдалечаваше от къщата им. Сипеше гнусни клетви, каквито само дяволът можеше да е сложил в устата й. Никой Божи човек не би изрекъл думите, които тя отправи към него. А после по пътя… — Тя замълча._
	_Присъстващите затаиха дъх._
	— _Офицерът и сам ще разправи какво го е сполетяло — каза Хиерне. — Но нека Ела довърши историята си._
	— _По пътя към дома конят му го хвърлил от гърба си. Право в канавката. Веднага разбрах, че това е дело на Елин._
	— _Благодаря на Ела, както казах, по-късно ще чуем и самия офицер Хенрик Мейер. — Той се прокашля. — Това ни отвежда до най-сериозното обвинение срещу Елин Йонсдотер. Това, че с магьосническите си умения е предизвикала потъването на лодката на мъжа си._
	_Елин ахна и се вторачи в Ела от Мьорхулт. Знаеше, че не бива да се обажда, без да са я заговорили, но не можа да се сдържи._
	— _Ела да не си е изгубила ума? Аз да съм направила така, че лодката на Пер да потъне? Заедно с целия екипаж? Това е лудост!_
	— _Елин Йонсдотер да мълчи! — викна Хиерне._
	_Ела от Мьорхулт се хвана за гърдите и размаха носна кърпичка пред лицето си._
	_Елин отново изсумтя. Какъв театър само._
	— _Ела да не обръща внимание на обвиняемата — каза Хиерне и сложи успокоително ръка на рамото й. — Тя може да продължи._
	— _Елин беше бясна на съпруга си, на Пер. Беше му ядосана заради бурето сол и защото той искаше да се качи на кораба в лошото време. Чух я да казва, че се надява морето да го прибере, ако Пер излезе в открито море._
	— _Какво стана после? — подкани я Хиерне._
	_Всички се наведоха развълнувано напред. Не се знаеше кога пак ще се случи нещо толкова интересно._
	— _Те потеглиха в бурята и видях как след тях полетя един гълъб. Това беше Елин, някак си я разпознах, въпреки че не беше в човешка форма. Когато тръгна след лодката, разбрах, че съпругът ми повече няма да се прибере. Така и стана. — Тя изхлипа шумно и си издуха носа в кърпата. — Той беше толкова добър мъж, чудесен баща на петте ни деца, а сега лежи на дъното на морето и рибите го ръфат само защото тази… тази вещица се беше ядосала на своя си мъж!_
	_Тя посочи Елин, която нямаше сила да направи друго, освен да поклати глава. Това беше нереално. Чувстваше се, сякаш сънува кошмар и всеки момент ще се събуди. Но после отново видя доволната усмивка на Брита и сведената глава на Пребен._
	_В този момент осъзна ужасната действителност._
	— _Нека Ела разкаже и за недоносчето — каза Хиерне._
	_На Елин й се догади. Нямаше ли нищо свято за тези хора?_
	— _Явно е забременяла, след като е блудствала с дявола — каза Ела от Мьорхулт и през залата премина шепот. — После отиде при сестра ми, за да се отърве от изродчето. Видях го с очите си. Когато влязох в къщата, то беше в една кофа до вратата. По нищо не приличаше на дете, беше като отражение на самия дявол, разкривено и толкова грозно, че стомахът ми се обърна._
	_Няколко жени изпищяха. Приказките за блудство с дявола и раждане на сатанински изчадия бяха нещо необикновено._
	— _Сестрата на Ела е изродила недоносчето и тя също ще даде показания — каза Хиерне и кимна. Обсъждаха се сериозни неща и той се стараеше отношението му да е подобаващо._
	_Елин клатеше глава. Ръцете й трепереха в скута, а тежестта на обвиненията я накара да сведе поглед към широките дървени дъски. А дори не знаеше какво още я очаква._

	* * *

	Прекараха два дни във фрустрирано очакване. Но макар че разследването на практика беше спряло, Йоста по никакъв начин не можеше да се оплаче от липса на работа. Продължаваха да получават сигнали по телефона, особено сега, когато вестниците не просто излизаха с гръмки заглавия за случая, ами пуснаха черни афиши за смъртта на Амина. Това подбуди разгорещен дебат за бежанската политика, като и двете страни опитваха да използват смъртния случай като аргумент в своя полза. Едните твърдяха, че пожарът е резултат от пропагандата на „Приятели на Швеция“ и омразата към бежанците, която те насаждаха. Другите твърдяха, че пожарът е следствие от притеснението на шведското население, породено от неустойчивата правителствена политика. Някои дори смятаха, че бежанците сами са запалили центъра.
	На Йоста му се гадеше от цялата работа. Мнението му по въпроса беше, че бежанската политика трябва, разбира се, да се разгледа внимателно и да се обсъди. Определено имаше място за подобрения. Не можеше просто да отворят границите и да приемат неограничен брой хора, първо трябваше да има работеща инфраструктура, за да могат имигрантите да се интегрират плавно в обществото. Дотук беше съгласен.
	Това, което не харесваше в реториката на „Приятели на Швеция“ и техните избиратели, беше, че те хвърляха вината за проблемите върху имигрантите. Някак си те се оказваха лошите, защото са дошли тук.
	Да, сред тях имаше и гнили ябълки, като полицай не можеше да си затвори очите за това. Но преобладаващата част бяха дошли, за да спасят себе си и семействата си, да изградят по-добър живот в нова страна. Никой не би напуснал родината си и всичките си близки, знаейки, че може би никога няма да се върне, ако не беше наистина отчаян. Йоста не можеше да не се чуди какво биха направили шведите, които се вайкаха, че бежанците идват тук и източват ресурсите ни, ако в Швеция бушуваше война и собствените им деца бяха в постоянна опасност. Нима те нямаше да са готови на всичко, за да ги спасят?
	Йоста въздъхна и захвърли вестника. Аника винаги оставяше днешните издания на масата в кухнята, но в повечето случаи той просто преглеждаше набързо всичката помия. Бяха длъжни обаче да следят какво се пише за случая. Спекулациите и грешните твърдения бяха провалили не едно разследване.
	Паула влезе в кухнята. Изглеждаше още по-изморена от обикновено и Йоста я погледна състрадателно.
	— Децата ли?
	Тя кимна, наля си кафе и седна срещу него.
	— Да, не спират да плачат. А през нощта имат кошмари и се будят. Мама беше с тях в болницата, когато Карим им съобщи. Не знам как е намерила сили. Опитваме се да уредим Карим и децата да наемат жилище в блока, когато го изпишат от болницата. Един от апартаментите стои празен от известно време, а и е точно до нашия, така че се надявам да е добър вариант за тях. Проблемът е, че общината смята, че наемът е твърде висок, та ще видим какво ще стане.
	Паула поклати глава.
	— Чух, че вчера е минало добре — каза след малко. — С ексхумацията.
	— Да, мина прилично, предвид обстоятелствата. Сега чакаме новини. Но куршумът е изчезнал след първата аутопсия. Дори не е бил регистриран като улика. Колегите преровиха всичко, което е останало от случая, а то не е много, но не откриха куршум. Доказателствата по принцип трябва да се съхраняват седемдесет години, щеше да е добре, ако това се спазваше и на практика.
	— Не знаем защо не могат да открият куршума — каза Паула дипломатично. — Но тогава никой не е подозирал, че Лейф би могъл да е убит. Изглеждало е като класическо самоубийство.
	— Няма значение. Доказателствата не може просто да изчезват — каза Йоста кисело.
	Знаеше обаче, че не е справедлив. В Националната лаборатория по криминалистика вършеха фантастична работа. Съдебните медици също, особено като се имаше предвид ограничения им бюджет и количеството работа, с която бяха затрупани. Но липсващият куршум беше поредният повод за недоволство в това разследване, в което постоянно удряха на камък. Йоста беше напълно убеден, че предполагаемото убийство на Лейф Хермансон е свързано със случая „Стела“. Искаше му се просто да можеха да открият конкретно доказателство, което да потвърди тази теза.
	— Предполагам, няма напредък и с издирването на евентуалния млад жребец, за когото разказа Мари? — попита Йоста, след което си взе една бисквита „Балерина“ и отдели старателно двете половини, за да може да оближе шоколада по средата.
	— Не, говорихме с доста от гостите в „Стура Хотелет“, но никой не е видял нищо. А режисьорът потвърди, че е бил с гримьорката, а не с Мари. Твърди, че Мари го е помолила да излъже, защото е знаела, че ще я заподозрат, ако няма алиби. Той също знаел за мистериозния млад мъж, но не ги е видял заедно в хотела…
	— Дълбоко се съмнявам, че той изобщо съществува — каза Йоста.
	— Ако лъже, то защо го прави? Ако предположим, че има нещо общо с убийството на момичето, опираме до същия въпрос. Защо? Какъв е мотивът?
	Телефонът на Паула звънна и ги прекъсна.
	— О, здравей, Дагмар — каза тя и вдигна въпросително свободната си ръка към Йоста.
	Заслуша се съсредоточено и след малко лицето й грейна.
	— Не, божичко, няма проблеми, че си забравила. Важното е, че сега си се сетила! Идваме веднага.
	Тя приключи разговора и погледна Йоста.
	— Вече знам как можем да проверим автомобилите, минали покрай имота на семейство Берг по времето, когато Неа е изчезнала. Хайде.
	Тя се изправи, но се спря и по лицето й се разля усмивка.
	— Всъщност ще взема Мартин. После ще ти обясня…

	* * *

	Патрик седеше пред бюрото си и се опитваше да планира задачите за деня. Но накъде да тръгнат, при положение че всички улици са задънени? Възлагаше всичките си надежди на ексхумацията. Педерсен бе обещал, че ще се обади още тази сутрин. И съвсем вярно, телефонът звънна точно в осем.
	— Привет — каза Патрик. — Това беше бързо!
	— Да, и имам да ти съобщя две неща — каза Педерсен.
	Патрик се поизправи в стола. Звучеше обещаващо.
	— Най-напред, готов съм с окончателния доклад от аутопсията на Линеа Берг. Ще е при теб до час. Само че в него няма нищо, което вече да не знаеш от крайно нерегламентираните ми временни доклади, които трябва да си останат между нас…
	— Както винаги, знаеш го — потвърди Патрик.
	Педерсен се прокашля.
	— Така, имам да ти кажа нещо, свързано с тялото, което получихме от вас вчера. Лейф Хермансон.
	— Да? Предполагам, че още не сте имали време да започнете с него, така че за какво става дума?
	Педерсен въздъхна.
	— Ами, за изчезналия куршум, нали се сещаш… Онзи, който не е регистриран никъде и сякаш просто се беше изпарил?
	— Да… — каза Патрик напрегнато.
	Щеше да експлодира, ако Педерсен скоро не изплюеше камъчето.
	— Е, намерихме го.
	— Прекрасно! — възкликна Патрик. Най-накрая бяха извадили късмет. — Къде? На дъното на някое чекмедже?
	— Мне… в ковчега…
	Патрик зяпна. Да не би да беше чул грешно? Опита да открие някаква логика в думите на Педерсен, но не можа.
	— В ковчега? Как може куршумът да попадне в ковчега?
	Той се засмя, но Педерсен не се присъедини. Вместо това каза изморено:
	— Разбирам, че звучи като шега, но както обикновено, става дума за човешкия фактор. Патоанатомът, извършил аутопсията, точно тогава се развеждал и съответно наблягал повечко на уискито. Впоследствие всичко се наредило, но в работата на предшественика ми се забелязват известни… липси през периода, когато личният му живот бил най-объркан.
	— И искаш да кажеш…?
	— Искам да кажа, че съдебният лекар така и не е извадил куршума от тялото. Останал вътре в главата, но с годините меките части са се разградили и накрая е изпаднал навън.
	— Шегуваш се — каза Патрик.
	— Повярвай ми, иска ми се да беше така — въздъхна Педерсен. — За жалост, даже няма на кого да се скарам. Мъжът е починал от инфаркт миналата година. Във връзка с третия си развод.
	— Но сега куршумът е във вас?
	— Не е тук. Веднага го пратих на Турбьорн в Удевала. Реших, че ще искаш да получиш анализа възможно най-бързо. Обади му се и питай дали ще е готов с предварителния доклад днес следобед. И наистина се извинявам от името на предшественика ми, светла му памет. Такива неща са просто недопустими.
	— Е, важното е, че куршумът се намери — каза Патрик. — Сега ще можем да проверим дали е изстрелян от пистолета на Лейф и да определим дали става дума за самоубийство, или не.

	* * *

	Басе седна тежко на дивана, който все още не бе успял да изчисти напълно. Разтребваше от два дни, но къщата беше във все така плачевно състояние. Гърлото му се беше свило от притеснение. Когато родителите му се обадиха, Басе ги увери, че всичко е наред, но краката му се разтрепериха. Щяха да го накажат за цяла година. Поне. Може би изобщо нямаше да му позволят да излезе повече.
	И за всичко бяха виновни Нилс и Вендела. Знаеше си, че не бива да ги слуша, но още от първи клас правеше каквото му кажат. Ето защо го оставяха да се мотае с тях. В противен случай спокойно биха могли да тормозят него, вместо Сам.
	Не му помогнаха с почистването. Когато ги помоли, Нилс просто се засмя, а Вендела дори не отговори. А и не ставаше дума само за бъркотията. Бижутата на мама бяха изчезнали. Както и кутията пури на баща му. Някой беше взел дори големия каменен ангел с баня за птици, който мама купи за поляната.
	Басе се наведе напред и облегна ръце на бедрата си. Топката в стомаха му нарастваше с всеки изминал ден. Родителите му скоро щяха да се приберат. Обмисляше да избяга от къщи. Но къде можеше да отиде? Никога нямаше да се справи сам.
	Привидя му се тялото на Джеси и той изскимтя. Виждаше я пред себе си всеки път, когато затвореше очи. Сънуваше кошмари с нея. Постоянно си припомняше нови и нови детайли. Виждаше чернилката по кожата й, усещаше тялото й под своето. Чуваше собственото си запъхтяно дишане, докато проникваше в нея, или виковете си, когато тялото му експлодира.
	Спомняше си насладата от забраненото, от тоталната й безпомощност. От властта, с която разполагаше над нея. Дори сега емоциите му бяха толкова противоречиви, че му се гадеше.
	Знаеше, че всички са получили снимките, вече беше изгубил бройката на всички съобщения, които получи. Нилс и Вендела бяха доволни, планът им да унижат Джеси веднъж завинаги беше проработил.
	Изглежда, никой не я беше виждал от купона насам. Тя съвсем се беше покрила. Сам също. Изглежда, никой друг не смяташе това за странно. Единствен Басе седеше в съсипаната си къща и все повече се тревожеше. Нещо му подсказваше, че нещата няма да приключат така. Беше твърде тихо. Като затишие пред буря.

	* * *

	Ерика потегли на заден ход, мислейки си какъв късмет бе извадила напоследък. Работеше здраво над книгата през времето, когато децата си играеха сами, и сега всъщност имаше чувството, че голяма част от пъзела започва да се нарежда.
	Кристина бе отишла с децата в увеселителния парк в Стрьомстад и Ерика реши да рискува и да се обади на Сана. В действителност дори не смееше да се надява, че тя ще се съгласи да говори с нея. След известно колебание обаче Сана прие и я помоли да дойде в градинарския магазин. И ето че сега Ерика беше на път да се срещне с един от хората, които бяха познавали Стела най-добре.
	Нещо й казваше, че скоро ще разбере кой се крие зад инициалите „SS“.
	Ерика спря на големия чакълест паркинг. Огледа се и тръгна към една розова арка, която, както изглежда, служеше за вход. Магазинът се намираше на десет минути от Фелбака, но Ерика никога не бе имала повод да го посети. Интересът й към градинарството беше несъществуващ. След смелите й опити да се грижи за една орхидея, която получи от Кристина, Ерика се отказа от всякакви планове да придобие градинарски умения. Ето защо техният двор приличаше по-скоро на детска площадка, пък и тя не мислеше, че има цветя или храсти, които биха преживели дивите набези на близнаците.
	Сана я видя и свали покритите си с пръст ръкавици, докато вървеше към нея. Бяха се засичали из Фелбака през годините и се поздравяваха, както правят хората в малките градчета, където всички знаеха кой кой е, но сега за пръв път щяха да си говорят на четири очи.
	— Здравей — каза Сана и подаде ръка. — Да седнем в градината, Корнелия ще наглежда магазина.
	Тя се отправи към малък комплект кокетни, бели градински мебели, обградени от рози и храсти. Мебелите също бяха за продан и Ерика леко се стресна, щом погледна табелката със сумата. Цената очевидно беше за туристи.
	— Време беше да се срещнем — каза Сана и се вгледа в Ерика, сякаш се опитваше да прочете мислите й.
	Ерика се смути леко от недоверчивия й поглед, но беше свикнала да я посрещат скептично. Близките на жертвите обикновено се сблъскваха с твърде много хора, които търсеха сензации и ги налазваха като хиени, щом надушеха трагедията. Сана имаше всички основания да подозира, че и Ерика може да е една от тях.
	— Знаеш, че пиша книга за случая „Стела“ — каза тя и Сана кимна.
	Ерика изпита спонтанна симпатия към нея. В Сана имаше някаква сила, нещо земно и стабилно. Не носеше грим, а светлата й коса беше прибрана в практичен кок. Ерика предположи, че тя е от хората, които се гримират крайно пестеливо дори за тържествени събития. Дрехите й бяха удобни — високи ботуши, дънки и свободна дънкова риза. В нея нямаше нищо фриволно, нищо повърхностно.
	— Какво е отношението ти към проекта ми? — попита Ерика, хващайки бика за рогата.
	Това често беше ключовият въпрос по време на интервюта — какво изобщо смятаха хората за появата на една такава книга?
	— Нямам нищо против — каза Сана. — Нито пък искам нещо такова. Просто съм… неутрална. За мен няма значение. Стела не е книгата. А и вече толкова време живея със случилото се, че написаното няма да промени нищо.
	— Ще опитам да й отдам заслуженото — каза Ерика. — И бих оценила помощта ти. Искам да създам колкото се може по-жив образ за читателите. А ти си човекът, който най-добре може да опише Стела.
	Ерика извади мобилния телефон от чантата си и го вдигна пред Сана.
	— Окей ли е да записвам?
	— Да, разбира се — отвърна Сана и я погледна сериозно. — Какво искаш да знаеш?
	— Разкажи ми със собствени думи — каза Ерика. — За Стела, за семейството ти. И ако можеш, за това как самата ти си преживяла случилото се.
	— Оттогава минаха трийсет години — каза Сана твърдо. — Животът продължава. Гледам да не мисля твърде много за станалото, тъй като миналото може лесно да погълне настоящето. Но ще опитам.
	Разговорът продължи два часа. Колкото повече говореше Сана, толкова по-реални измерения придобиваше Стела в представите на Ерика. Вече не беше само жертвата, за която бе чела в статиите и материалите от разследването. Виждаше я като истинско, живо четиригодишно момиче, което е обичало да гледа „Пет мравки са повече от четири слона“ и да спи до късно сутрин, и да не иска да си ляга вечер. Обичало е сутляш със захар, канела и „маслена дупка“*, искало е да връзва косата си на две опашки, не на една, обичало е нощем да се мушка в леглото на кака си и е кръстило всяка една от луничките си. Любимата й била тази по средата на носа й. Казвала се Хюберт.
	[* Старомоден начин за сервиране, при който по средата на порцията се оформя дупка, в която се слага масло и евентуално мед. — Б.пр.]
	— Понякога беше истинска напаст, но в същото време беше най-забавният човек, с когото да си прекарваш времето. Често ми лазеше по нервите, защото беше истинска малка клюкарка. Най обичаше да се промъква и да подслушва хората, след което тичаше да разкаже всичко на всички, заради което понякога ми се искаше да я удуша.
	Сана замълча рязко. Изглежда, съжаляваше за избора си на думи. После си пое въздух и продължи:
	— Редовно ми възлагаха да я търся в гората. Но никога не ходех много навътре. Струваше ми се зловещо. Но Стела не се боеше. Обичаше гората. Хукваше натам винаги, когато й се удадеше възможност и никой не я наблюдаваше. Може би затова ни беше толкова трудно да приемем, че в действителност й се е случило нещо. Стела изчезваше толкова често, но винаги се връщаше. И то не благодарение на мен, аз само се правех, че я търся. Прекарвах в гората достатъчно дълго време, че да заблудя мама и татко, но всъщност просто сядах под големия дъб зад къщата, на петдесетина метра навътре в гората, и чаках. И рано или късно тя се прибираше. Винаги. Без последния път.
	Сана внезапно се засмя.
	— Стела нямаше много приятели, но си имаше въображаем такъв. Странно, но напоследък той се появява в сънищата ми. Сънувам го вече няколко пъти.
	— Той? — попита Ерика.
	— Да, Стела го наричаше Зеления чичко, така че си го представям като някакво обрасло с мъх дърво, което е оживяло в детското й съзнание. Беше несравнима в това отношение. Можеше да създава цели светове в главата си. Понякога се чудя дали във въображаемата й вселена не е имало толкова хора, колкото има и в истинската…
	— Най-голямата ми дъщеря е същата — каза Ерика с усмивка. — Въображаемата й приятелка Моли очевидно смята, че и тя трябва да си хапва сладки и лакомства, наравно с Мая.
	— О, гениален план за получаване на двойни порции — усмихна се Сана и чертите й омекнаха. — Аз лично имам тийнейджърка вкъщи, истинско чудовище. Започвам да се чудя дали от тях изобщо ще излязат хора.
	— Колко деца имаш? — попита Ерика.
	— Една дъщеря — каза Сана с въздишка. — Но понякога е като двайсет…
	— Да, изтръпвам, като си помисля за този период. Трудно ми е да си представя, че един ден децата може би ще ми викат „дърта вещица“, но ще му мисля, когато му дойде времето.
	— О, повярвай ми, в момента ме нарича със значително по-лоши думи — засмя се Сана. — Явно съсипвам живота й, като я карам да работи тук. През уикенда имахме малък инцидент, който не можеше да остане без последствия, но в нейните очи честният труд очевидно е равнозначен на малтретиране на деца.
	— Почувствах се благодарна, че най-големият ми проблем е лакомата въображаема приятелка на Мая.
	— Ммм — каза Сана и изведнъж придоби сериозно изражение. Поколеба се, но после попита: — Ти как мислиш? Може ли да е съвпадение? Че малкото момиче, което живееше в стопанството ни, също е убито?
	Ерика не знаеше какво да каже. Разумът й казваше едно. Интуицията друго. Ако формулираше отговора си правилно, можеше да разбере дали подозренията й за самоличността на „SS“ са верни.
	— Мисля, че двата случая са свързани — каза тя накрая. — Само че не знам как. Не мисля, че можем просто да посочим с пръст Хелен и Мари. Не искам да отварям стари рани, знам, че когато съдът ги е намерил за виновни, сте се почувствали, сякаш това е някакъв завършек. Но има много въпросителни. И Лейф Хермансон, полицаят, отговарящ за разследването, е казал на дъщеря си малко преди да умре, че е започнал да се съмнява. Само че не знам защо.
	Сана гледаше в краката си. В ума й като че ли се въртеше нещо. След малко вдигна глава и погледна Ерика.
	— Знаеш ли, отдавна не се бях замисляла за това, но думите ти ме подсетиха. Лейф се свърза с мен. Видяхме се на кафе, не много преди да умре.
	Ерика кимна. Парченцата си идваха по местата. Докато обсъждаха инициалите в участъка, мислеха за Сана като за Сана Лундгрен. Но за Лейф тя е била Сана Странд.
	— За какво говорихте? — попита Ерика.
	Сана изглеждаше объркана.
	— Точно това беше странното. Питаше ме за Зеления чичко. Бях го споменала след смъртта на Стела. И видиш ли, години по-късно един полицай дойде да ме разпитва за него.
	Ерика я зяпна. Защо Лейф бе искал да говорят за въображаемия приятел на Стела?

	* * *

	— Здрасти, здрасти! — викна Паула, щом отвори предпазливо вратата.
	Бяха чукали многократно, но изглежда, че никой не чуваше. Паула бе забелязала със задоволство как Мартин погледна към табелата „Продава се“, когато пристигнаха.
	— Ехо? Влизайте — чу се неравен глас от вътрешността на къщата.
	Те избърсаха старателно обувките си, преди да влязат. Дагмар седеше на обичайното си място до прозореца. Пред нея имаше кръстословица и тя се взираше в думите.
	— Добре дошли отново! — каза тя. — Радвам се да ви видя!
	— Ще продаваш къщата? — попита Паула. — Видях табелата отвън.
	— Да, така ще е най-добре. На тази упорита старица й отне известно време да го осъзнае. Но дъщеря ми е права. Къщата е твърде отдалечена, а аз вече не съм на двайсет. Късметлийка съм, че имам дъщеря, която иска да живея при нея, повечето деца като че нямат търпение да пратят възрастните си родители в някой дом.
	— Да, онзи ден точно казвах на един колега, че шведите не ги бива много да се грижат за старите хора. Има ли интерес към имота?
	— Засега не са се обаждали спекуланти — каза Дагмар и им махна да седнат. — Повечето хора не искат да живеят толкова далеч, в старомодна селска къща. Не, искат нови жилища, без криви ъгли и неравни подове, и насред най-голямата навалица. Според мен това е жалко. Обичам тази къща. В нея е вложена много любов, да знаете.
	— Мисля, че е прекрасна — каза Мартин.
	Паула трябваше да прехапе език, за да успее да си замълчи. За някои неща трябваше време.
	— Е, стига съм философствала, аз съм просто една оглупяла старица. Предполагам, че не сте дошли да говорим за къщата, а за бележника ми. Не мога да повярвам, че забравих да ви кажа предния път, когато бяхте тук.
	— Няма нищо странно — каза Мартин. — И ти като всички нас беше шокирана от новината за смъртта на Неа. В такива моменти е трудно да се мисли рационално.
	Паула кимна.
	— Важното е, че сега си спомни и ни се обади. Разкажи ни, какъв е този бележник?
	— Ами, спомням си, че ме питахте дали съм видяла нещо необичайно сутринта, когато Неа изчезна. Все още не ми хрумва нищо, но днес осъзнах, че вас може би ви бива повече от мен да откривате зависимости. И си помислих, че може би ще искате да прегледате записките, които си водя просто за забавление. Помагат ми да се концентрирам върху кръстословиците. Ако правя само едно нещо, ми е ужасно трудно да се съсредоточа, трябва да се разсейвам с нещо. Затова си водя бележки за случващото се навън.
	Тя им подаде един бележник и Паула го прелисти бързо до сутринта на изчезването. Нямаше много записки. Нищо не привлече вниманието й. Бяха минали три коли и двама колоездачи. Те бяха описани като „Дебели немски туристи на разходка“, така че Паула ги зачеркна като евентуални заподозрени. Оставаха колите. Дагмар беше отбелязала само цветовете и марките, но това беше по-добре от нищо.
	— Може ли да го взема? — попита тя и Дагмар кимна.
	— Взимай го, и да го ползваш със здраве.
	— Хей, от коя година е къщата? — намеси се Мартин.
	— Хиляда деветстотин и втора. Баща ми я е строил. Родена съм на кухненски диван в същата тази стая, ей там. — Дагмар посочи към една от стените.
	— Някой идвал ли е да провери в какво състояние е? — попита Мартин, а Дагмар го погледна хитро.
	— Ама че си любопитен.
	— Ами, просто се чудя — каза той, като избягваше да поглежда към Паула.
	— Правен е оглед и това, за което трябва да се вземат мерки, е покривът. В мазето има малко влага, но човекът, който инспектира къщата, каза, че не е нещо спешно. Документите са в брокера, но ако някой прояви интерес, може спокойно да огледа и на място.
	— Ммм — каза Мартин и сведе поглед.
	Дагмар го наблюдаваше внимателно. Слънцето огряваше лицето й и разкриваше всяка весела бръчка. Тя допря длан до ръката му и изчака, докато той вдигне поглед към нея.
	— Това е добро място, за да започнеш наново — каза тя. — И има нужда отново да се изпълни с живот. И любов.
	Мартин бързо извърна глава, но Паула успя да види, че очите му се насълзиха.

	* * *

	— Обаждат се във връзка с телефонния сигнал. Анонимния, който ти прие. Става дума за преправения глас. Да потърся ли Паула? Нали тя и Мартин се занимават с това разследване?
	Аника беше надникнала в офиса на Мелберг, събуждайки го от дълбока дрямка.
	— А? Какво? Ааа, телефонния сигнал — каза той и се поизправи. — Не, свържи ме.
	Мелберг се разбуди на мига. Не искаше нищо повече от това да сгащи копелето, което бе започнало всичко. Ако някой не бе опитал да натопи Карим, пожарът нямаше да се случи, беше сигурен в това.
	— Мелберг — каза той авторитетно, щом телефонът звънна.
	За негова изненада в ухото му прозвуча женски глас. Тъй като въпросът беше технически, Мелберг бе приел, че ще разговаря с мъж.
	— Да, здрасти, обаждам се във връзка с аудиофайла, с който ме помолихте да ви помогна.
	Гласът беше тънък и звучеше младежки. Мелберг се усъмни дали момичето изобщо има двайсет години.
	— Да, предполагам, че не е имало какво да се направи?
	Той въздъхна. Явно наистина имаше недостиг на персонал, щом даваха такива трудни и важни задачи на стажантки в пубертета. Явно щеше да се наложи да звънне на шефа й и да помоли да се обърнат към някой по-компетентен. За предпочитане мъж.
	— Напротив, всъщност успях да го изчистя. Беше малко тегаво, но нагласих… е, няма да те отегчавам с технически подробности. Но мисля, че се доближих до оригиналния глас дотолкова, доколкото е възможно с техниката, с която разполагаме.
	— Аха… Значи… — Мелберг не знаеше какво да каже. В главата си вече беше провел разговор с началника й. — Е, да чуем — каза накрая. — Кой се крие зад булото на анонимността?
	— Ако искаш, мога да ти пусна разговора директно по телефона, а после да ти пратя файла по пощата?
	— Да, звучи добре.
	— Окей, пускам записа.
	В слушалката се чу друг глас. Мелберг вече беше чувал думите, но този път анонимният глас не звучеше мрачно и завалено, ами тънко и ясно. Мелберг сбърчи чело, опитвайки се да чуе дали в гласа има нещо отличително. Не можеше да каже, че го разпознава, но не се бе и надявал на такъв късмет.
	— Прати ми го на този адрес — каза той, когато краткият запис приключи.
	Мелберг изрецитира имейл адреса си и минута по-късно компютърът му сигнализира, че е получил писмо. Пусна файла няколко пъти поред и в главата му започна да се оформя мисъл. За секунда се зачуди дали първо да не информира Патрик, но той беше излязъл с Йоста за обяд и нямаше смисъл да ги безпокои. Пък и идеята беше гениална, така че Патрик едва ли би възразил. Освен това имаха брифинг в конферентната зала в два часа, така че можеше да му каже тогава. Вече очакваше с нетърпение хвалебствията, които щеше да получи за инициативата си. Ето това отличаваше добрия от брилянтния полицай. Мисленето извън рамката. Необичайните гледни точки. Пробването на нови методи и използването на модерни технологии. С доволна усмивка Мелберг набра един номер, който имаше запазен в телефонния си указател. Това щеше да ускори нещата.

	* * *

	— Ставаш все по-добра — каза Сам и коригира леко стойката на Джеси. — Но все още дърпаш спусъка прекалено силно и рязко, трябва да го галиш.
	Джеси кимна. Беше съсредоточена в мишената на дървото. Този път натисна спусъка наистина нежно и куршумът попадна почти в средата.
	— Страшна си — каза Сам.
	И го мислеше. Джеси имаше талант, вродена способност да се прицелва. Но стрелбата по статична мишена не беше достатъчна.
	— Трябва да се упражняваш и по движещи се мишени — каза той, а тя кимна.
	— Да, разбирам. Как става? Ти как си тренирал?
	— С животни — каза той и сви рамене. — Татко ме караше да стрелям по катерици, мишки, птици. Каквото дойде.
	— Добре. Значи животни.
	Щом видя стоманения й поглед, на Сам му се прииска да я прегърне и да я притисне плътно до себе си. Всичко нежно в нея беше изчезнало. Знаеше, че от уикенда насам тя не се храни добре. Само за няколко дни лицето й бе изгубило малко от закръглеността си. Но това нямаше значение. Той обичаше всичките й разновидности. Бе обичал наивността й, но пък новата й нагласа към света се връзваше по-добре с неговата собствена.
	Двамата имаха същата корава сърцевина и това щеше да им даде сила. Сам вече беше прекрачил границата. Пътят за отстъпление беше блокиран, нямаше връщане назад. Всичко си имаше точка на пречупване. Хората също. Той пръв премина своята, а сега Джеси го последва. Намираше се в същата гранична територия като него.
	Хубаво беше да не е сам.
	Знаеше, че трябва да й разкаже всичко. Да постеле най-мрачните си тайни в краката й. Това бе единственото, от което все още се боеше. Не мислеше, че Джеси ще го осъди, но не беше сигурен. Част от него все още искаше просто да забрави, но друга част знаеше, че трябва да помни, защото споменът щеше да го насочва напред. Вече не можеше да стои неподвижно. Не можеше да спре. Не можеше да продължава да бъде жертва.
	Свали раницата си и извади тефтера. Най-накрая беше време да й разкаже най-съкровените си тайни. Тя беше готова.
	— Има нещо, което трябва да ти покажа — каза той. — Нещо, което трябва да направя.


>	Бохуслен, 1672

	_Изредиха се куп свидетели. Офицерът разказа как Елин го изпратила с проклятия и как конят му го хвърлил от гърба си. Съседи от Фелбака и хора от Танумсхеде свидетелстваха как е използвала дяволски магии, за да цери и лекува. После дойде ред на Брита. Красива и бледа, тя прекоси залата и седна най-отпред. Изглеждаше тъжна, но Елин знаеше, че се наслаждава на делото си. След всички тези години най-накрая получаваше това, което искаше._
	_Брита сведе поглед и тъмните й мигли паднаха като ветрила над очите й. Закръгленият й корем си личеше леко изпод полата, но бременността все още не се бе отразила на лицето й, което си оставаше малко и фино изваяно._
	— _Брита може ли да ни разкаже за себе си? — каза Хиерне и й се усмихна._
	_Елин забеляза, че той е все така очарован от нея._
	_Това обаче нямаше как да й помогне, знаеше го. Всъщност беше без значение какво ще каже Брита, тя просто никога не би се лишила от този миг._
	— _Аз съм сестрата на Елин. Полусестра — добави тя. — Имаме един баща, но различни майки._
	— _И Елин е живяла при Брита след смъртта на мъжа си? Брита и съпругът й, свещеникът Пребен Вилумсен, щедро са предоставили дома си на Елин и дъщеря й Мерта?_
	_Брита се усмихна срамежливо._
	— _Да, и двамата бяхме съгласни, че трябва да помогнем на Елин и малката сладка Мерта, след като Пер се удави. Нали сме семейство, така е редно._
	_Очите на Хиерне светеха, когато я погледна._
	— _Наистина щедро предложение от любящи хора. И не сте знаели…_
	— _Не, не знаехме… — Брита тръсна бурно глава и изхлипа._
	_Хиерне извади носна кърпа от джоба на жилетката си и й я подаде._
	— _Брита кога започна да забелязва? — попита той._
	— _Мина известно време, тя ми е сестра и не исках да повярвам, че… — Тя отново подсмръкна. После изпъна гръб и вдигна глава. — Започна да ми дава отвари всяка сутрин, за да ми помогне да забременея. И й бях благодарна, знаех, че и други жени са се обръщали към нея. Всяка сутрин пиех гнусния бъркоч. Елин шепнеше нещо на чашата, преди да ми я даде. Но месеците минаваха и нищо не се случваше. Многократно питах Елин дали наистина има някаква полза и тя упорито твърдеше, че всичко ще е наред и ще е най-добре да продължа да пия отварата._
	— _Но накрая Брита е заподозряла нещо нередно? — Хиерне се наведе към нея и тя кимна._
	— _Да, усетих, че на Елин й помагат по-тъмни сили, а не Бог. Ние… имахме животно, което изчезна. Котка. Казваше се Виола. Намерих я зад къщата, точно до спалнята ми. Беше провесена на едно дърво, вързана за опашката. Тогава се досетих. Започнах тайно да изливам отварата, зад гърба на Елин. И веднага щом спрях да я пия, заченах. — Тя погали корема си. — Така разбрах, че Елин изобщо не е искала да ми помогне. Напротив. Не е искала да имам дете._
	— _Защо не би желала това?_
	— _Елин винаги ми е завиждала. Майка й е умряла, когато Елин била малка, а татко се оженил повторно. Обичаше моята майка повече и аз му бях любимка. Нямаше какво да направя, но Елин си го изкарваше на мен. Винаги искаше нещата, които исках и аз. Естествено, стана още по-зле, когато се омъжих за свещеник, докато тя трябваше да се задоволи с беден рибар. Предполагам, че е искала да ми отнеме удоволствието да имам дете. Мисля също, че се опитваше да се докопа до мъжа ми. — Тя огледа присъстващите и продължи: — Можете да си представите какъв триумф би било това за дявола. Вещицата му да си легне с църковен човек. За щастие, Пребен има силен характер и тя не можа да го съблазни с номерата си._
	_Тя го погледна с усмивка и Пребен вдигна за кратко глава към нея, преди отново да се вторачи в пода. Елин го наблюдаваше напрегнато. Как можеше просто да си седи там? Да слуша лъжите? Доколкото разбираше, той нямаше да свидетелства._
	_Щяха да му спестят това неудобство. И по-добре, Елин не знаеше как би издържала, ако той седнеше на свидетелската скамейка и сам започнеше да реди лъжи, вместо да остави Брита да го прави от негово име._
	— _Да чуем за петното на дявола — каза Хиерне._
	_Публиката затаи дъх и се заслуша. Знаеха какво се говори. Че дяволът белязвал телата на жените си със знак, подобен на петно. Елин Йонсдотер имаше ли такъв? И ако да, къде? Зачакаха напрегнато отговора на Брита._
	_Тя кимна._
	— _Да, има такова петно, точно под едната гърда. С огнен цвят, прилича на картата на Дания._
	_Елин ахна. Белегът беше почти незабележим, когато бяха малки. А и тя нямаше как да знае, че има формата на Дания. Само един човек можеше да направи това сравнение._
	_Пребен._
	_Беше предоставил на Брита доказателство, което да използва срещу Елин. Опита да го накара да я погледне в очите, но страхливецът просто седеше и зяпаше в краката си. Елин искаше да се изправи и да разкаже всичко, но знаеше, че е безсмислено. Никой нямаше да повярва на думите й. В техните очи беше вещица._
	_Единственото, което можеше да направи, бе да не влоши нещата за Мерта. Момичето нямаше други роднини освен Брита и Пребен, нямаше друго семейство. Елин можеше само да се надява, че те ще я оставят да расте при тях. Затова си мълчеше. Заради Мерта._
	_Брита продължи да разправя за дяволското петно върху тялото й, а после наговори и хиляда други лъжи, които една по една подпечатаха съдбата й. През това време Елин просто копнееше процесът да свърши. Смъртта я очакваше, знаеше го. Но все още се надяваше, че дъщеря й може да живее добре. Мерта беше всичко. Нищо друго нямаше значение._

	* * *

	— Нещата се задвижват — каза Патрик и почувства познатия гъдел в стомаха, който се появяваше, когато възлите в някое разследване започнеха бавно да се разплитат.
	Това бе една от причините професията му да е толкова вълнуваща. В един момент положението можеше да изглежда безизходно, а в следващия се задействаше прословутият ефект на кетчупа* и всичко си идваше на мястото.
	[* Шведски израз, който се използва, когато дълго време не се случва нищо, а след това за кратко време станат много неща, подобно на бутилка кетчуп, от която или не излиза нищо, или излиза твърде много. — Б.пр.]
	— Обади се Педерсен. Няма да повярвате, но са открили изчезналия куршум в ковчега. Поради недоглеждане при аутопсията е останал в главата на Лейф.
	— И затова никой не можа да го открие? — каза Йоста.
	— Станалото, станало — каза Патрик. — Във всеки случай куршумът се намери. А и получих предварителен доклад от Турбьорн. Куршумът е с плътна метална обвивка, четиридесет и пети калибър. Няма смисъл да обяснявам какво означава това, вероятно сте по-добре запознати от мен. Важното в случая е, че пистолетът е бил колт.
	— Това означава ли, че сега можем да потвърдим, че самоубийството на Лейф всъщност е убийство? — попита Мартин.
	Патрик се замисли. В едно разследване беше от изключителна важност да не се вадят прибързани заключения, колкото и вероятни да изглеждаха. Накрая обаче каза:
	— Лейф е бил левичар, но е прострелян в дясното слепоочие и е държал пистолета с дясната ръка. Това е било личното му оръжие, валтер ППК, трийсет и втори калибър. Четиридесет и пет калибровият куршум няма как да е изстрелян с този пистолет. Затова смея да твърдя, че по всяка вероятност става дума за убийство, не за самоубийство. Имаме и заподозрян. Лейф е отбелязал инициалите „JJ“ в календара си, а познаваме Джеймс Йенсен, който има колт М1911. Това оръжие се връзва с куршума, намерен при тялото, или поне при останките.
	— Да, Джеймс с гордост ни показа любимия си пистолет, когато се срещнахме — каза Паула мрачно.
	— Добре, но как можем да го свържем с куршума? И с убийството на Лейф? — попита Йоста. — Всичко това са предположения. В Швеция сигурно има хиляди хора, които притежават колт, както законно, така и незаконно. Това, че „JJ“ означава Джеймс Йенсен, също е наша догадка, не е нещо доказано.
	— Трябва да проверим дали куршумът идва от същото оръжие — каза Патрик бавно. — Съмнявам се, че прокурорът ще ни даде разрешение за обиск въз основа на това, с което разполагаме, така че това е ключовият въпрос — какви възможности имаме да направим сравнението?
	Паула вдигна ръка и Патрик кимна към нея.
	— Джеймс упражнява стрелбата си на обществена територия. Когато с Йоста го потърсихме, той стреляше с колта в гората. Там сигурно има цял куп куршуми, които би трябвало да можем да вземем, без да искаме каквото и да е разрешение.
	— Гениално — каза Патрик. — Значи така ще направим. Ти и Йоста ще съберете куршуми, за да направим референтен анализ.
	Патрик погледна телефона си. Имаше десет пропуснати повиквания. Какво пък сега? Разпозна някои от телефонните номера и опита да се сети какво би могло да е предизвикало такъв щурм от страна на жълтата преса.
	Накрая помоли за минутка, за да прослуша гласовата си поща. Щом приключи, зяпна към Мелберг.
	— Очевидно сме се обърнали към обществеността с молба да ни помогне да идентифицираме нечий глас? Аудиофайлът е качен на сайта на „Експресен“. Някой да знае за това?
	Мелберг се изпъчи.
	— Да, получих файла, докато ви нямаше. Представяте ли си, една жена беше свършила техническата работа. — Той се огледа ентусиазирано, но не получи аплодисментите, на които се бе надявал. — Аз лично не можах да разпозная гласа — продължи той. — Почувствах, че ни трябва помощ, а обществото си е ресурс. Предприех инициатива и се свързах с един познат в „Експресен“ и той каза, че с удоволствие ще ни помогнат! Сега остава само да чакаме. — Той се облегна доволно назад.
	Патрик преброи бавно до десет и реши да избере пътя на най-малкото съпротивление. Пое си дълбоко дъх и започна:
	— Бертил…
	Осъзна обаче, че не знае как да продължи. Имаше безброй неща, които искаше, но не биваше да казва. Чисто и просто нямаше да бъде продуктивно.
	Пробва отново.
	— Бертил. Ще трябва ти да се заемеш с обажданията.
	Мелберг кимна и вдигна палец.
	— Ще ви съобщя, когато го взема на мушка — каза той доволно и Патрик се насили да се усмихне.
	После погледна въпросително Мелберг, който му отвърна по същия начин.
	— Да?
	— Не мислиш ли, че е добра идея и ние да чуем записа?
	— Да бе, вярно — възкликна Бертил и посегна да извади телефона си. — Прехвърлих го и на мобилния си. Казах ли ви, че някакво момиче е успяло да изчисти гласа?
	— Да, спомена го — каза Патрик. — Сега може ли да чуем?
	— Да, да, ама че сте нетърпеливи — каза Мелберг и започна да цъка телефона си, но след малко се почеса по главата. — Как сега да го намеря тоя файл? Проклети модерни телефони…
	— Кажи, ако ти трябва женска помощ — каза Паула със задоволство.
	Мелберг се престори, че не я е чул, и продължи да натиска.
	— Готово! — възкликна триумфално накрая.
	Всички се заслушаха напрегнато в разговора.
	— Е? — попита Мелберг. — Разпознавате ли гласа? Чувате ли нещо интересно?
	— Не… — каза Мартин замислено. — Но звучи като млад човек. И съдейки по диалекта, бих казал, че е местен.
	— Ето! И вие нямате представа. Какъв късмет, че вече се обърнах към обществеността! — каза Мелберг с удовлетворение и прибра телефона си.
	Патрик не му обърна внимание.
	— Добре, да продължаваме. Преди малко ми се обади Ерика. Вероятно е успяла да разбере какво означават буквите „SS“ в календара на Лейф. Сутринта е интервюирала Сана Лундгрен във връзка с книгата си. Сана Лундгрен, чието моминско име е Странд… Вероятно именно тя е „SS“, защото е казала на Ерика, че се е срещнала с Лейф седмица преди смъртта му.
	— Какво е искал? — попита Йоста заинтригувано.
	— Ами… — Патрик не бързаше да отговори. Сам не знаеше как да намери логика в разказаното от Ерика и не беше сигурен как да го представи пред колегите си. — Значи, Лейф е искал да научи повече за въображаемия приятел на Стела…
	Мартин се разкашля и в кривото му гърло влезе кафе. Той погледна Патрик невярващо и каза:
	— Въображаем приятел? И защо?
	— Ти ми кажи — отговори Патрик и разпери ръце. — Искал да знае повече за Зеления чичко, както го наричала Стела.
	— Шегуваш се! — каза Мелберг и се засмя. — Зеленият чичко? Въображаем приятел? Пълна лудост.
	Патрик отново го игнорира.
	— Според Сана Стела често си е играела в гората и е говорила за въображаемия си приятел, който живеел там — продължи той. — Наричала го Зеления чичко и Сана споменала това на полицията, след като открили тялото на сестра й, но никой не го взел на сериозно. Много години по-късно Лейф й се обадил и поискал да научи повече. Сана не си спомняше точната дата, когато са се видели, но както изглежда, било около деня, в който Лейф записал „SS“ в календара. Около седмица по-късно чула, че той си е отнел живота. Не се била замисляла за това, преди Ерика да започне да я разпитва за Стела.
	— И какво, ще преследваме някаква проклета детска приказка? — изсумтя Мелберг и пак се засмя.
	Никой друг не се усмихна. Патрик хвърли бърз поглед към телефона си. Още дванайсет пропуснати повиквания. Сякаш си нямаха достатъчно проблеми.
	— Мисля, че в това може би се крие нещо — каза Патрик. — Нека имаме едно наум, може да се окаже, че Лейф е попаднал на нещо важно.
	— Какво ще правим с Джеймс? — попита Йоста, напомняйки им, че още не са отметнали тази точка.
	— За момента нищо — отвърна Патрик спокойно. — Най-напред Паула и Мартин трябва да съберат куршуми за анализ.
	Разбираше нетърпението му. Самият той искаше да викне Джеймс в управлението още сега, но нямаше как да го арестува без доказателства.
	— Имаме да обсъдим още нещо — каза Паула. — Обади ми се възрастната дама, която живее в съседство със семейство Берг. При първото ни посещение тя не си спомни да е видяла нещо необичайно сутринта, когато Неа е изчезнала. Но после й хрумнало, че може да извлечем някаква полза от бележника, в който записва всичко, което се случва пред прозореца й. С Мартин отидохме да го вземем и на пръв поглед изглежда, че е била права още първия път. Не виждам нищо необичайно. — Паула се поколеба. — Но ми се струва, че нещо не е наред, просто още не мога да разбера какво.
	— Продължавай да мислиш — каза Патрик. — Знаеш как е, рано или късно ще се сетиш.
	— Да — каза Паула, но не изглеждаше убедена. — Надявам се.
	— А мотив? — вметна Мартин. Щом всички насочиха вниманието си към него, той доразви мисълта си. — Ами, ако приемем, че Джеймс е застрелял Лейф, то защо?
	Настана дълга тишина. Патрик се замисли. Вече бе отделил доста време в размишления по този въпрос, но не бе стигнал доникъде. Накрая каза:
	— Нека първо го свържем с куршума. После ще мислим и за мотив.
	— Можем да тръгнем още сега — каза Йоста и погледна Паула.
	Тя въздъхна, но кимна.
	— Погрижете се всичко да е по правилника — каза Патрик. — Хартиени пликове, подробни обозначения, документация, не искаме някой да подложи под съмнение доказателствата по време на процеса.
	— Обещавам — каза Йоста.
	— И аз мога да дойда — предложи Мартин. — Така и така не пожънах успех с контактите ми в ксенофобските редици. Никой не знае нищо за пожара, или поне така казват.
	— Добре — каза Патрик. — Това е най-добрата следа, с която разполагаме в момента. Също така мисля, че трябва да обърнем внимание на въображаемия приятел на Стела, за когото е разпитвал Лейф. Йоста, спомняш ли си нещо от старото разследване, което би могло да насочи вниманието на Лейф в тази посока?
	На челото на Йоста се появиха дълбоки бръчки. В първия момент като че ли се канеше да поклати глава, но после очите му просветнаха и той погледна нагоре.
	— Мари. Нали говорихме за това, тя твърди, че в деня, когато Стела е умряла, някой е вървял след тях в гората. Знам, че това са доста пресилени заключения, но може би нещата са свързани? Възможно ли е въображаемият приятел на Стела да е бил истински човек?
	— Може да е бил Джеймс? — предположи Паула.
	Всички погледи се насочиха към нея. Тя сви рамене.
	— Помислете. Джеймс е военен. Когато чуя „Зеления чичко“, автоматично си представям зелени дрехи. Като на военните. Възможно ли е Джеймс и Стела да са се виждали? И дали може той е да бил човекът, когото Мари казва, че е чула в гората?
	— Това са само предположения… — каза Патрик проточено.
	Звучеше малко налудничаво. Но не беше съвсем немислимо.
	Отново погледна телефона си и видя, че има още двайсет повиквания.
	— Докато другите събират доказателства, с теб ще трябва да си поговорим, Бертил — въздъхна той.

	* * *

	Ана се изнервяше все повече. Имаше твърде много неизвестни, твърде много неща, които можеха да се объркат. А и забелязваше, че Ерика подозира нещо. Сестра й я наблюдаваше изпитателно, но засега не бе казала нищо.
	В кухнята Дан приготвяше късен обяд и си подсвиркваше. С напредването на бременността й му се налагаше да поема все по-голяма част от домакинските задължения, но Ана знаеше, че го прави с охота. Не много отдавна бяха близо до това да загубят всичко, но сега си бяха възвърнали обичайното ежедневие, семейството и връзката си. Белезите все още ги имаше, както в нейното, така и в неговото сърце, но се бяха научили да живеят с тях. А Ана беше приела и външните промени. Косата й отново бе пораснала, а белезите избледняваха, макар че никога нямаше да изчезнат напълно. Ако пожелаеше, можеше да ги прикрие с грим, но никога не го правеше. Те бяха част от нея.
	Веднъж Дан я попита как е успяла да задържи озлоблението и горчивината настрана. Животът й се бе развил толкова различно от този на Ерика. Понякога изглеждаше, сякаш всички беди сполетяват нея, докато Ерика живее в хармония. Но Ана знаеше, че не е толкова просто. Би било лесно да попадне в този капан, да започне да се самосъжалява и да завижда на сестра си. Но това би означавало да отрече всяка лична отговорност за посоката, в която бе поел животът й. Тя сама избра Лукас, бащата на децата й. Никой друг. Тя игнорира предупрежденията на Ерика. Никой друг. И двете бяха в колата, когато стана катастрофата, която беляза тялото й и отне нероденото й дете. Ана просто нямаше късмет. А това, което впоследствие едва не уби любовта между нея и Дан, стана изцяло по нейна вина, и на нея й беше нужно много време, за да се справи с гузната си съвест. Но не, никога не бе чувствала горчивина или завист. Ерика я наглеждаше и се грижеше за нея още откакто бяха малки и със сигурност това често й бе тежало. Наложи се Ерика да плаща, за да може Ана да има детство, и тя вечно щеше да й е благодарна.
	Сега обаче бе нарушила обещанието към сестра си. Обещанието никога повече да няма тайни от нея. Чу се дрънчене на порцелан. Дан подреждаше масата за обяд и вече не просто си свиркаше, а пееше с радиото. Ана му завиждаше за нехайството и безгрижното отношение към всичко. Тя самата се тревожеше и се чудеше дали решението й наистина е правилно. Страхуваше се как ще се възприеме, и усещаше, че вече върви по тънък лед, понеже бе принудена да лъже. Но беше твърде късно. Стана с усилие от дивана, но щом влезе в кухнята и видя усмивката на Дан, почувства, че се сгрява отвътре и тревогата й стихва поне за момент. Въпреки всичко, което бе преживяла, Ана се имаше за късметлийка. А когато децата се стекоха към кухнята от различни краища на къщата, се почувства и като милионер.

	* * *

	— Мислиш ли, че Джеймс е убил Стела? — попита Паула и погледна профила на Йоста. — И че е убил Лейф, защото той е бил на път да го разкрие?
	Йоста бе помолил да шофира и тя неохотно се съгласи, макар да знаеше, че ще се движат като охлюви през целия път до Фелбака.
	— Не знам какво да мисля — каза Йоста. — Доколкото си спомням, името му не се споменаваше по време на първото разследване. Но това може да се дължи и на факта, че Лейф бързо-бързо насочи вниманието си към момичетата, след което те си признаха. Нямаше причина да се обсъждат други варианти. А твърдението на Мари, че е видяла някого в гората, дойде чак след като тя се отрече от показанията си, затова всички решихме, че е просто детински опит да ни прати за зелен хайвер.
	— А тогава знаеше ли въобще кой е Джеймс? — попита Паула и осъзна, че неволно натиска въображаем педал на газта с десния си крак. Божичко, колко бавно и внимателно караше. Паула предпочиташе дори безумното шофиране на Патрик пред това влачене.
	— Да, естествено, повечето местни се познават. А Джеймс винаги си е бил образ. Голямата му цел в живота беше да стане войник и ако си спомням правилно, в казармата учеше нещо трудно, сапьор-водолаз или парашутист-разузнавач, а след това продължи военната си кариера.
	— Според мен е много странно да се ожени за дъщерята на най-добрия си приятел — обади се Мартин от задната седалка. — И то при такава разлика във възрастта.
	— Да, всички бяха учудени — каза Йоста, после намали скоростта, пусна мигач и зави по черния път вляво. — Никой не беше виждал приятелката на Джеймс преди това, така че това ни изненада. А и Хелен беше само на осемнайсет. Но знаеш как е. Хората първо се възмущават, после си намират друга тема за обсъждане и накрая приемат дори най-чудатите неща за нормални. След като се роди Сам, злите езици млъкнаха. А и вече са женени от толкова години, така че явно им се е получило.
	Той спря колата.
	Бяха решили да не съобщават на Джеймс, че ще идват. Йоста паркира далеч от къщата, за да могат да минат направо през гората, без да ги видят.
	— Какво ще правим, ако той е там? — попита Мартин.
	— Ами, тогава просто ще обясним защо сме дошли. И ще се надяваме, че няма да има усложнения. В пълното си право сме да вземем каквото искаме оттам.
	— Да, но не ме влече особено идеята да се изправя лице в лице срещу войнолюбив потенциален убиец, докато търсим доказателства, с които да го вкараме в затвора — измърмори Мартин.
	— О, хайде, ако те е страх, по-добре да си беше останал в участъка — каза Паула и тръгна първа през гората.
	Щом стигнаха до поляната, спряха и се огледаха. За щастие, Паула не забеляза Джеймс наоколо, но пък започна да осъзнава колко работа им предстои. След години стрелба на мястото се бяха натрупали купища куршуми и гилзи от всякакъв вид. Паула не беше експерт по оръжията, но разбираше достатъчно, за да види, че Джеймс е използвал внушителен арсенал.
	Йоста се обърна към Мартин и Паула.
	— Това не ни ли дава основание да смятаме, че Джеймс съхранява незаконни оръжия в дома си? Знаем, че се е упражнявал да стреля тук, и можем да го докажем. А като гледам всички тези гилзи и куршуми, си мисля, че той сигурно притежава оръжия, които не е регистрирал, както му е редът.
	— Има разрешително за един колт, един смит енд уесън и една ловджийска пушка — каза Мартин. — Проверих.
	— Ще се обадя на Патрик да го питам дали според него това е достатъчно за разрешително за обиск. Ще снимате ли всичко, преди да сме докоснали нещо?
	— Разбира се — каза Паула и извади два фотоапарата, един за себе си и един за Мартин. Не бяха най-новите модели на пазара, но вършеха работа.
	Йоста се отдалечи, за да проведе телефонния разговор, и след малко се върна.
	— Ще пита прокурора. Но смята, че това тук, плюс куршумът в ковчега, ще е достатъчно, за да навестим дома на Джеймс.
	— Какво мислите, че ще намерим? Картечни пистолети? Автомати?
	Той клекна и огледа купчините гилзи по земята.
	— Да, добро предположение — кимна Паула и продължи да снима.
	— Не ми става много приятно, като си представя Джеймс с хеклер и кох МП5 — каза Йоста.
	— Смъртта на Лейф трудно би могла да мине за самоубийство, ако беше застрелян с картечен пистолет — каза Паула. — Но сигурно и това се е случвало.
	— Кърт Кобейн се застреля с ловджийска пушка ремингтън — каза Мартин.
	Паула го погледна изненадано. Нямаше представа, че той разполага с подобен тип информация.
	Телефонът на Йоста звънна и той вдигна.
	— Здрасти, Патрик.
	Няколко секунди по-късно вдигна ръка към Паула и Мартин, за да им даде знак да спрат. Щом приключи разговора, Йоста каза:
	— Прокурорът иска да повикаме техници, които да съберат улики. Собствената инициатива не се поощрява.
	— Окей — каза Паула унило. — Това означава ли, че имаме разрешение за обиск?
	— Да — каза Йоста. — Патрик идва насам. Иска да е с нас, когато влезем.
	— А Мелберг? — попита Паула притеснено.
	Йоста поклати глава.
	— Не, очевидно е настанал същински хаос, откакто е дал аудиозаписа на „Експресен“. Твърде зает е да дава интервюта, а Аника постоянно е на телефона. Всички си мислят, че разпознават гласа, и списъкът с имена не спира да расте.
	— Няма да ме учуди, ако проклетникът като никога е свършил нещо полезно — измърмори Паула. — Това може и да даде резултат. Не бихме имали шанс да идентифицираме гласа сами.
	— Какво каза Патрик за Джеймс? — попита Мартин, докато вървяха бавно към колата.
	— Ще го приберем за разпит, след като сме претърсили къщата. Но някой от нас трябва да изчака отвън заедно с него по време на обиска.
	— Аз мога да го направя — каза Мартин. — Любопитно ми е да го видя.

	* * *

	Нилс гризна ухото й. По принцип това я караше да настръхва от наслада, но сега Вендела чувстваше единствено нежелание. Не го искаше тук, в леглото си.
	— Значи, когато Джеси… — започна той.
	— Какво според теб ще кажат родителите на Басе, когато се приберат? — попита тя и се отдръпна леко от него.
	Не искаше да говори за Джеси. Идеята беше нейна и всичко мина точно по план. Въпреки това обаче Вендела се чувстваше странно. Искаше да накаже Мари. Искаше да накаже дъщеря й. Защо тогава не се радваше?
	— Просто ще му намалят джобните — каза той с усмивка.
	Погали Вендела по корема, а на нея внезапно й се догади.
	— Мислиш ли, че Басе ще обвини нас? — попита тя.
	— Никога. Ще иска да премълчи колкото се може повече от станалото онази вечер.
	Бяха затворили вратата на спалнята. Оставиха Басе сам с припадналата Джеси. Тогава, докато беше пияна, идеята й се стори добра, но сега… сега имаше чувството, че идва краят.
	— Дали тя ще каже на някого? На майка си? — Нали това бе искала? Да накаже и двете.
	— Да не си луда? — каза Нилс. — Да не мислиш, че ще иска нещата да се раздухат още повече?
	— Вярно, двамата със Сам сигурно дори няма да се появят в събота.
	С това поне успя. Накара Джеси да не желае никога повече да се покаже навън.
	Нилс отново я гризна по ухото и хвана гърдите й, но тя го избута. По някаква причина не искаше да бъде с него тази вечер.
	— Сигурно е разказала на Сам. Не е ли странно, че той не е бесен?
	Нилс въздъхна и свали панталоните си.
	— Майната му на оня смешник Сам. Майната й на гнусната Джеси. Стига си дрънкала и лапай… — Той натисна главата й надолу и изстена.

	* * *

	Хелен вдигна глава, когато чу колите отвън. Полицията. Какво ли искаха? По това време? Тя отиде до входната врата и отвори още преди да са успели да почукат.
	Патрик Хедстрьом стоеше отвън заедно с Паула, Мартин и по-възрастен полицай, когото не беше срещала по-рано.
	— Здравей, Хелен — каза Патрик. — Имаме разрешително за обиск. Джеймс вкъщи ли е? И синът ви?
	Коленете й омекнаха и Хелен бе принудена да се подпре на стената. Кимна, а в съзнанието й нахлуха спомени отпреди трийсет години. Полицейският глас със същата сериозна интонация като на Патрик. Пронизителният поглед, който искаше да изкопчи истината от нея. Тежката бащина ръка на рамото й. Стела. Мъничката Стела. Червеникаворусата й коса, която се вееше, докато тя припкаше пред тях, щастлива, че отива на приключение с две големи момичета. Винаги любопитна. Винаги ентусиазирана.
	Хелен се олюля, но осъзна, че Патрик й говори, и си наложи да се овладее.
	— Джеймс е в кабинета, а Сам е горе в стаята си. — Гласът й прозвуча изненадващо нормално, въпреки че сърцето й препускаше.
	Тя отстъпи и ги пусна да влязат. Полицаите отидоха да говорят с Джеймс, а Хелен повика Сам.
	— Сам! Можеш ли да слезеш?
	В отговор се чу сърдито мърморене, но след минута-две той слезе лежерно по стълбите.
	— Полицията е тук — каза Хелен и го погледна.
	Сините му очи насред цялата чернилка не изразяваха нищо. Погледът му беше съвършено празен. Хелен настръхна. Искаше да протегне ръка към него, да го погали по бузата и да му каже, че всичко ще е наред. Че тя е тук. Както винаги. Но остана на място, с ръце до тялото.
	— Бихме искали да излезете навън — каза Паула и отвори входната врата. — Няма да може да влезете в къщата, докато не приключим.
	— Какво… какво става? — попита Хелен.
	— За момента не можем да ви кажем.
	Хелен усети как пулсът й бавно се нормализира.
	— Сами решете какво предпочитате — продължи Паула. — Може да отидете при някой роднина или приятел, докато чакате. Обискът може да се проточи.
	— Аз смятам да изчакам тук — каза Джеймс.
	Хелен не смееше да го погледне. Сърцето й биеше толкова силно, че щеше да изскочи. Тя побутна Сам, който стоеше неподвижно в антрето.
	— Хайде, да излезем навън.
	Хелен отвори вратата и вдиша дълбоко. Въпреки жегата въздухът я освежи. Хвана Сам за ръката, но той се дръпна.
	Стояха на двора, огрени от слънцето. Хелен погледна сина си, вгледа се в него истински, както не бе правила от много дълго време. Лицето му изглеждаше толкова бяло на фона на черната коса и черния грим около очите. Годините бяха минали толкова бързо. Къде изчезна пълничкото, светлокосо дете с бълбукащия смях? Всъщност знаеше. Бе оставила Джеймс да заличи всяка следа от него. От мъжа, в който Сам можеше да се превърне. Накара го да се чувства негоден.
	Истината беше, че стояха на двора, защото нямаха къде да отидат. Нямаха приятели. Нито роднини. Само мама, която не искаше и да чува за проблеми.
	Хелен и Сам живееха в собствения си мехур.
	Отвътре се чуваше ядосаният глас на Джеймс. Знаеше, че има защо да се притеснява. Една от тайните, върху които бяха изградили живота си, щеше да бъде разкрита. Понечи да погали Сам по бузата, но той се извърна и тя свали бавно ръката си. За секунда видя Стела да се обръща към нея в гората. Червеникавата й коса сякаш гореше около бялата й кожа. После изчезна.
	Хелен извади телефона си. Сещаше се само за едно място, където можеше да отиде.

	* * *

	— Джеси, аз излизам!
	Мари изчака няколко секунди, но не получи отговор. Джеси беше в някаква фаза и в редките моменти, когато си беше у дома, се затваряше в стаята си. Когато Мари се събудеше сутрин, дъщеря й обикновено вече беше излязла. Не знаеше къде ходи, но поне беше започнала да поотслабва малко. Онзи Сам изглежда все пак й действаше положително.
	Мари тръгна към вратата. Снимките вървяха все по-добре. Почти беше забравила какво е чувството да участва в наистина хубав филм, а не някаква боза, която хората ще изконсумират като бърза закуска от малкия екран и ще забравят в мига, в който тръгнеха надписите.
	Знаеше, че прави добра роля, дори блестяща. Виждаше го в погледите на снимачния екип след края на всяка сцена. Донякъде това се дължеше на факта, че чувстваше героинята си близка. Ингрид беше силна и сложна жена. Можеше да бъде едновременно добронамерена и безмилостно целеустремена. Мари се разпознаваше в нея. Отличаваше ги това, че в живота на Ингрид имаше любов. Беше обичала и я бяха обичали. Когато умря, за нея скърбяха не само непознатите, които я бяха гледали на кино, ами и близките й, които показаха колко много бе означавала за тях.
	Мари нямаше близки. Не и в този смисъл. Единствено Хелен. Може би всичко щеше да бъде различно, ако тя не й беше затворила телефона. Може би сега в живота й щеше да има хора, които биха я оплаквали по същия начин, по който бе оплаквана Ингрид.
	Но нямаше смисъл да съжалява за миналото. Някои неща не можеха да се променят. Мари затвори бавно вратата и се отправи към студиото за втората снимачна сесия за деня. Джеси щеше да се оправи. На нейната възраст Мари също трябваше да се справя сама.


>	Случаят „Стела“

	_Духаше вятър и Хелен потрепери леко, докато се изкачваше по стълбите на общината. Вече не можеше да го отрича. Беше изплашена. По начина, по който се страхува човек, който знае, че е сгрешил. Етикетът на обикновената рокля от H & M дразнеше кожата й, но тя го остави така. Предпочиташе да има какво да я разсейва._
	_Дори не знаеше кога точно се взе решението. Или кога тя се съгласи. Изведнъж просто стана факт. Вечер родителите й се караха по въпроса. Хелен не разбираше какво казват, чуваше само превъзбудените им гласове, но това беше достатъчно, за да разбере за какво спорят. За сватбата й с Джеймс._
	_Татко я увери, че е за нейно добро. Каза, че винаги е знаел какво е добро за нея. Тя просто кимна. Прав беше. Те се грижеха за нея. Предпазваха я. Въпреки че не го заслужаваше. Знаеше, че трябва да им е благодарна. Че е извадила късмет. Че всъщност не заслужава загрижеността им._
	_Може би ако ги послушаше, светът й щеше да се разшири. През годините, последвали ужасната случка, Хелен живееше в тясна клетка. Но не бе поставила под въпрос дори това. Просто така стояха нещата. Прибираше се веднага след училище. Къщата беше нейният свят, а единствените хора в него бяха мама и татко. И Джеймс._
	_Той често пътуваше в чужбина. Воюваше в чужди страни. Или стреляше по негри, както казваше татко._
	_Когато си беше в Швеция, Джеймс прекарваше у тях не по-малко време, отколкото в собствения си дом. Когато им идваше на гости, атмосферата ставаше много особена. Джеймс и татко сякаш имаха собствен свят, до който никой друг нямаше достъп. „Като братя сме“, казваше Коге, преди да се случи всичко. Преди да бъдат принудени да се преместят._
	_Мари й се обади по-миналата седмица. Гласът й звучеше по-зряло, но Хелен веднага я разпозна. Сякаш отново се превърна в момичето, което беше тогава. Тринайсетгодишната, чийто живот се въртеше около Мари. Но какво можеше да й каже? Нямаше какво да се направи. Щеше да се омъжи за Джеймс, нямаше друг вариант след всичко случило се. След всичко, което Джеймс направи за нея._
	_Вярно, той беше на годините на баща й, но беше красив в униформата си, а мама се радваше, че поне веднъж ще има повод да се издокара, макар че предната вечер я чу да се кара с татко._
	_Но както винаги, баща й бе този, който взе решението._
	_Бяха се разбрали, че няма да има църковна церемония. Само бърз граждански брак и вечеря в ресторанта. После с Джеймс щяха да пренощуват при родителите й, преди той да я отведе в своята, вече всъщност тяхната къща във Фелбака. Къщата, от която семейството й едно време се изнесе. Никой не попита Хелен дали е съгласна, но как би могла да възрази? Примката около врата й денонощно я стягаше и й напомняше за хилядите причини да си затвори очите и да прави каквото й казват. И все пак част от нея копнееше да се измъкне. Копнееше за свобода._
	_Погледна към Джеймс, докато вървяха към съдията, който щеше да ги венчае. Може би той бе готов да й даде свобода? Поне мъничко? Хелен вече беше на осемнайсет. Възрастен човек, а не дете._
	_Потърси ръката му. Нали така правеха хората? Държаха се за ръце, когато се женеха? Но той беше сключил здраво длани и се престори, че не забелязва. Етикетът дращеше врата й, докато слушаше съдията. Той ги питаше неща, на които тя все още не знаеше как да отговори, но съумя да каже „да“, където трябваше. Когато бракосъчетанието вече беше факт, Хелен погледна майка си в очите. Хариет се обърна, стиснала юмрук пред устата си. Но не направи нищо, за да спре сватбата._
	_Вечерята беше също толкова кратка, колкото и церемонията. Коге и Джеймс пиеха уиски, а Хариет отпиваше от виното си. Пред Хелен също имаше вино, първата чаша в живота й. За един миг се превърна от дете в жена. Знаеше, че мама е подготвила гостната и е оправила разтегаемото легло, което ставаше на спалня. Беше сложила синьо одеяло и син чаршаф. По време на цялата вечеря виждаше пред очите си синия чаршаф и леглото, което щеше да дели с Джеймс. Храната сигурно беше вкусна, но тя не хапна нищо, просто ръчкаше порцията с вилицата си._
	_Когато се прибраха, родителите й им пожелаха лека нощ. Коге сякаш внезапно се притесни. Дъхът му вонеше от всичкото уиски, което бе изпил по време на вечерята. От Джеймс също се носеше остра миризма на дим и алкохол и той залитна, когато влязоха в гостната. Хелен се съблече, докато той беше в тоалетната и пикаеше шумно. Сложи си широка тениска и се сви под одеялото, в самия край на леглото. Джеймс изгаси светлините, а тя зачака напрегнато. Зачака докосването, което щеше да промени всичко завинаги. Но нищо не се случи. След няколко секунди чу пиянското хъркане на Джеймс. Когато най-накрая заспа, на Хелен й се присъни момичето с червеникаворусата коса._

	* * *

	— Нали ви казах, че няма да намерите нерегистрирани оръжия — каза Джеймс и се облегна на стола в малката стая за разпит.
	Патрик преодоля желанието си да изтрие самодоволното изражение от лицето му. Знаеше, че трябва да се държи неутрално.
	— Имам разрешително за колт М1911, смит енд уесън и една ловджийска пушка модел зауер 100 класик — изреди Джеймс, гледайки спокойно Патрик в очите.
	— Как тогава на мястото, където упражняваш стрелбата си, има куршуми и гилзи от други оръжия? — попита Патрик.
	Джеймс сви рамене.
	— Аз откъде да знам? Не е тайна, че ходя там да стрелям, сигурно още много хора са използвали мишените, които съм окачил.
	— Без да забележиш? — попита Патрик, като не успя да скрие скептицизма си.
	Джеймс просто се усмихна.
	— Често съм в командировка, тогава няма как да следя какво се случва тук. Със сигурност никой не смее да ползва стрелбището, докато съм си у дома, но повечето местни знаят кога заминавам и колко ще отсъствам. Вероятно разни хлапета идват тук и стрелят за забавление.
	— Хлапета? С картечни пистолети? — каза Патрик.
	Джеймс въздъхна.
	— Да, днешната младеж… Накъде отива този свят?
	— Ти шегуваш ли се с мен? — каза Патрик и се подразни на самия себе си, задето позволяваше на Джеймс да го изкарва от кожата.
	Като цяло се стараеше да подхожда без предубеждения, но му беше трудно с такива хора: арогантни мачовци, абсолютно убедени, че обществото трябва да се ръководи от закона за естествения подбор.
	— Естествено, че не — каза Джеймс и се усмихна още по-широко.
	Патрик не разбираше. Бяха претърсили цялата къща, но намериха единствено трите оръжия, регистрирани на името на Джеймс. В същото време знаеше, че той лъже и че някъде държи още оръжия. И не му се вярваше да са някъде далеч. Джеймс сигурно искаше да са му под ръка, но не можаха да открият къде са. Освен къщата провериха и малката барака, която служеше за съхранение на градински инструменти. Нямаше много други места, където да търсят, но Джеймс би могъл да ги е скрил някъде наблизо. Проблемът беше, че не можеха да обиколят цялата гора.
	— Лейф Хермансон се е свързал с теб на трети юли, денят, когато е умрял.
	— Както ви казах и по-рано, нямах каквито и да е отношения с Лейф Хермансон. За него знам единственото, че той отговаряше за разследването на убийството, в което бе обвинена жена ми.
	— Обвинена и обявена за виновна — каза Патрик, най-вече за да види реакцията му.
	— Да, въз основа на признание, от което се е отрекла — отвърна Джеймс.
	Изглежда, темата не разпали емоции в него, погледът му все така не трепваше.
	— Но защо ще си признава, ако е невинна? — продължи Патрик.
	Джеймс въздъхна.
	— Била е дете, била е объркана и са я притиснали да каже нещо, което не е вярно. Но какво общо има всичко това? Какво става? Откъде този внезапен интерес към оръжията ми? Знаете какво работя, оръжията са част от живота ми, не е особена изненада, че имам няколко.
	— Притежаваш колт М1911 — каза Патрик, без да отговори на въпроса му.
	— Да, така е — каза Джеймс и кимна. — Бижуто в колекцията ми. Легендарен пистолет. Имам оригиналния модел, не някое от по-късните копия.
	— Зарежда се с куршуми с плътна метална обвивка, четиридесет и пети калибър ACP*, нали?
	[* .45 Automatic Colt Pistol, стандартните патрони за колт М1911. — Б.пр.]
	— Знаеш ли изобщо какво означава това? — попита Джеймс.
	Патрик преброи до десет и отвърна спокойно:
	— И в полицейската академия караме оръжеен курс. — Не смяташе да си признае, че всъщност беше принуден да зададе на Турбьорн доста въпроси относно куршума.
	— Е не, в големите градове все имат някаква представа, но тук в провинцията старите зазубрени познания бързо ръждясват — каза Джеймс.
	Патрик го игнорира.
	— Не отговори на въпроса ми. Така ли е?
	— Да, така е. Пише го още в първия урок от учебника.
	— Откога притежаваш оръжието?
	— О, отдавна. Това е първият ми пистолет. Получих го от баща си, когато бях на седем.
	— Значи си добър стрелец? — попита Патрик.
	Джеймс се изпъчи.
	— От най-добрите.
	— Колко стриктно следиш оръжията си? Възможно ли е някой да е взел някое от тях без твое знание? Докато си бил в командировка, например?
	— Винаги знам къде са оръжията ми. Защо се интересувате от моя колт? И от Лейф? Ако си спомням правилно, той се самоуби преди доста години. Съпругата му беше починала от рак или нещо такова…
	— А, може би не си чул? — каза Патрик.
	Усети известно задоволство, тъй като за миг му се стори, че в погледа на Джеймс се прокрадна несигурност.
	— Какво да съм чул? — попита Джеймс, а интонацията му беше толкова равнодушна, че Патрик се зачуди дали не си е въобразил.
	— Изровихме го. — Нарочно остави изречението да виси самотно във въздуха.
	Джеймс се умълча, но после се поизправи и каза:
	— Изровили сте го?
	Сякаш не разбираше какво се има предвид. Патрик осъзна, че се опитва да спечели време.
	— Да, получихме нова информация — каза той. — Така че отворихме гроба. Оказа се, че не е било самоубийство. Няма как да се е застрелял с оръжието, което е държал в ръка, когато е намерен.
	Джеймс мълчеше. Все още гледаше арогантно, но Патрик усещаше, че самоувереността му е поддала. Струваше му се, че долавя уязвимост, малка пробойна, и реши да се възползва.
	— Освен това получихме сведения, че си бил в гората в деня, когато малката Стела е била убита — каза той, след което се поколеба и каза нещо толкова преувеличено, че спокойно можеше да се нарече лъжа: — Имаме свидетел.
	Джеймс не реагира, но на слепоочието му пулсираше малка вена. Изглежда, обмисляше как да постъпи.
	Накрая се изправи.
	— Предполагам, че не разполагате с достатъчно улики, за да ме задържите — каза той. — Така че считам този разговор за приключен.
	Патрик се усмихна. Самодоволното изражение най-накрая си беше отишло, а Джеймс бе разкрил слабостта си. Сега оставаше само да намерят доказателства.

	* * *

	— Влез — каза Ерика предпазливо.
	Меко казано, беше се учудила, когато Хелен й се обади и помоли да дойде.
	— Сам с теб ли е? — попита Ерика.
	Хелен поклати глава.
	— Не, оставих го при една приятелка — каза тя и сведе поглед.
	Ерика я пусна в антрето.
	— Е, радвам се, че поне ти си тук — каза тя и прехапа език, за да не продължи с въпросите.
	Патрик току-що й се бе обадил да сподели с нея подозренията си, че Джеймс е Зеленият чичко. Обикалял из гората в камуфлажни дрехи, а Стела се натъкнала на него, докато се разхождала. Според Патрик възможно било дори той да е човекът, когото Мари е чула в гората.
	— Имаш ли кафе? — попита Хелен и Ерика кимна.
	Във всекидневната Ноел и Антон отново се бяха сдърпали и изглежда, изобщо не се трогваха от забележките на Мая. Ерика въздъхна, отиде при тях и им викна с най-авторитетния си глас да престанат. Това не помогна, така че тя предприе последната отчаяна стъпка на родителите, когато искат малко спокойствие. Взе три фунийки от голяма кутия, която бяха купили от камиона за сладолед, и им даде по една. Децата седнаха доволни да ближат сладоледите си, а тя отиде в кухнята с неприятното усещане, че е лош родител.
	— Това си го спомням — каза Хелен и се усмихна.
	Прие чашата кафе и се настани на масата. Поседяха мълчаливо известно време. Ерика се изправи, извади един шоколадов сладкиш и го остави на масата.
	Хелен поклати глава.
	— Не, благодаря, не и за мен, имам непоносимост към шоколад. Получавам обрив — каза тя и отпи от кафето си.
	Ерика си отряза голямо парче и си обеща от понеделник да спре със захарта. Тази седмица така и така беше опропастена, нямаше смисъл да започва сега.
	— Мисля толкова много за Стела — каза Хелен.
	Ерика вдига учудено вежди. Хелен не беше казала и дума за причината да дойде тук. А нещо се беше случило, усещаше го с цялото си тяло. Хелен излъчваше някаква неспокойна енергия, която беше заразна. Ерика обаче не смееше да я попита какво е станало. Не искаше Хелен да се изплаши и да спре да говори. Нуждаеше се от историята й. Затова замълча и отхапа от сладкиша, чакайки Хелен да продължи.
	— Нямах братя и сестри — каза тя накрая. — Не знам защо. Никога не бих посмяла да попитам родителите си. Не говорехме за такива неща. Затова обичах да съм със Стела. Живеехме едни до други и тя винаги много се радваше, когато им отивах на гости. Беше ни хубаво да си играем. Тя беше забавно дете и бе пълна с енергия. Спомням си го ясно. Постоянно подскачаше нагоре-надолу. Помня червеникаворусата й коса. И луничките. Стела мразеше цвета на косата си, докато не й казах, че според мен е най-хубавият възможен. Тогава си промени мнението. Непрестанно задаваше въпроси. За всичко. Защо е топло, защо има вятър, защо някои цветя са бели, а други сини, защо тревата е зелена, а небето синьо, не обратното? Хиляди и хиляди въпроси. И не се отказваше, преди да е получила приемлив отговор. Не можеше просто да й кажеш „защото“ или да измислиш някаква глупост, тогава продължаваше да пита, докато не получи обяснение, което й се струва правилно.
	Хелен говореше толкова бързо, че се задъха и спря, за да си поеме дъх.
	— Харесвах семейството й. Не беше като моето. Прегръщаха се и се смееха. Прегръщаха и мен, когато отивах у тях, а майката на Стела се шегуваше и ме галеше по косата. Татко й пък казваше, че трябва да спра да раста, или ще стана толкова висока, че главата ми ще се рее сред облаците. Понякога Сана също си играеше с нас. Но тя беше по-сериозна, държеше се като малка майка на Стела. Най-често се мотаеше в краката на майка им, искаше да й помага с прането, с вечерята, искаше да е възрастна, докато светът на Стела беше изпълнен с игри от сутрин до вечер. Толкова се гордеех, когато ми даваха да я гледам. Мисля, че и те го усещаха, защото понякога ме викаха дори когато нямаха особена нужда от детегледачка, просто виждаха колко ме радва това.
	Хелен се спря.
	— Може ли да изнахалствам и да помоля за още кафе?
	Ерика кимна и стана, за да напълни чашата й. В съзнанието на Хелен сякаш се бе срутила язовирна стена и сега всичко се изливаше навън.
	— Когато се сприятелих с Мари, мина известно време, преди родителите ми да направят нещо — каза тя, щом получи чашата си. — Бяха твърде заети със себе си, с празненствата, сдруженията и събитията си. Не им оставаше много време да се замислят с кого общувам. Когато разбраха, че сме приятелки, първоначално реагираха предпазливо, но впоследствие ставаха все по-критични. Мари не беше добре дошла вкъщи, а не можехме да ходим и у тях, нейният дом беше… ами, не беше приятно място. Но въпреки това опитвахме да се срещаме колкото се може по-често. Накрая родителите ми разбраха за това и ни забраниха да се виждаме. Бях на тринайсет и нямах думата. Мари не се интересуваше какво мислят родителите й, а на тях не им пукаше къде ходи тя или с кого. Аз обаче не смеех да се опълча на родителите си. Не съм силна. Не съм като Мари. Бях свикнала винаги да правя каквото пожелаят нашите. Не знаех друго. Така че опитах да спра да се виждам с Мари. Наистина опитах.
	— Но са ви разрешили да гледате Стела заедно? — попита Ерика.
	— Да, бащата на Стела засякъл татко навън и го попитал. Нямал представа, че не ни е разрешено да сме заедно. Като никога, татко бил хванат неподготвен и казал „да“. — Тя преглътна. — Толкова се забавлявахме през онзи ден. На Стела много й хареса разходката до Фелбака. Припкаше през целия път до вкъщи. Затова и тръгнахме през гората. Стела обичаше това място, пък и щом не се налагаше да я возим с количката, нямаше проблем да минем оттам.
	Гласът й потрепери. Тя погледна Ерика.
	— Стела беше щастлива, когато я оставихме пред тях. Спомням си я. Беше толкова щастлива. Ядохме сладолед, държахме се за ръце, а тя подскачаше през целия път, не знам откъде имаше сили. Отговаряхме на всичките й въпроси, а тя ни прегръщаше силно като малка маймунка. Спомням си как ме погъделичка по носа и й се стори невероятно забавно, когато кихнах.
	— А мъжът в гората? — попита Ерика, преди да успее да се спре. — Въображаемият приятел на Стела, когото е наричала Зеления чичко. Възможно ли е да е бил истински човек? Джеймс? Съпругът ти ли е бил човекът в гората? Дали Мари може да е говорила за него?
	Ерика видя нарастващата паника в очите на Хелен. Знаеше, че е направила голяма грешка. Хелен дишаше накъсано, а погледът й беше като на преследвано животно в мига, преди ловецът да стреля. Изхвърча от къщата, а Ерика остана в кухнята, проклинайки се. Хелен беше толкова близо до това да разкрие нещо, което можеше да се окаже ключ към миналото. Само че нетърпението на Ерика развали всичко. Тя взе изморено чашите и ги остави в мивката. Чу как Хелен потегля с колата си.

	* * *

	— В днешно време използват 3D техника, за да анализират куршумите — каза Йоста, когато Паула влезе в кухнята.
	— Откъде знаеш? — попита тя и седна, като остави бележника на Дагмар пред себе си.
	Понякога се чудеше дали не прекарва повече време в малката жълта кухня, отколкото в собствения си кабинет, но размяната на идеи с колегите беше отличен начин да погледнат на разследването от различен ъгъл. Освен това в кухнята се работеше значително по-приятно, отколкото в тесните им стаи. А и така бяха по-близо до кафеварката.
	— Четох го в „Криминалистика“ — каза той. — Обичам това списание, всеки път научавам нещо ново.
	— Окей — каза тя, — но няма гаранции, че ще може оръжието да се свърже с даден куршум, нали? Или да се потвърди, че два куршума са изстреляни от едно и също оръжие?
	— Не, според статията нарезите на цевта никога не оставят едни и същи следи. Освен това може да е проблем, ако куршумите са изстреляни по различно време. Оръжията остаряват, а състоянието им зависи и от това колко добре са поддържани.
	— Но най-често сравнението е възможно?
	— Да, така мисля — каза Йоста. — А и тази нова 3D технология сигурно е много по-добра.
	— Турбьорн е казал, че по всяка вероятност някой е изпилил цевта на колта.
	Паула се премести малко встрани, за да не й свети слънцето.
	— Някой — изсумтя Йоста. — Джеймс сигурно го е направил веднага след като го питахме дали се е виждал с Лейф. Хитрец е, не може да се отрече.
	— Ще му е трудно да си намери оправдание, ако куршумът от убийството на Лейф съвпада с куршумите в гората — каза тя и сръбна малко кафе, но веднага направи гримаса.
	Явно Йоста го бе правил, защото неговото кафе винаги беше твърде слабо.
	— Да, но ме притеснява, че той ще напусне страната. Джеймс прекарва по-голямата част от годината в чужбина. Ще мине време, докато получим анализа от Националната лаборатория по криминалистика, а преди това няма как да го задържим.
	— Но семейството му е тук.
	— Прави ли ти впечатление на особено загрижен за семейството си…?
	— Да, и това е вярно — въздъхна Паула. Дори не се беше замисляла за тази възможност. Че Джеймс може да избяга в чужбина. — А можем ли да го свържем с убийството на Стела?
	— Не знам — отвърна Йоста отчаяно. — Минали са трийсет години.
	— Във всеки случай изглежда, че Лейф е бил прав. Момичетата са били невинни. И през какъв ад са преминали само… — Тя поклати глава.
	Отвън телефонът не спираше да звъни. Хората продължаваха да заливат Аника със сигнали за анонимния глас.
	— Да… — каза Йоста колебливо. — Но все още се чудя защо Мари лъже за алибито си. Пък и знаем, че Джеймс дори не е бил във Фелбака, когато тя е умряла, така че няма как той да я е убил.
	— Да, алибито му е непробиваемо — каза Паула. — Заминал е още предната вечер, „Скандик Рубинен“ потвърждават, че е отседнал при тях, а от персонала си спомнят, че са го видели на закуска. После е имал делови срещи до късния следобед, след което се е прибрал. Часовникът на Неа е спрял в осем, така че това най-вероятно е часът на смъртта й. А тогава Джеймс е бил в Гьотеборг. Разбира се, възможно е Неа да е убита по-рано, а часовникът да е спрял, докато убиецът е местил тялото, но това не променя нищо, тъй като Джеймс го е нямало от неделя вечерта до понеделник следобед.
	— Да, знам — каза Йоста обезсърчено и се почеса по главата.
	Паула отново разлисти бележника.
	— Не мога да разбера кое в записките на Дагмар ми се струва толкова странно — каза тя. — Мислех да помоля Патрик да ги прегледа, може би някой със свеж поглед ще забележи нещо.
	— Направи го — каза той и се изправи, а крайниците му изпукаха. — Аз лично мисля да се прибирам. Не стой тук до твърде късно, и утре е ден.
	— Ммм… — каза Паула.
	Тя продължи да прелиства бележника и дори не чу как Йоста си тръгва. Какво пропускаше?

	* * *

	Джеймс влезе в спалнята. Полицаите бяха истински некадърници, не можеха дори един обиск да направят като хората. Виновни бяха мекушавите шведски закони, които ги принуждаваха да ходят на пръсти като балерини и да пипат внимателно. Когато Джеймс и мъжете му получеха заповед да открият нещо, изкъртваха всяка дъска и не оставяха нищо непокътнато. Търсеха, докато не намерят това, което знаеха, че е там.
	Колтът щеше да му липсва, но за другите две оръжия не му пукаше кой знае колко. А и по-голямата част от колекцията му си беше тук, в оръжейния шкаф, скрит зад ризите му и стената на гардероба, която се махаше. Дори не бяха проверили за кухи стени.
	Прегледа всичките си оръжия и се замисли кои да вземе със себе си. Нямаше да може да остане още дълго. Пареше му под краката. Трябваше да остави всичко зад гърба си. Тази мисъл не беше придружена от излишна сантименталност. Всички бяха изпълнили ролите си. Изиграха мача докрай.
	Така и така вече беше на години, кариерата му в армията неизбежно щеше да приключи. Изглежда, щеше да се пенсионира рано. Имаше средства. През годините бе имал достатъчно възможности да натрупа пари както в брой, така и в сметки в чужбина.
	Потръпна, когато чу гласа на Хелен откъм вратата.
	— Защо се промъкваш така? — попита той раздразнено. — Откога сте вкъщи?
	Джеймс затвори вратата на оръжейния шкаф и постави обратно стената на гардероба. Налагаше се да остави голяма част от оръжията тук. Тази мисъл го гризеше, но нямаше какво да се направи. Така и така нямаше да му трябват.
	— От половин час. Поне аз. Сам дойде петнайсет минути по-късно. Прибра се пеш. В стаята си е. — Хелен обви ръце около слабото си тяло и го погледна. — Ще избягаш, нали? Мислиш да ни изоставиш. Не просто да заминеш в командировка. Ще ни напуснеш завинаги. — Каза го без тъга, без каквато и да е емоция. Просто констатираше факт.
	В първия момент Джеймс не отговори. Не искаше тя да знае за плановете му, не искаше да й дава такава власт. Същевременно с това знаеше, че той командва, не Хелен. Йерархията беше установена много отдавна.
	— Подготвил съм нужните документи, за да ти прехвърля къщата. Ще се оправите известно време с парите в сметката.
	Тя кимна.
	— Защо го направи? — попита тя.
	Не беше нужно да я пита какво има предвид. Затвори гардероба и се обърна към нея.
	— Знаеш — каза той. — Заради баща ти. Обещах.
	— Нищо от това не е било заради мен, нали?
	Джеймс не каза нищо.
	— А Сам?
	— Сам — изсумтя той. — Сам беше необходима жертва от моя страна. Никога не съм твърдял друго. Сам е твой. Ако ми пукаше за него, никога нямаше да те оставя да го отгледаш по такъв начин. Мамино детенце, което още от малко не се откъсва от полите на мама. За нищо не го бива.
	От другата страна на стената се чу шум и двамата погледнаха натам. После Джеймс й обърна гръб.
	— Ще остана до неделя — каза той. — После ще се оправяте сами.
	Тя постоя още няколко секунди, после Джеймс чу стъпките й, които бавно се отдалечаваха.


	* * *

	— Направо съм капнал — каза Патрик и се отпусна на дивана до Ерика.
	Тя му подаде чаша вино и той я взе с благодарност. Мартин беше дежурен, така че Патрик можеше да си позволи малко вино, без да го гризе съвестта.
	— Как мина с Джеймс? — попита тя.
	— Няма да се огъне, докато не намерим преки доказателства. А за това ще ни е нужно време. Пратихме куршумите за сравнение, но в лабораторията по криминалистика са много натоварени.
	— Жалко, че отпечатъците ги нямаше в базата данни. Интуицията ти проработи, когато предположи, че тези от клепачите на Неа ще съвпадат с тези от опаковката. — Ерика се наведе към Патрик и го целуна.
	Мекото, познато докосване на устните й накара тялото му да се отпусне. Патрик облегна глава назад и въздъхна дълбоко.
	— Боже, колко е хубаво да съм си вкъщи. Но трябва да поработя малко. Да опитам да придам някаква структура на всичко.
	— Мисли на глас — каза Ерика и приглади коса. — Мислите ни обикновено са по-ясни, когато ги изразяваме гласно. Между другото, аз също имам да ти разправя някои неща от днес…
	— Така ли, какви? — попита Патрик с любопитство.
	Ерика обаче поклати глава и отпи от виното.
	— Не, първо ти. Давай, слушам те.
	— Ами, проблемът е, че някои неща са ясни като бял ден, други са обвити в мъгла, а трети изобщо не мога да проумея…
	— Поясни — каза Ерика.
	Той кимна.
	— Не се съмнявам, че Джеймс е застрелял Лейф. Със своя колт. И че после е поставил личния пистолет на Лейф в дясната му ръка, защото автоматично е предположил, че е десничар. — Патрик направи пауза, после продължи: — Това вероятно се е случило, след като Лейф му се е обадил във връзка със случая „Стела“. Уредили са си среща и Джеймс го е убил.
	— Два въпроса — каза Ерика и вдигна два пръста. — Първо: какъв е бил мотивът му да застреля Лейф? Така като гледам, има само два варианта: за да защити съпругата си или за да защити себе си.
	— Да, съгласен съм. И не знам кой от двата е верният. Предполагам, че го е направил, за да предпази себе си. Убедени сме, че Стела се е натъкнала именно на Джеймс. Той винаги е бил нещо като самотен вълк.
	— Питахте ли родителите на Неа дали е споменавала нещо подобно? Че се е срещала с някого в гората?
	— Не — отговори Патрик. — Но според тях тя не е ходила толкова много в гората, ходила е най-вече в обора. Там си играела с черното коте, както го наричала. Това е една сива котка, с която и аз се сприятелих по време на обиска.
	— Окей — каза Ерика и се замисли. — Ако приемем, че си прав и Джеймс е убил Стела, а после и Лейф, за да не бъде разкрит, това поражда други въпроси. Защо момичетата са си признали? И не е ли странно, че впоследствие Джеймс се е оженил за Хелен?
	— Да, знам — каза Патрик. — Голяма част от историята все още не ни е ясна. И се опасявам, че никога няма да научим всичко. Йоста е категоричен, че Джеймс ще избяга в чужбина, преди да успеем да го арестуваме.
	— Не можете ли да го предотвратите по някакъв начин? Да му забраните да пътува извън страната? Като по американските филми: „You are not allowed to leave this town…“*
	[* „Забранено ти е да напускаш града.“ — Б.пр.]
	Патрик се засмя.
	— _I wish._* Не, нямаме възможност да му попречим, докато не разполагаме с доказателства. Надявах се, че ще намерим нелегални оръжия при обиска, това би било достатъчно да го задържим и да спечелим известно време. — Той замълча. — Какво беше другото? Каза, че имаш два въпроса.
	[* Ще ми се. — Б.пр.]
	— Да, чудя се как може да си е мислил, че толкова нескопосано убийство може да остане неразкрито. Имам предвид убийството на Лейф. Ако аутопсията беше протекла както трябва, полицията още тогава щеше да забележи, че куршумът не е от пистолета на Лейф. Калибрите са съвсем различни.
	— И аз това се питах — каза Патрик и завъртя замислено чашата вино. — Но след като се срещнах с Джеймс, мога да отговоря на този въпрос с една дума: арогантност.
	Ерика кимна.
	— Ами убийството на Неа? Как е свързано с това на Стела? Ако приемем, че Джеймс е убил Стела и Лейф? Неа как се вписва в картинката?
	— Това е голямата въпросителна — каза Патрик. — Джеймс има желязно алиби. Повярвай ми, проверихме го щателно. Няма съмнение, че се е намирал в Гьотеборг по времето, когато тя е убита.
	— Тогава кой може да е бил? Чии са отпечатъците по тялото и по опаковката от вафла?
	Патрик разпери ръце.
	— Ако знаех, нямаше да седя тук, а щях да отида да арестувам извършителя. Бих искал да мога да ги сравня с тези на Мари и Хелен, но нямаме достатъчно улики, за да ги задържим, така че не можем да им вземем отпечатъци.
	Ерика се изправи и погали Патрик по бузата, докато минаваше покрай него.
	— Не мога да ти помогна и с двете, но поне с едната…
	— А? — учуди се Патрик.
	Ерика отиде в кухнята и след малко се върна с чаша за кафе, която държеше внимателно с помощта на найлонова торбичка.
	— Искаш ли отпечатъците на Хелен?
	— Какво искаш да кажеш? — попита Патрик.
	— Тя беше тук днес. Да, знам, и аз се изненадах не по-малко от теб. Обади ми се по-рано, тогава не знаех за обиска, но явно е било по това време.
	— Какво искаше? — попита Патрик, взирайки се в чашата, която Ерика остави на масата.
	— Да говори за Стела — каза Ерика и отново седна до него. — Думите направо се изливаха от устата й и имах чувството, че е на път да каже нещо решаващо, но каквато съм идиотка, взех че я попитах дали Джеймс е замесен… При което тя почти избяга оттук.
	— Но си конфискувала чашата й — каза Патрик и вдигна вежди многозначително.
	— Да, нямах време да измия чиниите — каза Ерика. — Нали искаше отпечатъците й. Ето ги. За тези на Мари обаче ще трябва да се оправяш сам. Ако знаех по-рано, щях да отмъкна чашата й от „Брюган“…
	— Лесно е да сме съобразителни постфактум — засмя се Патрик и си открадна още една целувка. После обаче отново стана сериозен. — Слушай. Паула ме помоли да й помогна с едно нещо. Накратко, има една очарователна възрастна дама, която живее в къщата до завоя, който води към имотите на Хелен и Джеймс и семейство Берг. Сещаш се, хубавата червена къщурка.
	— Да, знам я. Тази, която се продава, нали? — каза Ерика, демонстрирайки за пореден път, че е като справочник за всичко, което се случва във Фелбака.
	— Да, точно. Дамата има навик сутрин да седи до прозореца и да решава кръстословици, като в същото време си води бележки за ставащото отвън. Ето тук. — Той извади тъмносиния бележник на Дагмар и го остави на масата. — Паула твърди, че нещо я гложди, като чете записките й, но не може да разбере какво. Може би е нещо с колите? Отбелязани са само цветовете и марките, няма номера, така че не можем да потърсим автомобилите, които са минали по пътя. Но дори не знам дали става въпрос за тях. Паула е преглеждала записките многократно, аз също ги прочетох, но и двамата не виждаме нищо, което да се набива на очи.
	— Дай ми бележника — каза Ерика и се зачете в страниците, изписани със старомоден, завъртян почерк.
	Мина доста време. Патрик опитваше да не я безпокои, затова си пиеше виното и превключваше каналите. Накрая Ерика остави книжката на масата, отворена на деня, в който бе умряла Неа.
	— Вниманието ви е било насочено в грешна посока. Търсели сте нещо, което изпъква, а не нещо, което липсва.
	— Какво имаш предвид? — попита Патрик и сбърчи чело.
	Ерика посочи записките от понеделник.
	— Ето. Тук нещо липсва. Нещо, което го има във всички останали делнични сутрини.
	— Какво? — попита Патрик, взирайки се в думите. Прелисти няколко седмици назад, прочете отново ситните бележки и накрая разбра какво има предвид Ерика. — Всички останали дни Хелен е бягала сутринта. Но в понеделник е излязла чак по обед.
	— Странно, нали? Сигурно Паула го е забелязала подсъзнателно, но не е могла да го изрази. Много е дразнещо, когато нещо ти е на езика, а не можеш да го кажеш.
	— Хелен… — каза Патрик и се загледа в чашата на масата. — Ще я пратя за анализ още утре сутринта, но може да отнеме известно време, докато разберем дали отпечатъците съвпадат с тези, които вече имаме.
	Ерика го погледна и вдигна чашата си.
	— Но Хелен не знае това…
	Патрик осъзна, че съпругата му има право. Което се случваше много, много често.


>	Бохуслен, 1672

	_Свидетелите идваха и си отиваха. Елин успя да изпадне в нещо като унес и вече не възприемаше фантастичните истории за дяволските й дела. Искаше просто всичко да приключи. Но на третия ден след закуска през тълпата премина шепот и Елин се сепна. На какво се дължеше суматохата?_
	_После я видя. С русите й плитки и светлия поглед._
	_Животът й. Любовта й. Нейната Мерта. Хванала Брита за ръка, тя влезе в съдебната зала и се огледа объркано. Сърцето на Елин прескочи. Какво правеше дъщеря й тук? Да не искаха да я унижат още повече, като накарат Мерта да седи и да слуша всичко, което се говореше за нея? Видя как Брита отвежда Мерта до свидетелската скамейка и я оставя там сама. Елин не разбираше. Защо не я сложеха да седне при останалите? После осъзна какво става. Искаше й се да изкрещи, но вместо това каза отчаяно:_
	— _Не, не, не причинявайте това на Мерта._
	_Момичето я погледна неразбиращо, а Елин протегна ръце към нея. Мерта понечи да се изправи и да хукне към майка си, но Хиерне я хвана и я задържа кротко, но твърдо. Елин искаше да го разкъса на парченца, задето докосва дъщеря й, но знаеше, че трябва да се овладее. Не искаше Мерта да види как пазачите я отвеждат._
	_Ето защо стисна зъби и се усмихна на дъщеря си, но усети как сълзите й потичат. Момичето изглеждаше толкова малко. Толкова беззащитно._
	— _Това там е майката на Мерта, нали? Елин Йонсдотер?_
	— _Да, майка ми се казва Елин и седи ето там — каза Мерта с тънък, ясен глас._
	— _Мерта е казала на леля си и вуйчо си за някои неща, които е правила с майка си — каза Хиерне и погледна множеството. — Мерта може ли да разкаже и на нас?_
	— _Да, с мама ходихме до Блокула! — каза Мерта развълнувано._
	_Хората се развикаха ужасено, а Елин затвори очи._
	_Мерта продължи:_
	— _Летяхме дотам с кравата ни Роза — каза тя доволно. — До Блокула. Там имаше веселби и празненства. И всичко се правеше на обратно, седяхме с гръб към масата и ядяхме през рамо, а чиниите бяха обърнати наопаки и започвахме с десерта. Беше забавно, не бях виждала хората да правят така преди._
	— _Забавно и още как — каза Хиерне и се засмя нервно. — Мерта може ли да ни разкаже още за тези празненства? Какви хора е имало там? Какво правихте?_
	_Елин слушаше с нарастваща изненада и ужас как дъщеря й описва живо пътувания до Блокула. Хиерне дори я подлъга да прошепне, че е видяла майка си да блудства с дявола._
	_Елин не разбираше как бяха успели да накарат Мерта да си измисли такива неща. Погледна към Брита, която седеше широко усмихната, облечена с поредната нова, хубава рокля. Помаха и намигна на Мерта, която грейна и й махна в отговор. Брита, изглежда, наистина бе направила всичко, за да спечели Мерта на своя страна, откакто Елин бе арестувана._
	_Нямаше как Мерта да разбира какво прави. Усмихваше се на Елин, докато седеше и разказваше весело историите си. За нея това бяха приказки. Поощрявана от Хиерне, тя продължаваше да разказва за вещици, които били срещнали в Блокула, и за деца, с които си играла там._
	_Дяволът явно бил особено заинтересован от нея. Седяла в скута му и гледала, докато майка й танцувала чисто гола._
	— _А в съседство имаше място, наречено Виткула. Там имаше ангели, които си играеха с нас, децата. Бяха толкова прекрасни и красиви, че не вярвахме на очите си! — Мерта плесна очаровано с ръце._
	_Накъдето и да погледнеше, Елин виждаше зяпнали усти и ококорени очи. Свиваше се все повече на мястото си. Как би могла да се оправдае? Собствената й дъщеря свидетелстваше за пътешествия до Блокула и как Елин блудствала с дявола. Нейната Мерта. Красивата й, наивна, невинна Мерта. Загледа се в профила й, докато момичето разправяше приказките си на ентусиазираната публика, и усети как сърцето й се къса от мъка._
	_Накрая въпросите на Хиерне свършиха и Брита отиде да вземе Мерта. Тя я хвана за ръка, тръгна към изхода, обърна се към Елин с голяма усмивка и й помаха._
	— _Дано мама се прибере скоро! — каза Мерта. — Липсва ми!_
	_Елин вече не можеше да опитва да бъде силна. Наведе се напред, заровила лице в дланите си, и заплака със сълзите на обречените._

	* * *

	— Как се чувствате в жилището? — попита Бил.
	За негова радост, вече разбираха шведския му достатъчно добре, ако говореше бавно и ясно.
	— Добре — отговори Калил.
	Бил се зачуди дали казва истината. Двамата изглеждаха изморени, а бунтарският тийнейджърски плам на Аднан сякаш беше изчезнал.
	Утре изписваха Карим от болницата. Той щеше да се прибере при децата си, но не и при Амина.
	— Обърни към вятъра, _turn up in the wind_ — каза той и кимна към левия борд.
	Аднан изпълни командата. Вече се справяха много по-добре. Но радостта я нямаше. Сякаш бяха изчерпани, което, осъзна Бил, беше доста точно казано, предвид обстоятелствата.
	Не беше говорил с Нилс. Не знаеше какво да каже на момчето. Бяха толкова отдалечени един от друг. Дори Бог не би могъл да ги сближи. Нилс се прибираше късно вечер, отиваше директно в стаята си и надуваше музиката. Дори не ги поздравяваше, просто измърморваше нещо нечленоразделно.
	Бил дръпна внимателно шкотите. Знаеше, че сега трябва да дава инструкции, да използва момента и да опита да ги научи на колкото се може повече преди състезанието. Но виждаше сивите им лица на фона на белите платна и предполагаше, че самият той има същото примирено изражение. Неговият отличителен белег, ентусиазмът, сега го предаваше, а Бил не знаеше кой е без него.
	Когато им каза да обърнат, те изпълниха инструкциите. Мълчаливо и без възражения. Без душа. Като екипаж от призраци.
	За пръв път откакто се захвана с проекта, Бил почувства съмнение. Как щяха да плават, ако не изпитваха радост от живота? Лодките не се движеха само благодарение на вятъра.

	* * *

	Още беше рано сутринта, когато почукаха на вратата на Хелен и Джеймс. Патрик се обади на Паула веднага щом се събуди и я помоли да дойде с него. Нямаше представа дали планът, който бяха измислили с Ерика, ще проработи, но ако преценката им за Хелен беше правилна, шансовете бяха доста добри. Вратата се отвори и Хелен ги погледна изненадано. Беше напълно облечена и изглежда, беше станала отдавна.
	— Трябва да ти зададем няколко въпроса, имаш ли възможност да дойдеш с нас?
	Патрик затаи дъх. Надяваше се, че Джеймс няма да си е у дома. Това би могло да им създаде проблеми. Нямаха разрешение от прокурора да повикат Хелен за разпит, нямаше как да я принудят да ги последва, разчитаха на добрата й воля.
	— Разбира се — каза тя и погледна назад.
	Като че ли искаше да направи нещо, но после размисли, взе едно яке от закачалката в антрето и тръгна с тях. Не ги попита какво искат, не показа раздразнение, не възрази по никакъв начин.
	Просто сведе глава и седна спокойно в полицейската кола. Патрик опита да я заговори по пътя към управлението, но тя отговаряше само с по една сричка.
	Когато пристигнаха в участъка, той занесе две чаши кафе от кухнята в една от двете стаи за разпит. Хелен все още беше смълчана и той се запита какво ли става в главата й. Той самият се прозяваше и се опитваше да разсъждава ясно. Цяла нощ лежа и преговаря всичко наум, всички следи по случая, или по-скоро случаите, както и прозренията, с които Ерика му помогна. Все още не виждаше ясно връзката, но беше сигурен, че Хелен е ключът. Тя знаеше истината, може би не цялата, но голяма част.
	— Може ли да записвам? — попита той и посочи диктофона на масата.
	Тя кимна.
	— Вчера разговаряхме с мъжа ти Джеймс — започна той, но думите му не предизвикаха реакция, затова продължи: — Имаме доказателства, които го свързват с убийството на Лейф Хермансон. Предполагам, че това име ти е известно?
	Хелен отново кимна.
	— Да, той отговаряше за разследването на убийството на Стела.
	— Точно така — каза Патрик. — Смятаме, че мъжът ти е убил Лейф.
	Отново зачака реакция, но такава не дойде. Забеляза обаче, че Хелен не изглеждаше изненадана от твърдението.
	— Знаеш ли нещо по този въпрос? — Патрик се взря напрегнато в нея, но тя поклати глава.
	— Не, нищо.
	— Също така имаме причина да вярваме, че мъжът ти има оръжия, за които няма лиценз. Запозната ли си с това?
	Тя отново поклати глава, но не каза нищо.
	— Извинявай, трябва ми устен отговор, за да го има на записа — каза той.
	Хелен се поколеба, но после каза:
	— Не, не знам за такова нещо.
	— Имаш ли някаква представа какъв мотив би имал мъжът ти да убие полицая, разследвал убийството, за което ти и Мари сте признати за виновни?
	— Не — каза Хелен, но гласът й секна. Тя се прокашля и повтори: — Не, нямам представа.
	— Не знаеш защо го е направил? — повтори Патрик.
	— Не, не знам дали е убил Лейф, така че нямам и предположения за мотив — каза тя и за пръв път го погледна в очите.
	— Ами ако ти кажа, че имаме доказателства?
	— Тогава ми ги покажете — каза Хелен, обзета от внезапно спокойствие.
	Патрик изчака минутка, после каза:
	— Да поговорим за убийството на Линеа Берг.
	Хелен се загледа втренчено в него.
	— Тогава мъжът ми беше в командировка.
	— Знаем това — каза Патрик спокойно. — Но ти си си била у дома. Какво прави сутринта?
	— Вече ви казах. Каквото правя винаги. Всяка сутрин. Тичах.
	Нещо в погледа й потрепна.
	— Само че онази сутрин не си тичала, Хелен. Убила си малко момиче. Не знаем защо, но бихме искали да ни разкажеш.
	Хелен мълчеше и се взираше в плота на масата. Беше отпуснала ръце в скута си и не помръдваше.
	За миг Патрик изпита съчувствие, но после си спомни какво е направила и продължи със стоманен глас:
	— Хелен. Вчерашният обиск е нищо в сравнение с това, което ще направим, за да открием как си убила невинното момиче. Ще обърнем всичко, ще разгледаме под микроскоп всеки детайл от живота ти, от вашия живот.
	— Нямате доказателства — каза Хелен дрезгаво.
	Той обаче видя, че ръцете й треперят, че е разколебана.
	— Хелен — каза Патрик меко. — Открихме отпечатъците ти върху опаковка от вафла в обора на семейство Берг, както и върху тялото на момичето. Всичко свърши. Ако не си признаеш, ще изровим всяка малка тайна, която ти и семейството ти криете. Това ли искаш? — Той наклони глава настрани.
	Хелен се взираше в ръцете си. Накрая вдигна бавно глава.
	— Аз я убих — каза тя. — Убих и Стела.

	* * *

	Ерика огледа всичко, което беше окачила на стената. Всички снимки, статии, извлечения от стари технически и съдебномедицински доклади, преписки от разговорите си с Хариет, Виола, Хелен, Мари, Сам и Сана. Погледна снимката на Стела, която беше сложила до тази на Неа. Най-накрая случаите отиваха към окончателен завършек. Семействата бяха получили отговор, макар че за Сана той идваше твърде късно. Но сега поне щеше да знае какво е станало с малката й сестра. Когато Патрик се обади и й каза, че Хелен си е признала и за двете убийства, първата мисъл на Ерика бе именно за нея. Сана, която беше останала сама.
	Зачуди се дали родителите на Неа са получили съобщението. Дали щяха да се почувстват по-лошо, като разберат, че дъщеря им е убита от съсед, от познат човек, с когото са общували? Или би било още по-ужасно, ако убиецът беше случаен непознат? Вероятно нямаше значение. Момичето им вече го нямаше. Зачуди се също дали щяха да останат да живеят тук. Тя самата не мислеше, че би могла да продължи напред, ако живее на същото място. То вечно щеше да й напомня за засмяното момиче, което никога повече няма да тича наоколо.
	Пусна компютъра си и отвори уърд. Месеците, през които беше опознавала замесените в престъпленията, събирала факти и запълвала празнини, най-накрая бяха довели до момента, в който можеше да започне да пише книгата. Знаеше точно как да започне. С две малки момичета. Две момичета, на които им бяха отредени само няколко години на този свят. Искаше да ги пресъздаде достоверно и споменът за тях да остане в съзнанието на читателите дълго след като затворят книгата. С дълбока въздишка тя допря пръсти до клавиатурата.
C>
	Стела и Линеа си приличат в толкова много отношения. Живели са живот, изпълнен с фантазия и приключения, в свят, състоящ се от малко стопанство до една гора. Стела обичала гората. Там си играела със своя приятел Зеления чичко. Вероятно така и няма да разберем дали е бил реален, или въображаем. Не всички въпроси получиха своите отговори, така че можем само да предполагаме. Любимото място на Линеа пък бил оборът. Ходела там, в сумрака и спокойствието, колкото се може по-често. Нейният най-добър приятел не бил измислен, а съвсем истински — семейната котка. За Стела и Линеа нямало граници. Въображението им можело да ги отведе навсякъде. Били щастливи. Били в безопасност. Докато не се натъкнали на човек, който им желаел злото. Това е историята на Стела и Линеа. Това е историята на две малки момичета, които твърде рано научили, че светът невинаги е добър.
C$
	Ерика вдигна ръце от клавишите. През следващите месеци щеше многократно да редактира думите и изреченията, но знаеше, че трябва да започне оттук, че иска да въведе читателите в историята по този начин. Книгите й никога не бяха черно-бели. Понякога я бяха критикували, че проявява твърде много разбиране към извършителите на такива брутални и ужасни деяния. Но тя вярваше, че никой човек не се ражда зъл, а преживелиците ни ни превръщат в това, което сме. Някои стават жертви. Други престъпници. Още не знаеше какво ще каже Хелен за случилото се и какви бяха мотивите й да отнеме живота на две момичета. В много отношения й беше невъзможно да си представи как тихата жена, която предния ден седя в кухнята й, бе убила две деца. В същото време обаче много неща си идваха на мястото. Сега разбираше, че онази нервност, която излъчваше Хелен, всъщност е била вина. Разбра и защо я обзе паника, когато бе започнала да я разпитва за Джеймс и убийството на Стела. Беше се изплашила, че той може да бъде обвинен за нейното престъпление.
	Смъртта на един засягаше мнозина. Последиците се разпространяваха като кръгове във водата, но разбира се, хората в епицентъра винаги страдаха най-много. А мъката имаше способността да се предава през поколенията. Ерика се запита какво ли ще стане със сина на Хелен. Сам й се стори толкова раним, когато се срещнаха. На пръв поглед изглеждаше суров и корав, с гарвановочерната си коса, черните дрехи, черния лак и гримираните очи. Но под всичко това тя долови чувствителността му и всъщност й се стори, че се е докоснала до него. Той като че копнееше да срещне някого, пред когото да си излее душата. Сега щеше да остане сам с баща си. Още едно дете, чийто живот беше съсипан. И в главата на Ерика се въртеше все същият въпрос: Защо?

	* * *

	Йоста отиде при семейство Берг, за да им съобщи. Не искаше да го прави по телефона, струваше му се студено и безлично. Родителите на Неа имаха нужда да го чуят лично.
	— Хелен? — каза Ева недоверчиво и стисна ръката на Петер. — Защо?
	— Още не знаем — отвърна Йоста.
	Родителите на Петер мълчаха. Слънчевият им загар беше избледнял и изглеждаха по-стари, отколкото първия път, когато Йоста ги видя.
	— Не разбирам… — Петер поклати глава. — Хелен? Почти не общувахме с тях. От време на време си разменяхме по някоя дума с нея, това е всичко.
	Той погледна Йоста така, сякаш очакваше да изкопчи от него отговори, но Йоста нямаше такива. Самият той си задаваше същите въпроси.
	— Призна си също така, че е убила Стела. Сега я разпитваме и ще претърсим къщата им за допълнителни доказателства, но вече разполагаме с доста улики и признанието на Хелен е просто пиронът в ковчега.
	— Как е умряла? Какво й е направила Хелен? — Думите на Ева едва се чуха и тя като че ли не говореше на конкретен човек.
	— Засега не знаем много, но ще ви държим информирани.
	— Ами Джеймс? — попита Петер объркано. — Чухме, че сте извикали Джеймс на разпит. Помислихме си…
	— Разговаряхме с него по друг повод — каза Йоста.
	Не можеше да каже нищо повече на семейството на Неа. Не можеха да свържат Джеймс с убийството на Лейф, преди да са получили резултатите от анализа. Но Йоста знаеше, че слуховете са плъзнали из цяла Фелбака, всъщност из цялата област. Нито обискът, нито посещението на Джеймс в участъка бяха останали незабелязани.
	— Бедното момче — каза Ева бавно. — Синът на Хелен и Джеймс. Винаги е изглеждал толкова изгубен. А сега и това…
	— Не се тревожи за него — каза Петер тихо. — Той е жив. Неа не е.
	В кухнята настана мълчание. Чуваше се единствено тиктакането на часовника. Накрая Йоста се прокашля.
	— Исках да го чуете директно от мен. Хората ще приказват какво ли не, не ги слушайте. Обещавам да ви държа в течение.
	Никой не отговори, така че той събра сили за следващата тема.
	— Трябва също да ви съобщя, че лекарите са готови с… аутопсията. Ще може да вземете тялото и да се подготвите да я… — Той не завърши изречението.
	Петер го погледна и каза:
	— Да я погребем.
	Йоста кимна.
	— Да. Да погребете Неа.
	След това нямаше какво повече да се каже.
	Когато потегли, погледна в задното огледало. За миг му се стори, че мярка две малки момичета, които му махат. Йоста примигна и те изчезнаха.

	* * *

	— Шибани хиени! — изръмжа Джеймс и хвърли телефона.
	Обикаляше напред-назад из кухнята, а Сам го наблюдаваше лениво. Част от него се радваше да го види изкаран от равновесие. Джеймс, който винаги държеше всичко под контрол и си мислеше, че светът е негова собственост.
	— Наистина ли мислят, че ще си седя и ще им давам скапани интервюта, а? — каза той. — „Искаме коментара ти…“ Да вървят на майната си.
	Сам се облегна на хладилника.
	— Само да не се разприказва — каза Джеймс и спря. Сякаш осъзна, че Сам слуша, и поклати глава. — След всичко, което съм направил за вас, след всичко, което съм жертвал, не получавам и грам проклета благодарност — каза той и продължи да кръстосва из кухнята. — Трийсет години ред и дисциплина, а сега това. Шибан хаос.
	Сам чуваше думите, регистрираше всичко, но сякаш се намираше извън тялото си. Вече нищо не можеше да го разстрои. Всичко щеше да бъде поправено. Нямаше да има повече тайни. Сам щеше да прочисти всички.
	Сякаш се намираше в мехур. Заедно с Джеси. Бяха откъснати от външния свят. Не го изплаши дори обискът, макар че в първия момент помисли, че са дошли заради него, че са научили за плановете му. Не го трогваше и това, че майка му е в полицейското управление. Нищо не можеше да му повлияе.
	Вече бяха започнали приготовленията. Джеси разбра, когато прочете тефтера. Разбра какво иска той и защо това трябва да се направи.
	Сам погледна Джеймс, който стоеше до прозореца и трепереше.
	— Знам, че ме презираш — каза спокойно.
	Джеймс се обърна и го зяпна ококорено.
	— За какво говориш? — попита той.
	— Ти си дребно човече — каза Сам бавно и видя как Джеймс стисва юмруци.
	Дебелата вена от дясната страна на врата му пулсираше и Сам се наслади на реакцията, която бе предизвикал. Погледна Джеймс право в очите. За пръв път не се огъна под погледа му.
	През целия си живот Сам се беше страхувал и тревожил. Мъчеше се да остане безразличен, но въпреки това позволяваше да бъде нараняван. Гневът беше най-големият му враг, но сега се превърна в приятел. Сам го прие и гневът му даде сила. Човек се сдобиваше с истинска мощ едва когато нямаше нищо за губене. Това бе нещо, което Джеймс така и не проумя.
	Сам видя, че той се поколеба. Само за миг. Бърз поглед встрани. После дойде омразата. Джеймс направи крачка към него и вдигна ръка. На вратата се почука и Джеймс се стресна. Хвърли последен, продължителен поглед към Сам и отиде да отвори. Чу се мъжки глас.
	— Здравей, Джеймс. Имаме разрешение отново да претърсим къщата.
	Сам облегна глава на хладилника, постоя така няколко секунди, след което излезе през вратата на верандата. Джеси го чакаше.

	* * *

	Цялото градче кипеше. Новината се разпространи със светкавична скорост, както става в малките населени места. Неясно как, изведнъж всички просто знаят.
	Сана беше долу при павилиона, когато чу. Не си беше приготвила обяд, затова отиде да си вземе наденица с картофено пюре. Докато чакаше на опашката, хората се разприказваха. За Стела. За Хелен. За Линеа. Не разбра за какво става дума, затова попита човека зад себе си, когото разпозна като местен. Той я осведоми, че са задържали Хелен за убийството на Линеа, след като си е признала, че е убила нея и Стела.
	Сана се смълча. Осъзна, че всички, които знаят коя е, се взират в нея и очакват реакцията й. Но нямаше какво да им даде. Новината само потвърждаваше това, което вече знаеше. Бяха те. Или поне едната от тях, което беше странно. Винаги бе смятала Мари и Хелен за съучастнички. Но сега поне разполагаше с конкретно лице. С виновен.
	Частицата съмнение, която я глождеше през последните трийсет години, изчезна. Вече знаеше истината. Това бе чувство като никое друго.
	Сана се отдели от опашката. Вече не беше гладна. Приближи се до морето, тръгна по кея до туристическото бюро и седна в края с кръстосани крака. В косата й подухваше бриз. Затвори очи и се наслади на прохладния въздух. Чуваше гласовете на хората, крясъците на чайките, дрънченето на порцелан от „Брюган“ и шума от отделните коли, които минаваха наблизо. А пред очите й беше Стела. Виждаше я как тича към гората със закачлив поглед, докато Сана я гони. Видя как Стела вдига ръка, за да помаха, а усмивката й разкрива малкото, леко криво предно зъбче. Видя мама и татко, тогава, преди всичко станало, преди мъката и въпросите да направят така, че да забравят за нея.
	Видя Хелен. Тринайсетгодишната Хелен, на която тайно се бе възхищавала. И възрастната Хелен със срамежливия поглед и свитата стойка. Сана знаеше, че скоро ще се запита защо, но този момент нямаше да дойде преди приятният бриз да изчезне и облекчението, което й бе донесло знанието, да напусне тялото й.
	Трийсет години. Трийсет дълги години. Сана обърна лице към вятъра. Най-накрая сълзите дойдоха.


>	Бохуслен, 1672

	_Три дни след края на процеса Ларш Хиерне от комисията по магьосничество дойде в ареста. Елин чакаше в мрака. Отчаяна. Сама. Бяха й дали да хапне, но не много. Гранясала овесена каша и малко вода. Отслабнала и премръзнала, Елин вече се бе примирала с плъховете, които гризяха пръстите й нощем. Бяха й отнели всичко друго, защо да не остави гризачите да оглозгат и плътта й?_
	_Присви очи срещу светлината, когато шерифът отвори вратата и Хиерне застана отпред. Беше все така елегантно облечен. Вдигна бяла носна кърпа пред лицето си, за да се предпази от вонята. Самата тя вече не я усещаше._
	— _Елин Йонсдотер е обвинена във вещерство и сега има възможност да признае вината си._
	— _Не съм вещица — каза тя спокойно и се изправи. Опита напразно да изтупа дрехите си, но мръсотията беше навсякъде._
	_Хиерне я погледна с отвращение._
	— _Вече бе доказано по време на изпитанието. Чух, че Елин е плавала като лебед. В добавка към това разполагаме и със свидетелски показания. Признанието е за доброто на самата Елин, за да може да изкупи греховете си и да бъде приета в християнската общност._
	_Елин се подпря на студената каменна стена._
	_Мисълта беше главозамайваща. Целта на земния живот бе да се издигнеш на небето и да си осигуриш място до Бог, където да живееш вечно, без ежедневните тегоби на бедния човек._
	_Но тя поклати глава. Лъжата беше грях. Елин не беше вещица._
	— _Нямам какво да призная — каза тя и вдигна гордо глава._
	— _Добре тогава. Нека поговорим в другата стая — каза той и махна с ръка на пазачите._
	_Те я повлякоха по коридора и я отведоха в някакво помещение. Елин ахна изплашено, когато влязоха вътре. Едър мъж с буйна рижава брада се обърна към нея. В стаята имаше странни инструменти и уреди и Елин погледна въпросително към Хиерне._
	_Той се усмихна._
	— _Това е майстор Андерш. Работим заедно от много години, той ни помага да изкарваме наяве делата на дявола. Успявал е да накара вещици от цялата страна да си признаят греховете. Елин също може да се запознае с него. Затова я питам още веднъж. Иска ли да се възползва от предоставената й възможност и да признае престъплението си?_
	— _Не съм вещица — прошепна Елин, взирайки се в предметите наоколо_.
	_Хиерне изсумтя._
	— _Добре тогава, в такъв случай ще оставя майстор Андерш да си свърши работата — каза той и излезе навън._
	_Едрият мъж с рошавата брада я наблюдаваше, без да продума. Погледът му не беше враждебен, по-скоро безразличен. В известен смисъл това бе дори по-плашещо от омразата, към която беше привикнала._
	— _Моля ви — каза тя, но той не й обърна внимание._
	_Вместо това се пресегна към една верига, която висеше от тавана, а Елин се ококори._
	_Тя изкрещя и започна да отстъпва, докато не усети студената и влажна стена зад гърба си._
	— _Не, не, не._
	_Без да казва нищо, той я хвана за китките. Елин стъпи твърдо на пода с босите си стъпала, но напразно, майстор Андерш с лекота върза ръцете и краката й. После вдигна една ножица пред Елин, която запищя като обезумяла. Започна да се мята наляво-надясно, но той я хвана спокойно за косата и започна да реже. Кичур след кичур от красивата й коса падаше по пода, докато Елин хлипаше безпомощно._
	_Майстор Андерш се изправи и взе една бутилка от масата. Щом извади тапата, във въздуха се разнесе миризма на алкохол. Да, сигурно имаше нужда да се подсили, преди да изпълни задълженията си. Елин се надяваше, че ще даде и на нея да си сръбне, за да облекчи мъките й, но не й се вярваше да го направи. Вместо да приближи бутилката до устата си обаче, той изля алкохола върху главата й, а Елин замига бързо, щом течността влезе в очите й._
	_Не виждаше нищо и трябваше да разчита на слуха си. Нещо изшумоля и на Елин й се стори, че чува огниво. Скоро усети мириса на огън. Обземаше я все по-силен страх и тя отново започна да се мята._
	_След малко почувства ужасяваща болка. Майстор Андерш беше допрял пламъка до кожата й и алкохолът се запали, изгаряйки темето, миглите и малкото й останала коса._
	_Беше толкова неописуемо болезнено, че тя сякаш се отдели от тялото си и се видя отгоре. Щом огънят изгасна, миризмата на изгоряла коса изпълни ноздрите й и съдържанието на стомаха й се надигна и излезе през устата й._
	_Измърля се, докато повръщаше. Майстор Андерш изръмжа, но отново не каза нищо. Изправи я на крака, закрепи нещо около ръцете й и след малко Елин се озова във въздуха. Все още беше задъхана заради болката от изгарянето, но сега веригата се впи в китките й, спря притока на кръв и я накара да запищи._
	_Елин не беше на себе си и в първия момент не разбра с какво майстор Андерш маже мишниците й. После обаче долови миризмата на сяра и отново чу огнивото, при което започна да се върти бясно, както висеше на веригата._
	_Изрева с цяло гърло, когато сярата по мишниците й се възпламени. Когато огънят изгасна, тя млъкна и отпусна глава към гърдите си. Болката беше толкова силна, че Елин можеше само да скимти._
	_Не знаеше колко дълго вися така. Дали ставаше дума за минути или часове. Във всеки случай по някое време майстор Андерш седна да се нахрани. Щом приключи, избърса уста и стана. Щипането в очите й вече беше отслабнало дотолкова, че Елин да може да различава смътни силуети. Вратата се отвори и тя обърна глава натам, но видя само черна фигура. Разпозна обаче гласа._
	— _Готова ли е да признае престъплението си? — попита Хиерне бавно и ясно._
	_Елин проведе вътрешна борба. Искаше болката да спре, наистина искаше, беше готова на всичко, но как би могла да признае нещо, което не е извършила? Не беше ли грях да лъже? Господ не би се смилил над нея, ако изречеше подобна лъжа, нали?_
	_Елин поклати обезобразената си глава и опита да произнесе няколко думи, макар че едва успяваше да контролира устните си._
	— _Аз… не… съм… вещица._
	_Настана кратка тишина. После Хиерне каза сдържано:_
	— _Добре тогава. Майстор Андерш може да продължи работата си._
	_Вратата се затвори и тя отново остана сама с мъчителя си._

	* * *

	— Как мина?
	Мелберг подаде глава навън, докато Патрик вървеше по коридора. Той го погледна учудено. Вратата на кабинета му рядко беше отворена. В този случай, или по-скоро в тези случаи, имаше нещо, което бе ангажирало всички.
	Патрик спря и се облегна на рамката на вратата.
	— Ударихме джакпота. Намерихме дрехите на Неа в камината във всекидневната. Повечето памучни платове бяха изгорели, но Неа е имала и синтетични дрехи, част от които не се бяха запалили. Освен това намерихме почистващи принадлежности, по които имаше следи от кръв. А в кухненския шкаф имаше няколко вафли „Кекс“. Но в много домакинства ги има, така че може би не се броят за доказателство… Във всеки случай дрехите и кръвта са достатъчни, за да подкрепят признанието й.
	— Тя каза ли защо го е направила? — попита Мелберг.
	— Не, но сега ще говоря с нея. Исках да изчакам, докато приключим с обиска, пък и реших да я оставя да се тревожи няколко часа, смятам, че така ще е по-склонна да говори.
	— Окей, но имай предвид, че тя успешно си е мълчала трийсет години — каза Мелберг скептично.
	— Вярно. Но е решила да си признае, нали? Мисля, че иска да разкаже какво е станало — каза Патрик и се огледа. — Къде е Ернст?
	Мелберг изръмжа.
	— Оф, Рита е толкова мекушава, че е направо нелепо… — Той замълча.
	Патрик изчака, но не последва продължение, затова той размаха ръка подканващо.
	— И Ернст е…?
	Мелберг се почеса засрамено по главата.
	— Ами, знаеш, малките са очаровани от него. И сега им е тежко, меко казано. Затова си помислих, че може да остане вкъщи…
	Патрик потисна смеха си. Бертил Мелберг. Дълбоко в себе си всъщност беше истински добряк.
	— Добре си се сетил — каза той, но в отговор получи единствено изсумтяване. — Отивам да говоря с Хелен. Нали няма да съобщиш на вестниците нищо от това, което ти казах?
	— Как си го представяш? — отвърна Мелберг и се хвана обидено за гърдите. — Аз съм като Форт Нокс, когато става дума за информация!
	— Ммм… — каза Патрик и не можа да не се усмихне, след като пое по пътя си.
	Мина покрай кабинета на Паула и й махна да дойде с него, след което влезе в стаята за разпити. Аника се беше погрижила за Хелен и й беше дала кафе и сандвичи. Не я считаха за агресивна или склонна към бягство, затова я третираха по-скоро като гост, отколкото като престъпник. Патрик винаги бе вярвал във философията, че можеш да хванеш повече мухи с мед, отколкото с мухобойка.
	— Здравей, Хелен, как се чувстваш? Искаш ли да присъства адвокат? — попита той и пусна диктофона.
	Паула седна до него.
	— Не, няма нужда — каза Хелен.
	Беше бледа, но овладяна. Не изглеждаше нервна или разстроена. Беше сключила ръце върху масата, а тъмната й коса, в която вече се мяркаха и сиви косми, беше прибрана на най-обикновен кок.
	Патрик се загледа спокойно в нея, после каза:
	— В дома ви има улики, които подсилват твърдението ти. Намерихме остатъци от дрехите на Неа, които си се опитала да изгориш. Освен това открихме парцал, моп и кофа, по които имаше следи от кръв.
	Хелен се скова. Изгледа продължително Патрик, но после като че ли се отпусна.
	— Да, така е — каза тя. — Изгорих дрехите на момичето в камината и изчистих обора. Предполагам, че трябваше да изгоря и парцалите.
	— Не разбираме само защо. Защо си убила Стела и Неа? — Гласът на Паула беше мек.
	Хелен кимна. В нея нямаше агресия, нямаше гняв. Атмосферата в стаята бе по-скоро приспивна. Може би беше заради жегата или пък заради усещането, че Хелен се е примирила. Тя сведе поглед, след което започна да разказва.
	— С Мари се радвахме, че получихме шанс да излезем заедно. Времето беше хубаво, както през цялото лято. Но като си малък, всички дни са слънчеви. Или поне впоследствие така ти се струва. Решихме да заведем Стела до площада и да си купим сладолед. Тя много се зарадва, макар че Стела винаги си беше радостна. Бяхме доста по-големи, но ни харесваше от време на време да си играем с нея. Тя пък обичаше да се промъква. Най-забавно й беше да изскочи пред нас и да ни изплаши, а ние я оставяхме да го прави. Харесвахме я. И Мари, и аз. Много харесвахме Стела… — Тя замълча, чоплейки една от кожичките на ноктите си.
	Патрик я изчака да продължи.
	— Взехме количката, като на отиване трябваше едва ли не насила да я накараме да седне в нея. Купихме й най-големия сладолед. Тя не спираше да приказва. Спомням си, че сладоледът се разтече и трябваше да изтичаме да вземем салфетки, за да я избършем. Стела беше… енергична. Сякаш постоянно кипеше отвътре.
	Хелен отново дръпна кожичката. Беше я разкървавила, но продължаваше да чопли.
	— Не спря да говори и на връщане. Припкаше пред нас и с Мари си говорехме колко хубава изглежда червеникавата й коса на слънцето. Беше толкова лъскава, че направо блестеше. Толкова пъти ми се е присънвала косата й…
	Раничката вече кървеше обилно и кръвта започна да се стича по пръста й. Патрик взе салфетка и й я подаде.
	— Когато стигнахме до стопанството, видяхме колата на баща й — каза Хелен и притисна салфетката до пръста си. — Казахме й, че татко си е у дома, така че може да се прибира. Искахме… искахме да се отървем от нея, за да останем сами за известно време. Видяхме я да тръгва към къщата и предположихме, че ще се прибере, затова отидохме до езерото да се къпем. И да си приказваме. Това ни липсваше. Да можем да разговаряме спокойно.
	— За какво говорихте? — попита Паула. — Спомняш ли си?
	Хелен сбърчи чело.
	— Не помня точно, но предполагам, че сме обсъждали родителите си, като всички тийнейджъри. Как нищо не разбират, колко са несправедливи. По онова време с Мари сериозно се самосъжалявахме. Чувствахме се като героини и жертви в някаква драма.
	— Какво стана после? — попита Патрик. — Какво се обърка?
	В първия момент Хелен не отговори. Вместо това започна да къса на малки парченца салфетката, която бе омотала около пръста си. После си пое въздух, въздъхна дълбоко и продължи разказа си с тих глас. Едва разбираха какво говори. Патрик приближи диктофона до нея и двамата с Паула се наведоха напред, за да чуват по-добре.
	— Изсушихме се и се облякохме. Мари си тръгна и аз също трябваше да се прибирам. Помня, че се притеснявах как ще обясня защо ми е мокра косата. Реших да кажа, че сме си играли при пръскачката. Но тогава се появи Стела. Беше се промъкнала след нас, вместо да се прибере. Сърдеше се, че сме се къпали без нея. Много беше ядосана. Тропаше с крак и викаше. По пътя ни беше питала дали можем да отидем да се къпем и й казахме „не“. Тя заплаши…
	Хелен преглътна. Поколеба се, а Патрик се наведе още по-близо, сякаш за да я подкани да продължи.
	— Каза, че ще ни издаде. Стела не беше глупава и имаше уши като сателитни чинии. Беше разбрала, че родителите ни не ни разрешават да се виждаме сами, и искаше да си отмъсти по детски. А аз… не мога да обясня как или защо се случи. Но Мари ми липсваше толкова много и знаех, че ако Стела разкажеше какво сме направили, никога повече няма да ни разрешат да се видим.
	Тя млъкна и прехапа леко долната си устна. После вдигна поглед и ги погледна втренчено.
	— Спомняте ли си какво е да си на тринайсет и някоя приятелка или някое момче да са целият ви свят? Мислите си, че винаги ще бъде така и че без този човек целият свят ще свърши. Това изпитвах към Мари. А Стела стоеше там и крещеше ли, крещеше. Знаех, че тя може да съсипе всичко. Когато се обърна и се затича, пищейки, към къщи, аз… Бях ядосана, изплашена и паникьосана и просто исках тя да замълчи! Наведох се, взех един камък и го хвърлих по нея. Мисля, че просто исках да я стресна, за да мога да я убедя да не казва нищо, или пък да я подкупя, каквото и да е, само и само да не ни издаде. Но камъкът я уцели в тила. Чу се глух удар, тя млъкна и просто се строполи. Изплаших се и се втурнах към къщи. Тичах през целия път, влетях в стаята си и се затворих вътре. А после дойде полицията…
	Цялата салфетка вече беше разкъсана на парченца, пръснати по масата. Хелен дишаше тежко и Патрик я остави да се съвземе, преди да попита:
	— Ами тази работа с признанията, от които после сте се отметнали? Защо Мари е признала, ако не е била замесена?
	Хелен поклати глава.
	— Бяхме деца. Бяхме глупави. Мислехме единствено за това как да бъдем заедно. Мари мразеше семейството си и искаше да се махне. Но така и нямахме възможност да поговорим за станалото, така че не знам. Според мен си е мислела, че ако и двете си признаем, ще ни пратят на едно и също място. Мислехме си, че децата също отиват в затвора. А Мари предпочиташе да е там с мен, отколкото да остане у дома.
	Тя погледна първо Паула, после Патрик.
	— Можете да си представите колко зле се чувстваше при семейството си. Но когато разбрахме, че няма да можем да останем заедно, опитахме да предотвратим ставащото. Само че беше твърде късно. Осъзнах, че не е трябвало да се отричам от показанията си, че трябваше да разкажа какво съм направила. Но бях толкова изплашена. Възрастните около мен бяха ядосани. Всички крещяха. Всички заплашваха. Всички бяха отчаяни и разстроени, емоциите бяха толкова много, че просто не можах да го направя. Затова излъгах и казах, че не съм била аз, че не съм убила Стела. Но нямаше значение… Спокойно бих могла и да си призная. Прокурорът доказа, че и двете сме виновни, но хората винаги са гледали на мен с повече подозрение. Повечето си мислеха, че аз съм я убила. Знам, че трябваше да кажа истината, за да сваля подозренията от Мари, но всъщност не получихме реална присъда, пък и си мислех, че на нея ще й е по-добре при приемно семейство, отколкото в собствения й дом. Минаха години, а тя, изглежда, по-скоро се възползваше от сянката, която беше надвиснала и над двете ни. Затова оставих нещата така.
	Патрик кимна бавно. Вратът го стягаше.
	— Окей, придобих малко по-ясна представа — каза той. — Но трябва да поговорим и за Неа. Искаш ли да направим пауза преди това?
	Хелен поклати глава.
	— Не, но не бих отказала още една чаша кафе.
	— Ще донеса — каза Паула и се изправи.
	Патрик и Хелен помълчаха, докато тя се върне. Беше взела цялата кана, както и кутия мляко, и доля кафе и на тримата.
	— Неа — каза Патрик. — Какво стана?
	Интонацията му не беше обвинителна. Нито агресивна. Със същия успех можеха да си говорят и за времето. Искаше да накара Хелен да се почувства сигурна. А и, странно, но не изпитваше неприязън към нея. Тя беше убила две деца и това трябваше да предизвиква гнева му, но Патрик чувстваше неохотно съчувствие към жената от другата страна на масата.
	— Тя… — Хелен погледна нагоре, сякаш опитваше да си представи ситуацията. — Тя… дойде у нас. Бях в градината и Неа изведнъж се появи. Правеше го понякога, измъкваше се от къщи и идваше да ни види. Обикновено й казвах да се прибере, за да не се тревожат родителите й, но тя искаше да ми покаже нещо… Беше толкова весела и развълнувана. Затова… тръгнах с нея.
	— Какво е искала да ти покаже? — попита Паула и вдигна кутията мляко, но Хелен поклати глава.
	— Искаше да отида с нея в обора. Попита ме дали искам да си играем, но аз казах не, имах си работа. Тя изглеждаше толкова разочарована. Казах й, че може да ми покаже каквото си е наумила, но после ще трябва да се прибера.
	— Не се ли зачуди къде са родителите й? Било е рано сутринта.
	Хелен сви рамене.
	— Неа често излизаше да си играе сутрин. Реших, че са я оставили да тича навън след закуска.
	— И какво стана? — подкани я предпазливо Патрик.
	— Искаше да отидем в обора. Там имаше котка, сиво коте, което се въртеше в краката ни. Неа каза, че иска да ми покаже плевника. Попитах я дали наистина й е разрешено да ходи горе и тя каза „да“. Качи се първа по стълбата, а аз я последвах. И после…
	Тя отпи от кафето и остави внимателно чаша, сякаш бе от крехък порцелан.
	— Обърнах й гръб… Само за секунда… Трябва да е паднала. Чух само кратък писък, после удар. Погледнах надолу и тя просто лежеше на пода. Очите й бяха отворени, а от главата й течеше кръв. Разбрах, че е мъртва. Както трийсет години по-рано разбрах, че Стела е умряла, когато камъкът я уцели по главата. Паникьосах се…
	— Защо я премести? — попита Патрик.
	— Аз… не знам… — Хелен поклати глава, а ръцете й потрепериха леко. — Пред очите ми се появи Стела. До езерото. Аз… исках да отнеса момичето при нея. И исках да залича всички следи, които водят към мен. Сега имам син. Сам се нуждае от мен. Не можех… не мога… — Очите й се насълзиха и тя примигна, а ръцете й се разтрепериха още по-силно.
	Патрик се бореше със съчувствието, което го обзе. Не разбираше какво става. Не искаше да я съжалява, но нямаше избор.
	— Значи си разчистила след себе си?
	Хелен кимна.
	— Отнесох я до езерото. Съблякох я, измих тялото й и я напъхах под ствола. Беше много горещо и не се притеснявах, че ще измръзне…
	Тя замълча, щом осъзна колко нелогична е тази мисъл. Стисна здраво чашата кафе и продължи:
	— Останах до езерото дълго време, но накрая се прибрах и взех каквото ми бе необходимо, за да почистя обора. Видях колата на Ева да потегля нанякъде, така че можех да работя необезпокоявано.
	Патрик кимна.
	— Намерихме шоколад в стомаха на Неа. От вафла. А в дома й нямаше такива.
	Хелен преглътна.
	— Да, взе я от мен. Видя ме да ям вафла „Кекс“, когато се появи на двора, и поиска да си отхапе.
	— Открихме опаковката в обора — каза Патрик.
	Хелен кимна.
	— Да, аз й дадох вафлата.
	— Къде бяхте, когато Неа я изяде? Долу в обора или горе в плевника?
	Хелен се замисли. После поклати глава.
	— Не знам. Не си спомням. Знам само, че й дадох вафла.
	— Окей — каза Патрик и хвърли поглед към Паула. — Мисля да спрем за малко, после ще продължим.
	— Окей — отвърна Хелен.
	— Искаш ли нещо? — попита я Паула, когато се изправи.
	— Не. Не, нямам нужда от нищо.
	Патрик имаше чувството, че това изречение има по-широк смисъл. С Паула се спогледаха и той видя, че тя е останала със същото усещане. Бяха получили отговори. Но имаха и нови въпроси.

	* * *

	Карим погледна през прозореца на автомобила. Буцата в стомаха му нарастваше с всеки изминат метър. Копнееше да види децата си, но същевременно се ужасяваше от срещата с тях. Не можеше да поеме и тяхната мъка, неговата собствена беше твърде голяма.
	Бил прояви добрината да го вземе от болницата и Карим оценяваше това, наистина, но все още нямаше сили да разговаря с него. Бил опита да завърже разговор, но след няколко минути се отказа и остави Карим да седи и да гледа през прозореца. Когато пристигнаха, Бил погледна превързаните му ръце и го попита дали има нужда от помощ. Карим каза, че е достатъчно да сложи чантата на рамото му. В момента нямаше да издържи на твърде много съболезнователни погледи.
	Жената, която отвори, не приличаше на шведка. Явно беше майката на Паула, полицайката, която предложи да му помогне. Беше избягала от Чили през 1973-а. Как ли й се струваше Швеция? Дали и нея бяха гледали по същия начин, дали я бяха посрещнали със същата подозрителност и омраза? Но тогава времената са били други.
	— Татко!
	Хасан и Самия се затичаха към него. Хвърлиха се на врата му и едва не го събориха с общата си тежест.
	— _They missed you_* — каза жената, усмихвайки се с цялото си лице.
	[* Липсваше им. — Б.пр.]
	Още не се бяха поздравили, но Карим имаше нужда първо да поеме мириса на децата, на Амина, да потърси чертите й в лицето на дъщеря си и в очите на сина си. Те бяха всичко, което му бе останало, но също така му напомняха болезнено за това, което беше изгубил.
	Накрая ги пусна и се изправи. Те изтичаха обратно във всекидневната и седнаха на дивана до едно малко момче с одеялце в скута и биберон в устата, което ги гледаше срамежливо, но и любопитно.
	Карим остави чантата си и се огледа. Апартаментът беше светъл и приятен, но той се почувства изгубен и не на място. Къде щеше да отиде? С децата бяха сами, нямаха дом. Липсваха им дори неща от най-първа необходимост. Бяха зависими от милостинята на хора, които не ги искаха тук. Ами ако ги изхвърлеха на улицата? Беше виждал просяците, които седяха пред магазините, с криво надписани картонени табели и празни, безразлични погледи зад протегнатите напред ръце.
	Негова отговорност беше да се погрижи за децата. Беше направил всичко по силите си, за да им осигури безопасност и по-добро бъдеще. Сега обаче беше тук. В антрето на непознати хора, останал без нищичко. Не издържаше повече.
	Сви се на пода и заплака. Знаеше, че децата ще се стреснат, не биваше да ги плаши, трябваше да бъде силен пред тях, но чисто и просто нямаше сили.
	Усети тежестта на нечии ръце върху раменете си. Жената го прегърна и топлината й размрази ледените кубчета в гърдите му, които стояха там още откакто напусна Дамаск. Потиснатите чувства се отприщиха и той остави жената да го люлее в прегръдките си.
	Копнежът по дома беше като острие, а разкаянието разкъсваше на парчета всяка надежда за по-добър живот. Карим беше корабокрушенец.

	* * *

	— Ехо?
	Мартин спря рязко, щом видя кой стои до рецепцията. Забеляза развеселен, че като никога дори Аника не знаеше какво да каже и просто се взираше мълчаливо в Мари Вал.
	— С какво можем да ти помогнем? — попита Мартин.
	Мари се поколеба. Обичайната й напереност я нямаше и тя всъщност изглеждаше малко несигурна. Отиваше й, помисли си Мартин. Така изглеждаше по-млада.
	— Някой на снимачната площадка каза, че сте задържали Хелен. За убийството на онова момиче. Аз… трябва да говоря с човека, който отговаря за случая, това не може да е вярно.
	Тя тръсна глава и лъскавата й руса коса, накъдрена в скъпоструваща прическа, падна пред лицето й. С периферното си зрение Мартин видя как Аника продължава да зяпа. В участъка рядко се появяваха филмови звезди. А като се замислеше, това вероятно се случваше за пръв път.
	— Можеш да говориш с Патрик — каза той и й кимна да го последва.
	Спряха пред отворената врата на кабинета и Мартин почука.
	— Патрик. Един човек иска да говори с теб.
	— Може ли да почака? — каза Патрик, без да вдигне поглед от документите пред себе си. — Трябва да напиша протокол от разпита, а след това…
	Мартин го прекъсна.
	— Мисля, че би искал да проведеш този разговор.
	Патрик вдигна глава. Щом видя Мари, клепачите му се повдигнаха леко, което бе единственият израз на изненадата му. Изправи се и каза:
	— Разбира се. Мартин, ще дойдеш ли с нас?
	Мартин кимна.
	Седнаха в същата стая, където Хелен бе седяла преди малко. Парченцата от салфетката още бяха там и Патрик ги събра набързо и ги хвърли в кошчето.
	— Заповядай, седни — каза той и посочи стола до прозореца.
	Мари се огледа несигурно.
	— Отдавна не бях влизала в тази стая — каза тя.
	Мартин осъзна, че явно именно тук я бяха разпитвали преди трийсет години при други, но все пак зловещо сходни обстоятелства.
	— Искаш ли кафе? — попита Патрик, но тя поклати глава.
	— Не… Аз… Вярно ли е, че сте задържали Хелен за убийството на Неа? И че тя си е признала, че е убила Стела?
	Патрик се поколеба, хвърли поглед към Мартин и кимна отсечено.
	— Да, вярно е. Още не сме излезли с официално становище, само че хорският телеграф тук е крайно ефективен.
	— Току-що чух — каза Мари.
	Тя вдигна пакет цигари и Патрик кимна. Всъщност беше забранено да се пуши в управлението, но ако имаше подходящ момент да се направи изключение, той беше сега.
	Мари запали бавно цигарата и си дръпна няколко пъти, преди да заговори.
	— Никога не съм вярвала, че Хелен е убила Стела, и все още не го вярвам. Независимо какво казва тя. Но преди всичко знам, че не може да е убила другото малко момиче.
	— Откъде знаеш? — каза Патрик и се облегна напред.
	Посочи въпросително диктофона на масата и Мари кимна. Машинката забръмча тихо, когато я пусна, и той продиктува набързо датата и часа. Макар че това не беше официален разпит, по-добре беше да го имат на запис. Човешката памет беше ненадеждна, а понякога направо подвеждаща.
	— Тя беше с мен, когато момичето е умряло. Нали искахте да знаете къде съм била в понеделник сутринта — каза тя и ги погледна неуверено.
	Мартин се закашля заради дима. Винаги бе имал чувствителни дробове.
	— И къде се намирахте? — попита Патрик. Цялото му тяло се беше стегнало.
	— При Хелен. Бяхте прави, излъгах за алибито си, никой не дойде с мен у дома. Още в осем сутринта отидох при Хелен. Тя не знаеше, че ще идвам, защото бях убедена, че ще ми откаже, ако първо й се обадя.
	— Как стигна дотам? — попита Патрик.
	Мартин хвърли бърз поглед под масата и видя високите й токчета. Едва ли беше вървяла пеша.
	— В наема за къщата влиза и ползването на кола. Едно бяло рено, паркирано на големия паркинг отпред.
	— На името на собствениците няма регистриран автомобил, вече сме проверили.
	— На майката на мъжа е. Ползват колата, когато са в Швеция, през останалото време я отдават под наем заедно с къщата.
	— В записките на Дагмар от въпросната сутрин се споменава бяло рено — потвърди Мартин.
	— Първоначално Хелен не искаше да ме пусне, но мога да бъда… много убедителна, така че накрая тя отстъпи. Предната вечер се чухме по телефона и тя каза, че мъжът й го няма. Иначе не бих отишла там. Донякъде си мисля, че спомена това, защото подсъзнателно е искала да дойда.
	— А синът й? Сам?
	Мари сви рамене и дръпна от цигарата.
	— Не знам, или е спял, или не е бил у дома. Във всеки случай не го видях. Но съм го засичала с дъщеря ми. По някаква прищявка на съдбата те са се сприятелили, а може и да са нещо повече от това… И двамата са малко особени.
	— Какво искаше от Хелен? — попита Патрик и също се изкашля дискретно.
	Уязвимото изражение се завърна на лицето на Мари. Тя изгаси цигарата.
	— Исках да знам защо ме изостави — каза тя тихо. — Исках да разбера защо спря да ме обича.
	В стаята настана тишина. Чуваше се единствено бръмченето на една муха до прозореца. Лицето на Патрик не изразяваше нищо. Мартин опитваше да възприеме казаното от Мари. Погледна към Патрик, който наблюдаваше Мари смълчано и явно не знаеше как да реагира на това твърдение.
	— Били сте двойка… — каза той бавно.
	Отделни фрази, бегли намеци, изражения, погледи, толкова много неща изведнъж придобиха смисъл.
	— Разкажи — каза той.
	Мари вдиша дълбоко и издиша също толкова продължително.
	— В началото не разбирахме какво преживяваме. Сам знаеш какво е да израснеш тук, а по онова време… не беше като днес, човек не знаеше за тези неща. Животът се ограничаваше до мама, татко, децата, нищо друго. Дори не бях чувала да се говори, че жена може да обича жена или мъж да обича мъж. Така че мина доста време, преди да проумеем, че сме влюбени една в друга. Никога преди това не се бяхме влюбвали, съвсем доскоро бяхме деца. Тъкмо навлизахме в тийнейджърската възраст и си говорехме за момчета, както правеха другите момичета и както знаехме, че се очаква от нас. Но чувствахме нещо различно. Бавно започнахме да опипваме границите. Докосвахме се. Галехме се. Играехме си и откривахме нови неща. Това бе по-силно усещане от всичко, което бях преживявала дотогава. Живеехме в свят, в който съществувахме само ние двете, и това ни беше достатъчно, нямахме нужда от повече. Но после… Мисля, че родителите на Хелен не знаеха, но усещаха, че става нещо, което според тях не беше приемливо. Нямаха доказателства, нищо конкретно, но смятам, че все пак донякъде са подозирали какво става. Затова решиха да ни разделят. Светът ни се срина. Плакахме със седмици. Бяхме отчаяни. Мислехме единствено как да бъдем заедно. Но не можехме да се докоснем и това… това ни съсипваше. Знам, че звучи нелепо, бяхме толкова млади, все още момичета, не жени. Но казват, че първото влюбване е най-силното. И ние горяхме денонощно. Хелен спря да се храни, а аз се карах с всички за всичко. Ситуацията вкъщи стана още по-лоша отпреди. Нашите опитваха всячески да ми набият ум в главата. Буквално.
	Мари запали нова цигара.
	Патрик се изправи и отвори прозореца, а мухата излетя навън.
	— Така че разбирате колко специален беше денят, когато щяхме да гледаме Стела заедно. Вярно, преди това бяхме успели да се видим тайно един-два пъти, но само за кратко. Родителите на Хелен следяха всяка нейна крачка като ястреби.
	— Хелен ни разказа, че сте завели Стела на площада, купили сте сладолед, върнали сте се през гората и сте я оставили на двора, където е била паркирана колата на баща й. Това така ли е? И после сте отишли да се къпете?
	Мари кимна.
	— Да, така е. Бързахме да оставим Стела, защото искахме да останем сами. Къпахме сме, целувахме се и… досещате се. Именно тогава чух някого в гората и ми се стори, че ни наблюдават.
	— Какво стана после?
	— Облякохме се. Прибрах се, Хелен също. Ако казва, че е убила Стела, след като съм си тръгнала… — Тя поклати глава. — Трудно ми е да го повярвам, божичко, бяхме на тринайсет! Трябва да го е извършил човекът, когото чух в гората, и мисля, че се досещам кой може да е бил. Джеймс беше неприятен тип още тогава и постоянно се мотаеше в гората. Понякога намирахме мъртви животни и предполагам, че Джеймс си е играел на снайперист. Винаги е бил вманиачен по оръжията, войната и смъртта. Всички знаеха, че нещо не му е наред. Всички, освен бащата на Хелен, двамата бяха неразделни. Ако Джеймс не беше в гората, значи беше на гости у тях. Това, че се ожени за нея, е… почти като кръвосмешение. — Мари сбърчи нос.
	— Тогава защо си призна? — попита Патрик. — Защо си призна за убийство, което не си извършила?
	Дали отговорът на Мари щеше да се различава от този на Хелен?
	— Бях наивна. Не разбирах, че ситуацията е толкова сериозна, че всичко се случва наистина. Помня, че в известен смисъл дори ми се струваше вълнуващо. Планът ми беше двете с Хелен да бъдем заедно. Хрумна ми романтичната идея, че ще ни осъдят и ще ни пратят някъде заедно. Така щях да се отърва от семейството си и да бъда с Хелен. А когато ни пуснеха на свобода, щяхме да опознаем света заедно… Нали виждаш, детински фантазии на едно тринайсетгодишно момиче. Нямаше как да си представя последиците от глупостта си. Признах си и се надявах, че Хелен ще се досети какъв е планът ми и ще се включи, както и стана. Когато разбрах, че няма да се озовем в едно и също поправително училище, както си представях, вече беше твърде късно. Никой не ни повярва. Случаят беше решен и полицаите бяха готови да го поднесат на прокурора като малка кутийка с червена панделка. Никой нямаше интерес да постави разследването под съмнение и да продължи да се рови.
	Тя направи пауза и преглътна няколко пъти.
	— Разделиха ни. Аз обиколих няколко приемни семейства, а Хелен изкара кратко време в поправителен дом, след което се премести в Марщранд с техните. Но аз броях секундите до момента, когато и двете ще сме пълнолетни…
	— Какво стана, когато навършихте осемнайсет? — попита Мартин.
	Не можеше да откъсне поглед от устните на Мари. Историята беше невероятна, но в същото време съвсем проста и естествена. Запълваше празнините и обясняваше неща, които до този момент бяха усещали, без да могат да ги посочат с пръст.
	— Свързах се с Хелен. И тя ме отхвърли. Каза, че ще се омъжи за Джеймс и че не иска да има нищо общо с мен. Че всичко е било грешка… В първия момент не й повярвах. Но когато разбрах, че говори сериозно, бях съсипана. Все още я обичах. Чувствата ми бяха все така силни. Оказа се, че не е било глупаво тийнейджърско увлечение, което ще отшуми. Напротив, обстоятелствата и годините направиха така, че я обикнах още повече. Но тя не искаше и да чуе за мен. Не разбирах, но какво можех да сторя? Най-трудно беше да приема, че от всички хора ще се омъжи точно за Джеймс. Не, нещо не беше наред. Но трябваше да оставя нещата така, нямах избор. Досега. Не може да е било съвпадение, че получих тази роля и ми се наложи да се върна у дома. Исках да науча истината. Така и не бях забравила Хелен. Тя беше голямата ми любов. И мислех, че аз съм нейната.
	— Значи затова си отишла при нея онази сутрин? — попита Патрик.
	Мари кимна.
	— Да, реших да настоявам за отговорите, от които се нуждаех. Както вече ви казах, първоначално тя не искаше да ме пусне вътре.
	— Какво стана после? — попита Патрик.
	— Отидохме на верандата и поговорихме. В началото тя се държеше с мен като с непозната. Студено и надуто. Но видях, че онази Хелен, която познавах, още е там, колкото и да опитваше да се прикрие. Затова я целунах.
	— Тя как реагира?
	Мари вдигна ръка и докосна леко устните си.
	— В първия момент изобщо не реагира. Но после отвърна на целувката. Сякаш изобщо не бяха минали трийсет години. Тя беше моята Хелен. Вкопчи се в мен и разбрах, че съм била права през цялото време, че тя също не е спряла да ме обича. Казах й го. Тя не отрече, но така и не ми каза каква е причината да ме изостави. Не можеше или не искаше да обясни. Питах я за Джеймс и й казах, че отказвам да повярвам, че на осемнайсет е поискала да се омъжи за него. Че е невъзможно да го е обичала и че има нещо гнило. Тя твърдеше упорито, че се е влюбила в него. Но ме лъжеше, знаех го и накрая се ядосах и си тръгнах. Оставих я на верандата. Проверих колко е часът, вече закъснявах за снимки. Беше осем и двайсет. Така че, ако момичето е умряло в осем, няма как Хелен да го е убила. Тогава беше с мен.
	— Тогава защо според теб тя твърди, че го е извършила? — попита Патрик.
	Мари размишлява дълго над въпроса.
	— Вярвам, че Хелен има много тайни — каза накрая. — Но ключът към тях се крие в самата нея.
	Тя се изправи рязко.
	— Трябва да се връщам в студиото. Работата е единственото нещо в живота ми, което означава нещо.
	Мартин не можа да се сдържи и каза:
	— Имаш дъщеря.
	Мари го погледна. Откритостта и ранимостта отпреди малко бяха изчезнали.
	— Трудова злополука — отсече тя и ги остави в стаята, изпълнена с мирис на цигарен дим и тежък парфюм.

	* * *

	— Стой мирно, Бертил! — изръмжа Паула.
	Да се сложи вратовръзка на Мелберг, се беше оказало невъзможно. Рита отдавна се бе отказала, ругаейки и мърморейки, но сега трябваше да побързат, ако искаха да стигнат навреме за сватбата на Кристина и Гунар, затова Паула пое щафетата.
	— Майната им на официалните дрехи, на кого му е хрумнала тая идиотщина, че човек трябва да ходи с примка около врата, за да изглежда добре — каза Мелберг и дръпна вратовръзката, разваляйки за пореден път възела, който Паула беше вързала.
	— Оф, по дяволите, Бертил! — изруга тя, но веднага съжали, тъй като Лео грейна като слънце и се развика:
	— Яволите! Яволите! Яволите!
	Мелберг се засмя и се обърна към момчето, което седеше на леглото и ги наблюдаваше.
	— Браво, трябва да имаш набор от псувни, ще са ти полезни цял живот! Можеш ли да кажеш скапан? И идиот?
	— Капан! Идьот! — викна Лео, а Паула се опули към Мелберг.
	— Голямо си дете. Да учиш тригодишно на лоши думи! — Тя се обърна към Лео и каза строго: — _Не бива_ да казваш думите, на които те учи дядо Бертил! Чуваш ли?
	Лео изглеждаше объркан, но кимна унило.
	Мелберг обаче му намигна и прошепна:
	— Задник!
	— Задник! — повтори Лео и се изкиска.
	Паула простена. Божичко. Беше се нагърбила с невъзможна задача. И нямаше предвид само вратовръзката.
	— Какво ще правим, ако Карим и децата не получат апартамента? — попита тя и направи последен опит да върже възела. — Виждам, че на Карим не му е комфортно да живее тук, пък и в дългосрочен план и за нас не е удачно. Имат нужда от собствено жилище. Би било чудесно, ако вземат съседния апартамент, но все не успявам да се свържа с домоуправителя, за да го питам какво става с наема. А общината, както изглежда, не може да намери друг апартамент.
	— Всичко ще се нареди — каза Мелберг.
	— Ще се нареди? На теб май не ти пука много, така че ти е лесно да го кажеш. Веднъж не съм те видяла да си мръднеш пръста, за да помогнеш на Карим, а донякъде по твоя вина се стигна дотук!
	Тя прехапа устни, последното изречение беше ненужно грубо, но беше недоволна от това, че никой не бе готов да помогне на семейството, и й се искаше да изрита някого по пищяла. Силно.
	— Имаш темперамента на майка си — каза Мелберг весело, наглед необезпокоен от изблика й. — Това понякога е добре, но двечките трябва да тренирате търпението и самоконтрола си. Учете се от мен. Нещата винаги се нареждат. Както казват в „Цар Лъв“, хакуна матата.
	— Хакуна матата! — викна Лео щастливо и заподскача в леглото.
	„Цар Лъв“ беше любимият му филм. Гледаше го има-няма по пет пъти на ден.
	Паула пусна ядосано вратовръзката на Мелберг. Знаеше, че не трябва да му се дразни, но безгрижието му я подлудяваше.
	— Бертил, знам, че по принцип си егоистично и самовлюбено прасе, и някак си го приех! Но изобщо да не ти дреме какво ще се случи с Карим и бедните му деца, които изгубиха майка си, това е… не знам какво да кажа.
	Беше толкова ядосана, че думата просто се изплъзна от устата й:
	— _По дяволите!_
	Тя изхвърча от стаята, а след нея отекна едно весело „по яволите“ от Лео. По-късно щеше сериозно да си поговори с него. Сега обаче възнамеряваше да открие проклетия домоуправител дори ако се налагаше да блъска по вратата му до утре. Повдигна дългата си рокля с една ръка и слезе по стълбите, ругаейки и олюлявайки се на високите си токчета. Контенето не беше силната й страна и Паула се чувстваше просто нелепо с рокля. А и беше непрактично, помисли си тя, щом стигна до апартамента на домоуправителя и се подхлъзна за пореден път. Удари с юмрук по вратата и тъкмо се канеше да повтори, този път още по-силно, когато домоуправителят отвори.
	— Какво става? — попита той. — Пожар ли има?
	— Не, не — каза Паула, игнорирайки учудения поглед, който й хвърли, щом я видя с рокля и токчета.
	Тя се изпъчи, но чувстваше, че й е трудно да излъчва авторитет, докато носеше дреха на цветя и високи обувки.
	— Става дума за апартамента. За бежанското семейство, което живее при нас. Знам, че има две хиляди крони разлика между наема и това, което предлага общината, но все трябва да има начин проблемът да се разреши. Апартаментът е празен, а те наистина се нуждаят от дом. Ще живеят до нас, така че няма да се чувстват самотни. Гарантираме за тях, ще подпиша каквото е необходимо! Някой трябва да прояви шибано съчувствие към семейство с деца, което се нуждае от помощ! — Тя сложи ръце на кръста си и се втренчи в него.
	Домоуправителят я гледаше учудено.
	— Но проблемът вече е решен — каза той. — Бертил дойде вчера и ми каза, че ще покрие разликата в цената, докогато е нужно. Могат да се нанесат в понеделник.
	Паула зяпна.
	Домоуправителят поклати глава неразбиращо.
	— Не знаеше ли? Бертил ми каза да не казвам на Карим, ако го видя, защото предпочитал ти да му съобщиш.
	— Проклет дъртак — измърмори Паула.
	— Моля?
	— Не, не, нищо — каза тя и махна с ръка.
	Тя бавно се качи обратно до апартамента на Мелберг и Рита. Знаеше, че той си умира от смях за нейна сметка. Е, този път му се полагаше. Паула никога нямаше да го разбере. Можеше да бъде най-нервиращият, глупав, късоглед и инатлив чичко, вървял някога на два крака, но също така бе човекът, когото Лео боготвореше. Дори само това беше достатъчно на Паула, за да му прости повечето идиотщини. А вече нямаше да забрави и че се е погрижил Карим и децата да получат дом.
	— Ела да завържа тая проклета вратовръзка! — викна тя, щом влезе вътре.
	От спалнята се чу веселият глас на Лео:
	— Поклета!

	* * *

	— Дебела ли изглеждам така? — попита Ерика неспокойно и се обърна към Патрик.
	— Прекрасна си — каза той, застана зад нея и я прегърна. — Ммм, и миришеш хубаво.
	Той подуши шията й.
	— Внимавай с прическата ми — засмя се тя. — Мириам я гласи час и половина, така че да не ти идват идеи…
	— Не разбирам за какво говориш — каза той и я гризна по врата.
	— Стига!
	Тя се обърна и се огледа в огледалото.
	— Роклята не е толкова лоша, а? Опасявах се, че ще ме накарат да облека нещо розово с голяма панделка на дупето, но майка ти ме изненада. А нейната рокля е просто невероятна.
	— Цялата тая работа със сватбата все още ми се струва малко странна — измърмори Патрик.
	— Толкова си смешен — въздъхна Ерика. — Родителите имат собствен живот. Пък и аз смятам да продължа да си лягам с теб, когато станеш на седемдесет… — Тя му се усмихна в огледалото. — Ще ми е интересно да видя как ще изглежда Ана, беше си предизвикателство да й ушият подходяща туника.
	— Да, започнала е да наедрява — каза Патрик и седна на леглото, за да завърже обувките си.
	Ерика си сложи обеците с искрящи бели камъчета и се обърна към Патрик.
	— Какво всъщност мислиш? Разказът на Хелен или на Мари ти се струва по-достоверен?
	— Не знам — каза Патрик и разтърка очи. — Цяла нощ мислих и не знам какво да вярвам. Хелен отрича да е имала връзка с Мари. Казва, че тя си измисля и че не е била при нея онази сутрин. Но бележките на Дагмар потвърждават, че оттам е минало бяло рено, което говори, че Мари казва истината. Но за точния час може да разчитаме само на нейните думи. А и дори наистина да е била при Хелен в осем часа, не знаем дали часовникът на Неа е спрял точно когато е умряла. Може да се е развалил и по-късно, не в момента, когато е паднала от плевника. Има много несигурни неща и ще се почувствам доста по-добре, когато получим резултатите от анализите и се сдобием с конкретни доказателства. Но при всички положения разполагаме с достатъчно улики, за да задържим Хелен. Признанието й отговаря на почти всичко, което знаем, така че нямаме реална причина да се съмняваме. Следите в обора, вафлата, която е дала на Неа, дрехите, които се е опитала да изгори, отпечатъците…
	Ерика виждаше, че нещо го тормози.
	— Но? — каза тя.
	— Просто не обичам неизяснени подробности, а има някои неща, които не съвпадат. Хелен казва например че е уцелила Стела с камък, видяла е, че е мъртва, и е хукнала към дома си. Но според доклада от разследването, Стела е получила множество удари по главата. Освен това е намерена във водата. Как се е озовала там?
	— Минали са трийсет години, спомените се изкривяват с времето — каза Ерика, погледна за последно в огледалото и се завъртя пред Патрик. — Ето. Добре ли съм?
	— Невероятно си красива — каза той и го мислеше.
	Изправи се и си облече сакото, после направи имитация на пируета й.
	— Ами аз?
	— Чудесен си, скъпи — каза тя и се приближи, за да го целуне по бузата.
	Ненадейно я споходи някаква мисъл. Нещо в казаното от Патрик я глождеше. Но какво?
	Той я прегърна и мисълта изчезна. Днес Патрик миришеше толкова хубаво. Ерика го целуна внимателно.
	— Как мислиш — каза той, — диванетата дали още са чисти и спретнати, или ще трябва да ги обличаме наново?
	— Стискай палци — каза Ерика и тръгна надолу по стълбите.
	Понякога стават и чудеса, каза си тя, когато влязоха във всекидневната. Ноел и Антон седяха на дивана и приличаха на две мънички слънца. Бяха прелестни със сладките си жилетки, ризки и папийонки. Вероятно трябваше да благодари на Мая. Тя стоеше пред тях и ги следеше изкъсо. Беше като строг тъмничар, който приличаше на принцеса. Разрешиха й сама да си избере облекло и не особено изненадващо, тя се спря на розова тюлена рокля. Черешката на тортата беше розовото цвете в къдриците й, които Ерика с мъка бе успяла да оформи, без да й изгори косата. Това си беше постижение.
	— Добре тогава! — каза тя и се усмихна на издокараното си семейство. — Към сватбата на баба!
	Когато влязоха в църквата, много от гостите вече бяха пристигнали. Кристина и Гунар избраха да се оженят във Фелбака, въпреки че живееха в Танумсхеде, и Ерика ги разбираше. Църквата във Фелбака се издигаше така красиво над малкия град и блестящото море.
	Момчетата се втурнаха пред тях и Ерика остави Патрик да се оправя с тях. Тя самата хвана Мая за ръка и отиде да търси Кристина. Огледа се и за Ана, която също беше шаферка, но не видя нито нея, нито Дан. Типично за Ана да закъснява.
	— Къде е Ема? — попита Мая.
	Дъщерята на Ана беше любимата й братовчедка и това, че двете щяха да носят еднакви рокли, беше събитие от огромно значение в живота й.
	— Скоро ще дойдат — каза Ерика успокоително и потисна една въздишка.
	Отиде в стаичката, където свещеникът и хората, които щяха да участват в процесията, изчакваха гостите да се настанят по скамейките.
	— Уау — каза тя, щом видя свекърва си. — Колко си хубава!
	— Благодаря, ти също — каза Кристина и я прегърна сърдечно. После погледна часовника и се огледа разтревожено. — Къде е Ана?
	— Закъснява, както обикновено — каза Ерика. — Но сигурно ще дойде всеки момент.
	Извади телефона си, за да види дали Ана й е писала, и съвсем вярно, на дисплея пишеше „Ана“.
	Прочете съобщението и после каза с вдървена усмивка:
	— Няма да повярваш. Отишли са до Мункедал да вземат Бетина. На връщане колата е прегряла. Сега стоят на пътя и чакат аварийна кола, а Ана от половин час опитва да повика такси.
	— И ни го казва чак сега! — възкликна Кристина пискливо.
	Ерика си мислеше същото, но се опита да запази спокойствие. Днес беше денят на свекърва й и нищо не биваше да го съсипе.
	— Ще дойдат. Ако ли не, просто ще започнем без тях.
	— Да, ще трябва — каза Кристина. — Хората чакат, а и не можем да закъснеем за вечерята в „Стура Хотелет“. Но направо не знам как винаги успява да закъснее…
	Тя въздъхна, но Ерика видя, че раздразнението й вече се уталожва. Понякога човек просто трябваше да се примири с положението. А и едва ли някой беше особено изненадан. Ана винаги съумяваше да забърка нещо.
	Камбаните забиха и Ерика даде сватбения букет на Кристина.
	— Време е — каза Гунар и целуна бъдещата си съпруга по бузата.
	Изглеждаше много стилно с тъмния си костюм, а дружелюбното му лице грейваше всеки път, щом погледнеше булката. Колко беше хубаво, помисли си Ерика. Просто прекрасно. Усети как в крайчето на окото й се появява сълза и си каза, че трябва да се стегне. Беше сантиментална идиотка, когато ставаше дума за сватби, но би било добре, ако гримът й издържеше поне до олтара.
	— Хайде, време е да тръгвате — каза църковният настоятел и ги подкани с жест.
	Ерика погледна към портата. Ана я нямаше, но не можеха да чакат повече.
	Органът засвири и Кристина и Гунар тръгнаха един до друг по пътеката в средата. Ерика хвана Мая за ръка и се усмихна, гледайки как дъщеря й изпълнява ролята си с тържествена сериозност. Мая вървеше напред и махаше на всички гости като кралица.
	Щом стигнаха до олтара, двете застанаха от лявата страна, а Кристина и Гунар се приближиха до свещеника. Патрик седеше на първия ред с Ноел и Антон и я попита тихо къде е Ана, а Ерика поклати дискретно глава и завъртя очи. Това беше безобразие. А Ема толкова се радваше, че ще бъде шаферка.
	Церемонията продължи в добро настроение. Младоженците казаха „да“ точно както трябваше. Ерика избърса една малка сълза от окото си, но като цяло успя да се овладее. Усмихна се на Кристина, докато чакаха да зазвучи музиката, която трябваше да ги съпроводи на излизане.
	Вместо това обаче отново се чу маршът, който даваше начало на церемонията. Ерика погледна учудено кантора. Да не беше пиян? Но после ги видя и разбра всичко. Тревогата я напусна и сълзите бликнаха. Погледна към Кристина, която се усмихна и й намигна. Тя и Гунар отстъпиха встрани, заставайки срещу Ерика и Мая.
	От скамейките се чу шепот, а по лицата на гостите се появиха смаяни усмивки, докато младоженците вървяха към олтара. Щом стигнаха най-отпред, Ана се обърна към Ерика, която плачеше толкова неконтролируемо, че едва дишаше. С благодарност стисна носната кърпичка, която някой пъхна в ръката й. Вдигна поглед и видя, че Патрик е застанал до нея.
	Ана беше толкова красива. Беше избрала бродирана рокля, която обгръщаше плътно корема й и го подчертаваше, вместо да се опитва да го скрие. Русата й коса беше пусната, а воалът бе закрепен със семпла диадема. Ерика разпозна воала. Беше същият, който самата тя сложи за сватбата с Патрик и който преди това принадлежеше на майка им. Дан също беше красив, с тъмносин костюм, бяла риза и тъмносиня вратовръзка. С широките си рамене и руса коса приличаше на викинг, но официалното облекло му стоеше изненадващо добре.
	След като се врекоха във вярност и бяха провъзгласени за мъж и жена, Ана погледна към Ерика и тогава тя видя нещо, което никога преди не бе виждала в погледа на немирната си сестра. Спокойствие. Разбра какво се опитва да й каже Ана. Че вече може да се отпусне. Че няма нужда да се тревожи. Ана най-накрая бе заживяла в мир със себе си.

	* * *

	Слънчевите лъчи продължаваха да топлят кожата на Мари, която се бе излегнала върху шезлонга на кея. Следобедното слънце беше зашеметяващо красиво, както обикновено. Къщата беше празна. Джеси излезе преди час, пак отиваше при Сам. Утре пък беше на някакво парти. Изглежда, най-накрая се беше взела в ръце.
	Мари беше пила повече от обичайното, но това нямаше значение. Утре нямаха снимки преди обяд. Изсмука жадно последните капки от чашата и се пресегна към бутилката на малката масичка. Беше празна. Опита да се изправи, но веднага падна назад.
	Накрая все пак успя. Влезе, залитайки, в кухнята, отвори хладилника и извади нова студена бутилка шампанско. Беше й третата за вечерта. Но имаше нужда от нея, за да притъпи болката.
	Не знаеше какво си бе мислила. Че ако разкриеше всичко на полицията, Хелен щеше да разкаже за връзката им, да потвърди истината, така че да няма какво повече да крият? Но за пореден път Хелен я отхвърли. Унижи я.
	Мари се изненада, че сега я заболя също толкова силно, колкото и преди трийсет години. Беше посветила целия си живот на това да забрави. Беше постигнала успехи, за които Хелен само можеше да мечтае. Живя истински, без спирачки, ограничения или наочници. През това време Хелен се свиваше в сивото си ежедневие, с досадния си мъж и странния си син. Остана да живее във Фелбака, където хората шушукаха зад гърба ти дори ако просто изпиеш чаша вино във вторник или си боядисаш косата в по-необичаен цвят от скучно пепеляво. Как можеше да я отхвърли?
	Мари се стовари върху шезлонга и разля шампанско по ръката си, но веднага го облиза. После си наля още една чаша и добави сок от праскови. Опиянението правеше тялото й приятно отпуснато. Помисли си за това, което каза на очарователния рижав полицай. Че Джеси беше просто трудова злополука. В известен смисъл наистина беше така. Никога не бе искала да има деца. Пазеше се внимателно, но въпреки това забременя. И то от дебел, нисък продуцент. Женен, разбира се. Както всички останали.
	Мразеше бременността и сериозно си мислеше, че ще умре по време на раждането. А бебето беше мърляво, червено, ядосано и изпитваше ненаситен глад. Мари наемаше детегледачки, а веднага щом се отвори възможност, прати Джеси в пансион. Почти не се налагаше да се занимава с нея.
	Чудеше се какво ще стане с Джеси. Докато дойде осемнайсетият й рожден ден, дебелият продуцент щеше да продължи да плаща месечна издръжка. Така се бяха разбрали. Щом Джеси навършеше пълнолетие, вече нямаше да има роля в живота й. Мари опита да си представи живота без дъщеря си. Обичаше самотата и свободата. Хората носеха само разочарования. Любовта не беше нищо повече от разочарование.
	Беше въпрос на време вестниците да надушат за връзката й с Хелен. Не разбираше как хората тук научаваха всичко толкова бързо. Сякаш имаха колективно съзнание. Новини, информация, клюки, факти, лъжи — всичко се разпространяваше със скоростта на вятъра.
	Не беше сигурна, че това е нещо лошо. В днешно време беше актуално. В артистичните среди беше почти модерно да си лягаш с хора от същия пол. Означаваше, че си в крак с времето. Спонсорите на продукцията щяха да са във възторг. Скандалните звезди бяха същински джакпот за филма. Първо бяха статиите за убийството. Забраненото, мрачното, опасното. Тези неща винаги привличаха. А сега и любовната история. И неочакваният обрат. Две млади момичета, разделени насила от неразбиращия свят на възрастните. Толкова банално. Толкова драматично. Толкова полезно.
	Мари вдигна почти празната чаша пред очите си. Мехурчетата танцуваха и я изкушаваха. Единствено те бяха останали до нея през годините. Неизменните й другари.
	Отново се протегна към бутилката. Не смяташе да спре да пие, преди мракът и алкохолът да са удавили всичките й мисли. За Хелен. За Джеси. За това, което бе имала. И за това, което никога не бе имала.

	* * *

	— Ало?
	Мелберг направи няколко крачки встрани и запуши ухото си. Ама че шумотевица.
	— Да? — каза той, опитвайки да чуе какво казва човекът в другия край на линията.
	Отдалечи се още повече и накрая връзката се подобри достатъчно, за да чуе, че се обажда човекът му от „Експресен“.
	— Научихте ли нещо? Да, нас също ни засипват с обаждания. Всички си мислят, че разпознават гласа. От пощальони до съседи… А? На стоп? Кога? А? Говори по-високо!
	Заслуша се внимателно. После затвори и се върна в ресторанта. Намери Патрик на един диван. Разговаряше с дама, на която май й беше изтекъл срокът на годност, а освен това се беше почерпила стабилно с безплатното вино.
	— Хедстрьом. Можеш ли да дойдеш за малко?
	Патрик го изгледа с благодарност и се извини.
	— Какъв беше тоя динозавър? — попита Мелберг.
	— Не съм сигурен. Сестрата на мъжа на нечия баба или нещо такова. Тук е пълно с хора, с които дори не знаех, че съм роднина.
	— Това е най-лошото на сватбите. Ето защо не бих си и помислил да се женя — каза Мелберг. — Рита може да ми се моли, но никога няма да стане. Някои души са твърде свободни, за да бъдат оковавани.
	— Имаше да ми казваш нещо важно — прекъсна го Патрик.
	Стигнаха до бара и се облегнаха на плота.
	— Звъннаха ми от „Експресен“. Обадил им се е мъж, който разполага с много… интересна информация. Качил е на стоп трима младежи от Фелбака вечерта, преди да получим анонимния сигнал за Карим. Две момчета и едно момиче. Оставил ги пред бежанския център. Сторило му се, че се смеят на нещо, което щели да направят, но не го приел сериозно. Тогава. Но сега, след статиите във вестниците, започнал да се замисля.
	— Окей, това звучи интересно — каза Патрик и кимна.
	— Чакай — каза Мелберг. — Става още по-добре. Познавал едно от момчетата. Сина на Бил.
	— Бил? Бил Моряка?
	— Да, познавал сина му, защото собственото му момче ходело в школата на Бил.
	— Какво знаем за него? — попита Патрик и поръча бира, като вдигна два пръста към бармана. — Възможно ли е?
	— С други думи, няма да действаме днес? — попита Мелберг и посочи бирите.
	— Не, днес не — потвърди Патрик. — Но в понеделник бих искал да поговоря с въпросните младежи. Искаш ли да дойдеш?
	Мелберг се огледа през рамо, после посочи смаяно към себе си.
	— Аз?
	— Да, ти — каза Патрик и отпи две глътки.
	— Никога не ми предлагаш. Обикновено питаш Мартин. Или Йоста. Или Паула…
	— Да, но сега питам теб. Ти се добра до тази информация. Аз вероятно нямаше да постъпя като теб, но се получи. Така че бих се радвал да дойдеш с мен.
	— Да, по дяволите, разбира се, че ще дойда — каза Мелберг. — Може да имаш нужда от човек с опит.
	— Абсолютно — каза Патрик и се засмя, но после придоби сериозно изражение. — Слушай, Паула ми разказа за Карим и апартамента. Исках само да ти кажа, че си постъпил чудесно.
	Той вдигна чаша.
	— Е — каза Мелберг и отвърна на наздравицата. — Рита настоя. Знаеш какво казват: _Happy wife, happy life._*
	[* Щастлива жена, щастлив живот. — Б.пр.]
	— _Hear, hear!_*
	[* Вярно, така си е. — Б.пр.]
	Отново чукнаха чаши. Патрик смяташе тази вечер да се отпусне и да си позволи да се позабавлява малко. Отдавна не му се беше случвало.


>	Бохуслен, 1672

	_Майстор Андерш взе бутилката алкохол и махна тапата, а Елин започна да се моли. Подозираше, че Бог я е изоставил, но не можеше да спре да му се моли._
	_Студената течност се стече по гърба й и тя настръхна. Знаеше обаче какво ще последва. Вече не се въртеше и съпротивляваше, така само сваляше кожата от китките си. Пое си дълбоко дъх, щом чу звука от огнивото и усети мириса на огън. В следващия миг я запалиха и Елин изкрещя с цяло гърло._
	_Когато огънят изгасна, тя просто скимтеше. Усети как безсъзнанието се задава и милостиво притъпява сетивата й. Висеше от тавана като парче месо. Човешкото в нея постепенно я напускаше. Можеше да мисли единствено за болката и за дишането си._
	_Вратата се отвори и Елин предположи, че Ларш Хиерне се е върнал, за да провери дали е готова да си признае. Нямаше да издържи още дълго._
	_Гласът обаче принадлежеше на другиго. Беше глас, който познаваше твърде добре._
	— _Пресвета Богородице! — възкликна Пребен и в гърдите на Елин се загнезди мъничка надежда._
	_Той трябваше да омекне, като я види така, нали? Гола, осквернена и подложена на най-ужасни мъчения._
	— _Пребен — успя да каже Елин и опита да се обърне към него, но веригата я завъртя на другата страна. — Помогни… ми._
	_Гласът й секна, но тя знаеше, че я е чул. Пребен дишаше накъсано, но не продумваше. Накрая, след твърде дълга тишина, той каза:_
	— _Тук съм като викарий на Елин. Дошъл съм да й кажа да признае престъплението, за което е осъдена. Ако Елин признае вещерските си деяния, ще може да изкупи греховете си. Обещавам лично да се погрижа за погребението й. Трябва само да се изповяда._
	_Щом чу неспокойния му глас и думите попиха в ума й, разумът сякаш я напусна. Увиснала на веригата, изгорена и опетнена, тя даде воля на лудостта. Нададе дрезгаво грачене и продължи да се смее, докато не чу вратата да се затваря. И реши. Не възнамеряваше да признае нещо, което не е извършила._


	_Денонощие по-късно Елин Йонсдотер призна, че е вещица и е вършила дяволски дела. Уменията на майстор Андерш я сломиха. След като закрепи тежести за краката й и я сложи по гръб върху легло от пирони, разрани кожата между пръстите й със стоманена пила, счупи палците й с менгеме и заби трески под ноктите й, Елин не издържа._
	_Присъдата беше потвърдена в съдилищата в Удевала и Йота. Тя беше вещица и осъдена на смърт. Първо щяха да я обезглавят, а после да изгорят тялото й на клада._

	* * *

	— Трябва да се храниш — каза Сам. Отвори хладилника и погледна вътре.
	Джеси, която седеше до масата, сви рамене.
	— Ще направя няколко сандвича.
	Сам извади масло, сирене и шунка, после взе хляб и започна да маже филиите. Сложи два сандвича в чиния и я остави пред Джеси, а след малко й наля и чаша О’Бой*.
	[* Шведска шоколадова напитка на прах. — Б.пр.]
	— О’Бой е за деца — каза тя.
	— Вкусно е.
	Загледа се в нея, докато Джеси седеше наведена над масата и ядеше единия сандвич. Беше красива. Толкова красива, че чак го болеше. Бе готов да я последва до края на света и обратно. Надяваше се само, че и тя се чувства по същия начин.
	— Нали не си размислила?
	Джеси поклати глава.
	— Не можем да се откажем сега.
	— Трябва да проверим отново дали сме взели всичко. Трябва да сме съвършени. Трябва да се получи… елегантно. Красиво.
	Джеси кимна и изяде последните хапки от втория сандвич.
	Сам седна на съседния стол и я придърпа към себе си. Плъзна пръст по челюстта й и спря, щом стигна до устните й. По нищо не личеше, че кожата й е била покрита с черно мастило, но това, което се криеше отдолу, нямаше да изчезне толкова лесно. Имаше само един начин да се заличи. Искаше да й помогне. Щеше да й помогне. И едновременно с това щеше да отмие чернилката, която се бе насъбрала в него.
	— Как сме с времето?
	Той погледна часовника.
	— Трябва да тръгваме след половин час. Но почти всичко е готово. Погрижих се и за оръжията.
	— Какво беше чувството? — попита тя и си сложи качулката. — Хубаво ли беше?
	Сам спря и се разрови вътре в себе си. Надълбоко. Видя пред себе си изненаданото изражение на Джеймс.
	После се засмя.
	— Адски хубаво.

	* * *

	От горния етаж кънтеше музика и Сана се качи раздразнено по стълбите. Отвори рязко вратата, а Вендела и Нилс подскочиха в леглото и бързо се отделиха един от друг.
	— Какво правиш? — изкрещя Вендела. — Човек няма ли право на личен живот?
	— Намали музиката. И от сега нататък ще държите вратата отворена!
	— Ти луда ли си?
	— Намалете музиката и дръжте вратата отворена, иначе не си мислете, че ще ви закарам до Танумсхеде.
	Вендела отвори уста, за да възрази, но после я затвори. За миг на Сана й се стори, че едва ли не изглежда облекчена.
	— И Басе ли ще идва?
	Вендела поклати глава.
	— Вече не излизаме с него — каза Нилс.
	— Аха, и защо?
	Нилс изведнъж си придаде сериозен вид.
	— Хората се развиват. Израстват. Продължават напред. Това е част от пътя към зрелостта. Нали така, Сана?
	Той наклони глава, после погледна към Вендела и й се усмихна. Тя като че се поколеба, преди да отвърне на усмивката му.
	Сана се обърна. Имаше нещо в Нилс, което никога не беше харесвала. Басе вечно изглеждаше объркан, но в него имаше и нещо мило. В Нилс, от друга страна, имаше някаква грубост и Сана не разбираше откъде я е наследил. Бил и Гун бяха толкова сладки хора. Грижовни. Нилс беше съвсем различен.
	Не й се нравеше, че дъщеря й излиза с него. А точно днес самата Вендела като че ли не искаше да бъде с Нилс.
	— Намалете музиката. Вратата да е отворена. Тръгваме след десет минути.

	* * *

	Сам вдигна ключа, натисна копчето и колата изпиука.
	— Можеш ли да караш? — попита Джеси.
	Той отвори багажника и започна да реди багажа вътре.
	— Мама ме научи. Карали сме тук в двора.
	— Да се кара по пътя не е ли малко по-различно? — попита тя.
	— Ти какво предлагаш? Да хванем автобуса?
	Джеси поклати глава. Беше прав, разбира се. Пък и какво значение имаше?
	— Тук ли е всичко?
	— Да, така мисля — каза Сам.
	— Остави ли USB стика в компютъра?
	— Да, няма как да не го видят.
	— Тубите?
	— Тук са. — Той затвори багажника и й се усмихна. — Не се притеснявай. Помислили сме за всичко.
	— Окей — каза тя и отвори вратата.
	Сам седна зад волана и запали двигателя. Изглеждаше спокоен и самоуверен и тя се отпусна. Пусна радиото и започна да прехвърля станциите, докато не попадна на весела музика. Беше някаква стара поп песен на Бритни Спиърс, но звучеше лекомислено и приповдигнато, пък и днес не й пукаше. Джеси свали прозореца възможно най-ниско и подаде глава навън. Затвори очи и усети как вятърът разрошва косата й и гали бузите й. След толкова години, най-накрая беше свободна. Свободна да бъде каквато поиска.

	* * *

	Всичко беше на мястото си, обмислено и подготвено. Сам внимателно беше описал стъпките в бележника си, вземайки предвид всички вероятности. Разполагаше с много часове, за да планира тази вечер. Нещата, които не знаеше, провери в Гугъл. Всъщност не беше толкова трудно. Не се искаше кой знае какъв интелект, за да прецениш как може да нанесеш възможно най-много щети.
	Унищожението щеше да има прочистващ ефект и да изравни баланса. Всички бяха съучастници. Всеки по свой начин. Тези, които си мълчаха през цялото време, които гледаха отстрани, без да кажат нищо. Тези, които се смееха. Които сочеха. Които допринасяха с възгласи и потупвания по гърба. Дори тези, които протестираха мълчаливо, които възразяваха толкова тихо, че никой не ги чуваше, най-вече за да се почувстват като добри хора, а не за да помогнат наистина.
	Те също заслужаваха да бъдат застигнати от последствията.
	Пристигнаха рано. Хората вътре в общинския дом все още подготвяха помещението за партито. Никой не ги видя. Не беше трудно да разтоварят колата и тайно да пренесат всичко необходимо. Тубите бензин бяха тежки, но успяха да ги скрият в храстите, като ги покриха с клони. Вечерният сумрак беше на тяхна страна.
	Сам следеше изходите. Дълго бе размишлявал, преди да му хрумне съвсем просто решение. Големи катинари. Разбира се, хората вътре можеха да счупят някой прозорец, но не му се вярваше някой да прояви такава предприемчивост или смелост. Всички бяха такива страхливци.
	Сам и Джеси чакаха в колата. Не разговаряха, просто се държаха за ръце. Обичаше да усеща топлината на дланта й в своята. Това щеше да му липсва. Но нищо друго. Болката беше прекалено силна. Животът болеше твърде много.
	Накрая гостите заприиждаха. Сам и Джеси се взираха през прозореца и следяха внимателно кой пристига. Не биваше да започнат, преди да са дошли най-важните лица.
	Накрая ги видяха. Първо се появиха Вендела и Нилс. Малко по-късно и Басе. Триото, изглежда, се беше разпаднало. Сам се наведе към Джеси и я целуна. Устните й бяха леко сухи и вдървени, но се отпуснаха, щом докоснаха неговите.
	Целувката не продължи дълго. Бяха готови да започнат. Всичко беше изговорено.
	Никой не погледна към тях, когато слязоха от колата. Описаха широка дъга, за да стигнат незабелязано до задната страна. Носеха тубите и сака със себе си. Никой не видя как прекосяват поляната. В сградата беше тъмно, прозорците бяха покрити с платове и найлони. Отвориха задната врата и музиката прокънтя силно. Над дансинга пред сцената светеха диско лампи.
	Щом внесоха тубите и сака, Сам и Джеси излязоха навън, омотаха дръжките с верига и я заключиха с катинар. Не носеха нищо друго, освен пари за входа, както и още една верига и катинар. Обиколиха сградата и застанаха на опашката. Никой не им обръщаше внимание. Всички бяха шумни и леко пияни, след като бяха загрели някъде.
	Минаха покрай касата, без някой да ги заговори. Общинският дом вече беше пълен с хора. Танцуваща, шумна, разнолика тълпа. Сам припомни плана на Джеси шепнешком. Тя кимна. Тръгнаха покрай стената. Момче и момиче се натискаха близо до изхода. Сам ги разпозна, бяха от съседния клас. Бяха твърде заети със заниманието си и не ги забелязаха. Сам и Джеси отвориха сака и бързо скриха оръжията под дрехите си. Специално си бяха избрали широко, провиснало облекло. Оставиха тубите където си бяха. Още не им бяха необходими. Най-напред трябваше да залостят вратите, след това започваше веселбата.
	Докато вървяха обратно към входа, Сам видя с периферното си зрение Вендела и Нилс по средата на дансинга. Танцуваха сред групичка ученици, но Басе не беше с тях. Сам го потърси с поглед и накрая го видя в другия край на залата. Стоеше облегнат на стената, скръстил ръце и вторачен в Нилс и Вендела.
	На входа все още имаше десетметрова опашка от развеселени младежи, които искаха да влязат. Момчето, което продаваше билетите, стоеше точно пред входа и Сам отиде при него.
	— Казаха ни да проверим дали вратите се затварят. Указания за сигурност. Ще отнеме само две минути.
	— Окей — каза момчето. — Няма проблеми.
	Сам затвори вратите и бързо сложи веригата и катинара. Отпусна рамене и си пое дълбоко дъх. _Хайде, съсредоточи се._ Никой няма да влиза. Никой няма да излиза. Имаха пълен контрол над цялата зала. Обърна се към Джеси и кимна. От другата страна на вратите вече се чуваше блъскане, но той не му обърна внимание. Музиката беше силна, чуваше го само той.
	Таблото, откъдето се управляваше осветлението, се намираше в малка стая вляво от входа и той се отправи бързо натам. Погледна за последно към Джеси, която стоеше в готовност с ръце под дрехите. Сам включи лампите и издърпа бушона за озвучението. Нямаше връщане назад.
	Щом светлината заля залата и музиката спря, за миг настана объркана тишина. После някой се развика, а едно момиче изпищя. Чуха се още обезпокоени гласове. Изглеждаха бледи и жалки, застанали под ярката светлина. Сам усети как се изпълва с увереност и остави чувствата, които бе трупал през годините, да се излеят навън като приливна вълна. Пристъпи напред и се обърна към дансинга, така че всички да могат да го видят.
	Джеси застана до него.
	Бавно извадиха оръжията. Бяха решили всеки да носи по два пистолета. Пушките щяха да бъдат твърде обемисти и трудно биха могли да ги скрият.
	Сам стреля във въздуха с един от пистолетите и приказките веднага секнаха. Всички зяпнаха към тях. Най-накрая ситуацията се обърна. Винаги бе знаел, че е по-добър от тях. Незначителни хора с незначителни, банални мисли. Светът скоро щеше да ги забрави. Той и Джеси обаче щяха да бъдат запомнени.
	Сам тръгна към дансинга. Нилс и Вендела го гледаха тъпо. Ужасът в погледа на Нилс му достави удоволствие. Сам виждаше, че Нилс разбира. Вдигна пистолета, без да трепне. Бавно, наслаждавайки се на всяка секунда, натисна спусъка. Изстрелът попадна право в челото му и Нилс се строполи на пода. Лежеше по гръб с отворени очи. От перфектната, закръглена дупка потече тънка струйка кръв.

	* * *

	Ходеха ли, ходеха. Всяка вечер излизаха да се разхождат. Имаха чувството, че въздухът в мазето ще ги задуши, че стените ще ги смачкат, докато спят. Телевизорът на горния етаж работеше до два-три през нощта, бабата като че никога не спеше. Единственият изход беше да се разхождат навън. С часове. Хубаво да се изморят и да поемат достатъчно кислород, че да им стигне за цяла нощ в мазето.
	Не говореха по време на разходките си. Ако го стореха, имаше риск да се заприказват за миналото и после да сънуват срутени къщи и взривени деца. Съществуваше риск да се заприказват и за бъдещето и да осъзнаят, че то не носи надежда.
	Сякаш хората в къщите, покрай които минаваха, се намираха в друг свят.
	От другата страна на прозорците бе тази Швеция, която искаха да опознаят. Опитваха всяка вечер. Разхождаха се из града и гледаха апартаментите, чиито балкони бяха странно спретнати. Нямаше пране, нямаше лампи, най-много няколко светещи крушки. Веднъж видяха, че някой е сложил юка на балкона си. Това беше нещо толкова необичайно, че Аднан посочи растението на Калил.
	После слизаха до училището. То бе впечатляващо. Изглеждаше толкова ново. Толкова хубаво.
	— В червената къща май има парти — каза Аднан и посочи общинския център.
	Бил бе опитал да им обясни какво представлява сградата, но в арабския нямаше аналог, затова, докато живяха там, бежанците просто я кръстиха „червената къща“.
	— Да отидем да надникнем? — попита той.
	Калил поклати глава.
	— Приличат на младежи. Сигурно са пили алкохол. Все някой от тях ще има проблем с „мангалите“.
	— Не е нужно да става така — каза Аднан и дръпна Калил за ръката. — А и може да срещнем момичета.
	Калил въздъхна.
	— Както казах: ще си имаме неприятности, ако отидем там.
	— Оф, хайде де.
	Калил се поколеба. Знаеше, че е прекалено предпазлив. И нищо чудно.
	Аднан тръгна към сградата, но Калил го дръпна.
	— Слушай!
	Аднан спря и се ослуша. Обърна се към Калил с ококорени очи.
	— Изстрели — каза той.
	Калил кимна. Двамата добре познаваха този звук. И сега идваше от общинския център. Те се спогледаха, после забързаха натам.

	* * *

	— Сватбата беше фантастична — каза Ерика и се сгуши до Патрик на дивана. — Така се изненадах, когато Ана и Дан влязоха в църквата. Усещах, че крие нещо от мен, но никога не бих се досетила, че е намислила двойна сватба.
	Все още беше в шок от изненадата, но сватбеното празненство беше най-забавното, на което бе присъствала, като в това число включваше и своето. Всички бяха трогнати от неочакваната поява на Ана и Дан и настроението беше приповдигнато още в църквата. След прекрасната вечеря, съпътствана от множество речи, дансингът кипя цяла нощ.
	Сега седяха на верандата, наблюдаваха залязващото слънце и се наслаждаваха на спомените.
	— Боже — каза Патрик. — Да се беше видяла, когато Дан и Ана влязоха. Помислих, че ще се превърнеш в локва. Нямах представа, че някой може да плаче толкова много. Беше страшно сладка. Гримът ти се разтече, приличаше на миещо мече. Или коте. Черно коте с малко, сладко носле…
	— Просто прекрасно — каза Ерика, но трябваше да се съгласи.
	Щом отидоха в хотела, първата й работа беше да оправи грима си в тоалетната. Спиралата и очната й линия се бяха размазали и тя приличаше на…
	Ерика се сепна, а Патрик я погледна учудено.
	— Какво има? Изглеждаш, все едно си видяла призрак.
	Ерика се изправи рязко. Сети се за още нещо, което я бе глождило. Нещо, което Патрик спомена за Хелен.
	— Вчера каза нещо, когато говорехме за Хелен. Нещо за „вафлата, която е дала на Неа“. За какво става дума?
	— Ами в стомаха на Неа имаше шоколад, това е последното, което е яла. Шоколад и брашно, да бъдем по-точни. Педерсен предположи, че става дума за вафла. Когато питах Хелен, тя каза, че Неа я е видяла да яде вафла „Кекс“ и я помолила да пробва, затова са си я разделили. А в плевника в обора открихме опаковка от „Кекс“, така че…
	— Хелен не може да е яла шоколадова вафла. Алергична е. Тя ли го спомена първа, или ти я попита?
	Патрик се замисли и поклати глава.
	— Не съм сигурен… Може и аз да съм го споменал.
	— А Неа как наричаше приятеля си в обора? Котката?
	— Черното коте — каза Патрик и се засмя. — Децата са големи образи.
	— Патрик — каза Ерика и го погледна сериозно. — Знам какво е станало. Знам кой го е направил.
	— Кое?
	Ерика тъкмо щеше да обясни, когато телефонът на Патрик звънна.
	Стомахът й се сви от притеснение, щом видя погледа му.
	Патрик слушаше мрачно. После затвори и се обърна към нея.
	— Трябва да тръгвам — каза той. — Обади се Мартин. Имало е стрелба в общинския център в Танумсхеде.

	* * *

	— Какво знаем? — попита Мартин и се обърна към Паула и Мелберг на задната седалка.
	Той беше дежурен и отиде да ги вземе с колата, след като се обади на Патрик.
	— Имаме ли представа кой е стрелецът?
	Паула го погледна в огледалото.
	— Не — каза тя. — Но поддържам връзка с Аника, хората вече звънят в участъка и се надявам скоро да научим повече.
	— Възможно ли е да е свързано с бежанците? — попита Мелберг. — Отново?
	— Не ми се вярва — каза Мартин и поклати глава. — Изглежда, има някакво училищно празненство преди началото на учебната година, така че става дума за ученици от гимназията.
	— По дяволите, това са деца — каза Мелберг. — Колко остава?
	— Моля те, Бертил, познаваш пътя не по-зле от мен — каза Мартин нетърпеливо.
	— Нуждаем ли се от подкрепление? — попита Паула. — Да се обадя ли на Удевала?
	Мартин се замисли за миг, но инстинктивно вече знаеше какво ще отговори. Положението беше сериозно. Много сериозно.
	— Да, обади им се — каза той, без дори да попита Мелберг.
	Натисна педала на газта и увеличи скоростта.
	— Почти стигнахме, виждате ли Патрик и Йоста?
	— Не, но са на път — отвърна Паула.
	Щом зави към общинския център, Мартин видя двама младежи, които се отдалечаваха тичешком от сградата. Паркира близо до тях, слезе от колата и успя да ги спре.
	— Какво става?
	— _Someone is shooting in there!_ — каза едното момче, което Мартин бе виждал в бежанския център. — Това е _crazy_! _People are panicking…_*
	[* Някой вътре стреля! Това е лудост! Хората са паникьосани… — Б.пр.]
	Думите се изливаха от устата му на смесица от английски и шведски. Мартин вдигна ръка, за да го накара да говори по-бавно.
	— Знаете ли кой?
	— Не, не видяхме, _we just heard shots and people screaming_*.
	[* Само чухме изстрели и викове. — Б.пр.]
	— Окей, благодаря, сега бягайте оттук — каза Мартин и ги подкани с жест.
	Погледна към общинския център, после се обърна към Паула и Мелберг.
	— Трябва да разберем какво става, ще се приближа — каза той и извади служебното си оръжие.
	— И ние идваме — отговориха те.
	Мартин кимна.
	Към тях се задаваха още младежи, но те, изглежда, се бяха намирали отвън. Мартин не виждаше никой да излиза от сградата.
	— Да се разделим — каза той. — Приближете внимателно до прозорците. Трябва да добием представа за обстановката вътре.
	Паула и Мелберг кимнаха и тримата започнаха да се прокрадват тихо към общинския център. Напрегнат до краен предел, Мартин се отправи към дългата страна. Надникна през един от прозорците и целият изтръпна. Вече знаеше с какво си имат работа. Това обаче не означаваше, че знае как да се справи със ситуацията. Патрик и Йоста бяха на път, но подкрепленията от Удевала щяха да се забавят, а интуицията му подсказваше, че не разполагат с толкова време.

	* * *

	Чуваха се все повече писъци. Сам стреля във въздуха.
	— Млък!
	Всички се смълчаха, но тук-там все още се чуваха хлипания. Сам кимна към Джеси и тя тръгна към задния изход. Пренесе с усилие тубите бензин и ги остави в краката на Сам.
	— Ти — каза Сам и посочи едро момче с бяла риза и кафяви панталони от чино. — Вземи едната туба и я излей ей там.
	Той посочи към лявата стена на залата, след което кимна на едно момче с набито телосложение и розова риза.
	— А ти се заеми с другата стена. Гледайте добре да напоите завесите. — Той посочи платовете, които висяха пред прозорците.
	Момчетата стояха като парализирани, но щом Сам вдигна пистолета към тях, се разбързаха. Взеха по една туба, отидоха до двете дълги стени и се спряха несигурно.
	— По-живо! — викна Сам и се обърна към Джеси. — Наглеждай ги. Ако не изпълняват нарежданията, ги застреляй.
	Сам погледна разтрепераната, хлипаща, жалка група ученици. Някои търсеха път за бягство и преценяваха шансовете си да се измъкнат.
	— Вратите са заключени, няма да излезете — каза той и се ухили. — Не ви съветвам да вършите глупости.
	— Защо? — попита Фелисия от неговия клас. — Защо го правите?
	Тя беше от популярните. Големи цици и гъста руса коса. Тъпа като пън.
	— Как мислите? — отвърна той.
	Погледна към Вендела, която стоеше до тялото на Нилс, с късата си пола и миниатюрния потник, и го гледаше разтреперана.
	— Имаш ли някаква теория, Вендела? Защо го правим?
	Той огледа помещението и спря погледа си на Басе.
	— Ти какво ще кажеш?
	Басе плачеше мълчаливо.
	— Недей да стоиш там като наказан — каза Сам. — Ела при Вендела и Нилс. Нали сте такива добри приятели. Желязното трио.
	Басе запристъпва бавно към Вендела. Застана до нея, без да поглежда тялото на Нилс.
	Сам наклони глава.
	— Кой от вас да застрелям първо? Можете сами да решите, не е ли яко? Или предпочитате аз да избера? Решението не е лесно. Дали да гръмна кучката, която командва, или пък мекотелото, което винаги прави каквото му кажат?
	Те не отговориха. Бузите на Вендела бяха почернели от разтеклия се грим.
	Контролът вече беше в ръцете на Сам.
	Той вдигна пистолета. Стреля. Вендела падна на пода, без да издаде звук. Между стените отекнаха пронизителни писъци и той отново изкрещя:
	— ТИХО!
	Плачът обаче не стихваше, а едно момче от седми клас повърна на пода. Вендела лежеше от дясната страна на Нилс. Сам не се беше прицелил толкова добре, колкото първия път, и куршумът я бе улучил в окото. Но резултатът беше същият.
	Тя беше мъртва.

	* * *

	Ерика седеше до Патрик, който караше по-бързо от всякога. Знаеше, че това е против всякакви правила, а и против здравия разум, но тя го принуди да я вземе. „Животът на децата е в опасност, каза Ерика. На място ще са нужни възрастни, които могат да им окажат подкрепа и да ги утешат.“ И беше права. Естествено. Той стисна ръката й и погледна към красивия летен пейзаж. Имаше нещо приспивно в шофирането по тъмните, пусти пътища, но Патрик никога не се бе чувствал толкова буден, колкото сега.
	Най-накрая видя отбивката, която водеше към общинския център. Зави толкова рязко, че гумите изскърцаха. Паркира до колите на Мартин и Йоста и каза на Ерика да остане вътре, след което слезе и отиде при колегите си, за да получи първоначална оценка на ситуацията.
	— Стрелецът е синът на Хелен! И дъщерята на Мари! — каза Мартин и го погледна превъзбудено.
	Мелберг и Паула кимнаха.
	— Положението е критично, какво да правим? Сам и…? — Мартин се опита да си спомни името и Патрик допълни:
	— Джеси, казва се Джеси.
	— Да, Сам и Джеси са въоръжени и държат учениците вътре за заложници. Едно момче лежи на пода и не мърда, но пред него имаше хора и не можахме да преценим колко е зле. Обадих се на бърза помощ, идват насам, но ще отнеме известно време.
	— А подкреплението от Удевала? — попита Патрик.
	— Ще пристигнат най-рано след половин час — каза Паула. — Не мисля, че можем да чакаме толкова дълго.
	Отвътре се чу нов гърмеж и те подскочиха.
	— Какво ще правим? — каза Йоста. — Не можем просто да седим и да чакаме подкрепление, докато вътре стрелят по деца.
	Патрик се замисли за няколко секунди и взе решение. Отвори вратата на колата и помоли Ерика да излезе. Обясни й какво се е случило и какъв е залогът.
	— Нали имаш телефонния номер на Сам? — попита той.
	Тя кимна.
	— Да, взех го, когато го интервюирах.
	— Ще ми го дадеш ли? Единственият ни шанс е да опитаме да се свържем със Сам. Да говорим с него и Джеси и да ги убедим да спрат с тази лудост.
	Ерика му издиктува номера и той го набра с разтреперани пръсти. Даваше свободно, но никой не отговаряше.
	— Проклятие! — изруга той и усети как се паникьосва. — Хелен трябваше да е тук, може би Сам би пожелал да говори с нея. Но ще отнеме твърде дълго време да я доведем. Трябва да се свържем с него сега, иначе може да застреля още някого!
	Ерика застана пред него.
	— Може ли да пробвам? — попита тя тихо. — Може би ще вдигне, ако види, че се обаждам аз. Комуникирахме добре, когато се срещнахме. Стори ми се, че той се разкри пред мен.
	Патрик я погледна сериозно.
	— Струва си да опитаме.
	Ерика извади телефона си, а Патрик се загледа напрегнато в нея. Сигналите зазвучаха в слушалката.
	— Пусни високоговорителя — прошепна той.
	— Защо се обаждаш? — Гласът на Сам отекна призрачно из паркинга.
	Ерика си пое дъх.
	— Надявах се, че ще искаш да говориш с мен — каза тя. — Когато те видях, останах с впечатлението, че ти се струва, че никой не те слуша. Но аз те слушам…
	Той мълчеше. На заден фон се чуваха хлипания и шепот. Някой извика.
	— Сам?
	— Какво искаш? — каза той с хилядолетен глас.
	Глас на стар човек.
	Патрик направи знак на Ерика, че иска телефона, и след няколко секунди колебание тя му го даде.
	— Сам? Патрик Хедстрьом е. От полицията.
	Тишина.
	— Просто искам да поговорим. Някой вътре нуждае ли се от помощ? Линейката е на път…
	— Твърде късно е за линейка.
	— Какво имаш предвид? — попита Патрик.
	— Твърде късно е…
	Гласът на Сам заглъхна. Чуха как Джеси изръмжава на някого да мълчи.
	Патрик се поколеба. Погледна Ерика, която кимна. Рискуваха. Или щеше да спечели доверието на Сам, или щеше да влоши нещата. Но комуникацията с него беше единственият им шанс. Не можеха да нахлуят вътре, преди да са пристигнали подкрепленията, така че най-доброто, което можеха да направят, бе да поддържат разговора.
	— Знаем, Сам — каза Патрик. — Наясно сме какво е станало. Знаем, че майка ти е опитала да поеме вината за случилото се. Какво ще кажеш да пуснеш останалите ученици навън, те не са направили нищо, а после ще поговорим на спокойствие?
	— Не са направили нищо? Откъде, по дяволите, знаете дали са направили нещо, или не? — отвърна Сам, а гласът му премина във фалцет. — Представа си нямате. Те са отвратителни, винаги са били такива и не заслужават да живеят.
	Той изхлипа и Патрик съзря шанс, пролука. Стига Сам да изпитваше нещо, можеше да достигне до него. Най-опасни бяха хората, които са изключили напълно.
	— А Неа? — каза той. — Какво стана с нея? И тя ли заслужаваше да умре?
	— Не, това беше злополука — каза Сам тихо. — Не исках да става така. Аз… видях мама да целува Мари. Мислеха си, че са сами, но ги видях ясно от скривалището ми в обора. Исках да бъда сам, но Неа не ме оставяше на мира. Приказваше ми, искаше да си играем и накрая изгубих търпение и я бутнах. Тя се озова опасно близо до ръба, протегнах ръка, за да я издърпам, но тя явно се изплаши от мен, бях я блъснал малко по-силно, отколкото възнамерявах… направи крачка назад и… падна…
	Настана мълчание. Патрик погледна Ерика.
	— И майка ти ти помогна да прикриеш станалото? — попита той, макар че вече знаеше отговора.
	Сам продължаваше да мълчи. Чуваха се само жалните хлипания и викове за помощ на младежите около него.
	— Съжалявам — каза Сам тихо. — Кажи на мама, че съжалявам за всичко.
	После затвори.
	Патрик опита трескаво да му се обади отново, но той не вдигна. Прогърмя нов изстрел и всички се стреснаха. Патрик погледна мрачно часовника си.
	— Не можем да чакаме. Трябва да се приближим. Ерика, остани тук с Мелберг. В никакъв случай не бива да напускаш колата. Окей?
	Ерика кимна.
	— Паула, Мартин, Йоста, вие ме последвайте. Мелберг, ти посрещни колегите, когато пристигнат, и ги информирай за ситуацията. Окей?
	Всички потвърдиха. Патрик погледна решително към общинския център и провери пистолета си. Нямаше представа дали ще може да предотврати катастрофата. Но беше длъжен да опита.

	* * *

	Сам трепереше леко, когато затвори. Те знаеха. Знаеха какво е направил. За миг сцената отново се разигра пред очите му. Видя как малкото телце полита от ръба. Искаше Неа просто да се махне оттам, да го остави на спокойствие. Изражението й, когато загуби равновесие и падна, беше по-скоро учудено, отколкото изплашено. Той се хвърли напред, опита да я хване, но беше късно, тя вече лежеше на пода, а около главата й се образуваше локва кръв. Видя я как си поема няколко хрипливи глътки въздух. После тялото й сякаш се сви, а погледът й угасна.
	Ако това не се бе случило, сега сигурно нямаше да стои тук. Записките в тефтера му бяха просто игра, фантазия, начин да почувства, че всеки момент би могъл да поеме контрола, ако поиска. Но след това, което направи с Линеа, и това, което причиниха на Джеси, вече нямаше какво да губи.
	— Полицията е отвън — каза той на Джеси. — Време е да приключваме.
	Джеси кимна.
	Направи няколко крачки към Басе и застана пред него, спокойна и стъпила здраво на земята. Вдигна пистолета и допря дулото до челото на Басе. Очите му се насълзиха и той успя да каже „извинявай“. Чуваха се единствено откъслечни ридания. Ръката на Джеси потръпна при изстрела. Главата на Басе отскочи назад и той падна по гръб.
	Сам и Джеси погледнаха за миг към триото, после учениците около тях отново се разпищяха. Този път беше достатъчно Сам да вдигне пистолета си, за да ги накара да млъкнат.
	Джеси пъхна ръка в джоба си, извади две запалки и ги хвърли на момчетата, които бяха излели бензина.
	— Запалете го — каза Сам.
	Те не помръднаха. Просто гледаха запалките.
	Сам стреля в гърдите на едрото момче с бялата риза. То погледна изненадано надолу към мястото, където разцъфваше роза от кръв. Миг по-късно се свлече на колене и падна по корем. Запалката остана в дясната му ръка.
	— Ти, вземи запалката.
	Сам посочи дребно момче с очила, което се наведе разтреперано.
	— Запалете бензина — каза Сам и отново вдигна пистолета.
	Момчетата доближиха запалките до напоените завеси. Пламъците облизаха плата и бързо плъзнаха нагоре и настрани. Вече нямаше смисъл да опитват да спрат виковете. Тълпата се завтече паникьосано към вратите.
	Сам и Джеси с гръб един към друг, точно както се бяха упражнявали. Вдигнаха пистолетите. Сам усещаше топлината на Джеси и ритмичния трепет на тялото й, когато натискаше спусъка. Никой не биваше да се измъкне, никой не заслужаваше да оцелее. Всичко или нищо, разбраха се така още в началото. Това се отнасяше и за самия Сам. И за Джеси. За кратък миг съжали, че я бе въвлякъл в това. После видя как Неа пада от ръба.

	* * *

	Полицаите им казаха да се прибират. Калил беше повече от готов да ги послуша, но Аднан го дръпна за блузата.
	— Не можем да си тръгнем, трябва да помогнем!
	— Как? — каза Калил. — Полицията е тук. Какво бихме могли да направим ние?
	— Не знам, но вътре има млади хора. На моята възраст.
	— Не трябва да сме там — каза Калил и посочи към червената къща.
	Полицаите се приближаваха към ъгъла, откъдето можеше да се надникне вътре.
	— Прави каквото искаш — каза Аднан и се обърна.
	Калил разбра, че отива към задната страна на сградата.
	— Мамка му — изруга той и го последва.
	Вратите бяха покрити с някакъв плат, но той висеше малко накриво и през прозорчето на едното от крилата се виждаше вътре. Бързо видяха стрелците. Момче и момиче. Изглеждаха толкова млади. На пода лежаха двама души. Момичето отиде до друго момче. Калил усети как Аднан стисна ръката му. Без да покаже каквато и да е емоция, момичето застреля момчето. То се строполи по гръб до другите тела.
	— Защо полицията не прави нищо? — прошепна Аднан със свито гърло. — Защо не правят нищо!
	Той дръпна веригата с катинара.
	— Твърде малко са, сигурно чакат подкрепления — каза Калил и преглътна. — Онези двамата са залостили вратите, ако полицаите опитат да влязат, рискуват още някой да бъде застрелян.
	— Да, но просто да стоят и да гледат…
	Аднан продължаваше да стиска силно ръката на Калил.
	Още един ученик падна мъртъв, а този с пистолета посочи едно момче с очила.
	— Какво правят?
	— Мисля, че се досещам — каза Калил.
	Не можа да се сдържи, обърна се и повърна. Оплеска си обувките, но просто избърса устата си с длан, без да обръща внимание. Вътре в сградата пламна огън. Децата вътре се разпищяха, страхът и паниката им нарастваха с всяка секунда. Всички се втурнаха към вратите. Изстрелите се сипеха един след друг. Аднан и Калил гледаха ужасено как телата падат по пода.
	Калил се огледа. Видя едно паве, отделено от настилката, взе го и го вдигна над главата си. Заудря веригата отново и отново, докато тя най-накрая поддаде и той отвори вратата.
	Огънят бушуваше насреща им. Отвътре се чуваха виковете на изплашените до смърт младежи. Димът беше гъст и черен и пареше очите, но въпреки това Калил и Аднан видяха, че към изхода се втурват паникьосани силуети.
	— Насам, насам! — развикаха се те, помагайки им да излязат.
	Димът ги заслепяваше, очите им пареха и сълзяха, но те продължаваха да насочват изплашените деца към свободата. Калил чу Аднан да вика нещо съвсем близо до него, после го видя да помага на едно момиче.
	В следващия миг Аднан бе застигнат от огъня. Калил се извърна, щом чу писъците му.


>	Бохуслен, 1672

	_На мястото на екзекуцията се беше събрала тълпа. Палачът чакаше до дръвника. Свалиха Елин от каруцата, а хората затаиха дъх, щом я видяха. Носеше нова бяла риза, но главата й беше гола и обгоряла, ръцете й висяха отпуснати и разкривени до тялото и й беше трудно да ходи, докато пазачите я влачеха напред._
	_Падна на колене пред дръвника. Огледа тревожно хората, които се бяха събрали и наблюдаваха. Единственото, за което можеше да мисли, откакто призна вината си и присъдата беше потвърдена, беше дали Мерта ще присъства. Щяха ли да я принудят да гледа как майка й умира?_
	_За свое облекчение не я видя никъде. Брита беше там с Пребен. Недалеч от тях стоеше Ела от Мьорхулт. Бяха се събрали много от хората, които живееха в съседство с нея и Пер, както и заедно с нея в стопанството._
	_Ларш Хиерне го нямаше. Имаше си други задачи, други вещици и сатанински изчадия, с които да се бори. За него Елин Йонсдотер беше просто име в регистрите. Поредната вещица, която комисията беше заловила и екзекутирала._
	_Брита стоеше с ръце на корема, който вече беше наедрял. Лицето й грееше доволно и праведно. Пребен гледаше надолу. Беше прегърнал Брита с една ръка, а с другата държеше шапката си. Бяха толкова близко. Само на няколко метра от нея. Ела от Мьорхулт си приказваше с жените около себе си. Елин я чу как преразказва избрани моменти от показанията си. Зачуди се колко ли пъти бе разправяла лъжите си. Още от едно време си беше отявлена клюкарка и лъжкиня._
	_Омразата я изгаряше. Разполагаше с много часове в тъмната килия, през които отново и отново да прехвърля всичко в главата си. Всяка дума. Всяка лъжа. Смеха на Мерта, докато тя, без да подозира нищо, обясняваше каквото й бяха казали. Доволния поглед на Брита, когато хвана дъщеря й за ръка и я изведе навън. Мерта как ли щеше да живее със себе си, когато пораснеше и осъзнаеше какво е направила?_
	_Яростта в нея се надигаше. Превръщаше се в буря. Същата като бурята, която й отне Пребен и превърна двете им с Мерта в беззащитни жертви._
	_Мразеше ги. Мразеше ги толкова силно, че тялото й започна да се тресе под бялата риза. Изправи се на омалелите си крака. Пазачите направиха крачка напред, но палачът вдигна ръка и ги спря. С пламнали от гняв очи и стоейки несигурно, тя впери поглед в Брита, Пребен и Ела. Всички се бяха смълчали и я гледаха неспокойно. Все пак беше вещица. Кой знае какво можеше да измисли, когато смъртта чукаше на вратата?_
	_Тя заговори спокойно, със силен и ясен глас, без да отделя поглед от хората, които я бяха осъдили на смърт, тримцата с праведните изражения._
	— _Сигурно си мислите, че вършите Божие дело. Но нека ви кажа истината. Брита, ти си лъжлив и зъл човек, винаги си била такава, още откакто излезе от утробата на не по-малко лъжливата си майка. Пребен, ти си курвар и измамник, слаб и страхлив мъж. Знаеш, че си лягал с мен, неведнъж, а много пъти, зад гърба на жена ти и зад гърба на Бог. А ти, Ела от Мьорхулт. Ти си зла, завистлива клюкарка, която никога не е можела да понесе съседът ти да притежава дори едно плесенясало крайче хляб повече от теб. Дано всички горите в ада. Да, дано и потомството ви бъде сполетяно от позор, огън и смърт. Поколения наред. Може да унищожите плътта ми с пламък и стомана, но думите ми ще живеят във вас дълго след като тялото ми изстине. Обещавам ви го, аз, Елин Йонсдотер, в днешния благодатен ден, нека Бог ми е свидетел. Готова съм да се срещна с Него._
	_Тя се обърна към палача и кимна. После застана на колене, положи глава на дръвника и погледна надолу. С периферното си зрение видя как палят кладата, върху която скоро щяха да хвърлят разполовеното й тяло._
	_Докато палачът замахваше с брадвата, Елин Йонсдотер отправи последна молитва към Бога, когото преди малко бе призовала. С цялата си душа чувстваше, че Той я е чул. Щяха да си получат заслуженото._
	_Главата на Елин се отдели от тялото, търкулна се и спря с лицето нагоре и очи, загледани в небето. Първоначално хората мълчаха или ахкаха шокирано. След малко обаче към небето се издигнаха радостни възгласи. Вещицата беше мъртва._

	* * *

	Патрик цяла сутрин се подготвяше за разговора с Хелен. Тя изпълняваше толкова много роли в историята. Като майка на загинал тийнейджър трябваше да бъде оставена да скърби на спокойствие. Но като майка на убиец трябваше да им помогне с разследването. Патрик осъзнаваше, че трябва да я повика за разпит. Като баща искаше да я остави на мира. Като полицай обаче трябваше да се добере до отговорите, които близките на жертвите заслужаваха да получат. А те бяха толкова много. Целият град се мъчеше да проумее какво се бе случило. Всъщност цялата страна. Мрачните като нощта заглавия и афиши съобщаваха с едър шрифт за трагедията в Танумсхеде.
	Когато се появи първоначалната информация за масова стрелба в Танумсхеде, от „Приятели на Швеция“ побързаха да заявят в социалните медии, че това е терористичен акт, извършен от един или повече чуждестранни граждани. Посланието „Какво ви казахме?“ бе разпространено светкавично от онези медии, които им угаждаха. Скоро обаче стана ясно, че непонятното унищожение е причинено от двама шведски младежи, и новината обиколи целия свят. Медиите съобщиха и за героите, които бяха спасили живота на множество млади хора, което затвори устите на „Приятели на Швеция“. Шведското общество реагира с уважение и благодарност. Хора от всички краища изразяваха съчувствието си. Швеция беше страна в шок, а Танумсхеде беше град, потънал в мъка.
	Но в момента Патрик виждаше единствено една скърбяща жена. Мъжът и синът й бяха мъртви. Как да говори с човек, пострадал толкова тежко? Нямаше представа.
	Когато отидоха в дома им, откриха Джеймс застрелян пред шкаф за оръжия, скрит зад фалшива стена в гардероба. Теорията им беше, че Сам е принудил баща си да отвори шкафа, където е съхранявал оръжията, след което го е прострелял в главата.
	Разказаха на Хелен какво е направил Сам, както и че са открили Джеймс мъртъв. Тя заплака истерично, очевидно за момчето, тъй като дори не спомена съпруга си.
	Оставиха я на спокойствие за половин час, но не можеха да чакат повече.
	— Моите съболезнования за загубата — каза Патрик. — Моля за извинение, но се налага да проведем този разговор.
	Хелен кимна. Погледът й беше празен, а лицето бледо. По-рано я видя лекар, но тя отклони всякаква помощ под формата на медикаменти.
	— Разбирам — каза Хелен.
	Тънките й ръце леко трепереха, но не плачеше. Лекарят каза, че вероятно все още се намира в шок, но въпреки това прецени, че състоянието й позволява да говорят с нея. Предложиха й да присъства неин юридически представител, но тя отказа.
	— Както вече ви казах, аз убих Стела — каза тя и го погледна право в очите.
	Патрик си пое дълбоко дъх. После извади няколко листа, които носеше със себе си, и ги остави пред нея, така че Хелен да може да прочете текста.
	— Не, не си — каза той.
	Очите й се разшириха и тя погледна неразбиращо първо към него, после към листовете.
	— Това са копия от документите, които открихме в секретния шкаф на Джеймс. Беше оставил най-различни книжа, в случай че бъде убит по време на служба.
	Патрик направи кратка пауза.
	— Има документи от чисто практически характер: за къщата, банковите сметки и желанията му във връзка с погребението. Но искам да ти покажа тези тук. Това е… ами, как да го нарека? Изповед.
	— Изповед? — повтори Хелен.
	Загледа се в листовете, изписани с почерка на Джеймс, но после ги бутна настрана.
	— Какво пише вътре? — попита тя.
	— Не си убила Стела — каза Патрик сериозно. — Вярвала си, че си го направила, но когато си побягнала, тя още е била жива. Джеймс… Джеймс е имал връзка с баща ти и е осъзнал, че за него и семейството ви ще бъде катастрофа, ако Стела оживее и разкаже какво си направила. Затова я е убил. Оставил теб и баща ти да си мислите, че ти си го извършила и че е скрил тялото, за да ти помогне. По този начин изглеждал като спасител и баща ти му бил задължен. Това е причината да се съгласи да се омъжиш за Джеймс. Военните били започнали да се съмняват, носели се слухове. Джеймс имал нужда от семейство за параван. Затова убедил Коге, че най-добре за всички ще е да се ожени за теб. Ти си била фасада, спасение за мъж, живял двоен живот, който можел да му коства кариерата.
	Хелен го гледаше невярващо. Ръцете й затрепериха още по-силно, а дишането й стана по-плитко, но тя продължаваше да не казва нищо. След малко се пресегна към ксерокопията от преразказа на Джеймс и ги смачка бавно на топка.
	— Оставил ме е да си мисля… — Гласът й секна и тя стисна здраво хартиената топка. — Оставил ме е да мисля, че съм…
	Дишаше твърдо и накъсано, а по бузите й се стичаха сълзи. В очите й пламтеше гняв.
	— Сам… Ако знаех, че не съм убийца, Сам нямаше…
	Тя не можа да довърши изречението. Гласът й не можеше да даде отдушник на потискания цял живот гняв. Той бе толкова много, че стените на малката стая сякаш щяха да експлодират.
	— Сам можеше да избегне всичко това! Гневът му… вината му… Той не е виновен. Разбираш го, нали? Отговорността не е негова! Не е лошо момче. Не е зъл, никога преди не е искал да нарани някого. Просто си мисля, че е носил толкова много от моята вина, че накрая не е издържал…
	Тя нададе вик, плачейки все по-бурно. Когато остана без въздух, Хелен избърса лице с ръкава на блузата си и се вторачи бясно в Патрик.
	— Всичко това… Всичко е било лъжа. Сам никога… Ако Джеймс не ни беше лъгал през всички тези години, Сам никога нямаше…
	Тя стисна длани, после ги отпусна. Накрая запрати хартиената топка в стената и удари с юмруци по масата.
	— Всички тези деца вчера! Всички тези мъртви деца! Нищо от това нямаше да се случи, ако… А Неа… Това беше злополука, не е искал да я нарани! Сам никога не би…
	Тя замълча и се загледа отчаяно в стената. След малко продължи с по-спокоен, но безкрайно тъжен глас:
	— Толкова трябва да го е боляло, за да направи нещо такова. Смачкало го е всичко, с което го натоварвахме, но никой няма да го разбере. Никой няма да види хубавото ми момче. Ще видят едно чудовище, ще го обрисуват като ужасен човек, като отвратителен тийнейджър, който е отнел живота на децата им. Как да ги накарам да видят момчето ми? Нежното, любвеобилно момче, което лъжите ни съсипаха? Как да ги накарам да мразят мен, да мразят Джеймс, но не и Сам? Той не е виновен! Беше жертва на нашия страх, на нашата вина, на нашата егоцентричност. Позволихме собствената ни болка да погълне целия ни живот. Неговия живот. Как да ги накарам да разберат, че нищо от това не е негово дело?
	Хелен се просна по лице и стисна ръба на масата. Патрик се поколеба. Ролята му на полицай не му позволяваше да проявява съчувствие. Толкова много жертви. Родителят в него обаче виждаше вцепеняващата мъка и вина на друг родител, а той не можеше да игнорира тази част от себе си. Изправи се, заобиколи масата, сложи един стол до този на Хелен и я прегърна. Залюля я бавно, докато сълзите й мокреха ризата му. В тази история нямаше престъпници, нито победители. Само жертви и трагедии. И скръбта на една майка.

	* * *

	Мари се прибра чак на разсъмване. Пожарните коли. Болницата. Линейките. Журналистите. Всичко й беше като в мъгла. Спомняше си, че полицията я разпита, но не знаеше какво им е казала, освен че не е подозирала нищо, че не е разбрала.
	Не видя Джеси. Дори не знаеше къде се намира тялото й в момента. Колко е останало от нея. Какви щети бяха причинили пламъците. И полицейските куршуми.
	Мари се погледна в огледалото. Ръцете й се движеха по навик. Сложи си еластичната диадема, която придържаше косата й. Тръсна три пъти шишенцето с почистващ лосион, за да напои памучния тампон. Втри лосиона в кожата си с кръгообразни движения. Взе бутилката с минерална вода за лице. Още един тампон. Усети приятен хлад, когато избърса лепкавия почистващ крем от лицето си. Нов тампон. Махна грима от очите си. Търкаше внимателно, за да отстрани туша, без да прекърши някоя мигла. Накрая лицето й остана голо. Чисто. Готово за подмладяване и подновяване. Протегна се към ниското и широко сребърно бурканче. Нощен крем от „Ла Прери“. Адски беше скъп, но се надяваше, че има толкова благоприятен ефект върху кожата, колкото предполагаше цената. Взе малката шпатула и я натопи в бурканчето. Сложи малко крем върху пръстите си и започна старателно да го втрива. Първо бузите. Кожата около устата и носа. После челото. След това взе друго бурканче. Околоочен крем. Намаза се внимателно, не биваше да търка твърде силно, за да не нарани тънката кожа около очите.
	Така. Готово. Едно приспивателно и щеше да заспи, докато кожните й клетки се подмладяваха, а спомените се изтриваха.
	Не биваше да мисли за нищо друго. Ако се замислеше за нещо различно от сребърни бурканчета и млада, еластична кожа, благодарение на която продуцентите да продължават да залагат на нея, щеше да рухне. Външността беше спасението й, прожекторите и блясъкът й помагаха да забрави за мръсотията и болката. Позволяваше си да има само едно измерение и това й осигуряваше бягство от спомените за изгубеното и спомените за недостижимото.
	Дъщеря й съществуваше в паралелна реалност, живееше в свят, който Мари си позволяваше да посещава само за кратко. Дали бе имало моменти, в които е изпитвала любов към Джеси? Знаеше, че дъщеря й би отговорила отрицателно. Мари винаги бе съзнавала, че момичето копнее да получи дори един-единствен нежен поглед от майка си. И бе имало мигове, когато на Мари й се искаше да й го даде. Като първата им среща, когато акушерката я сложи на гърдите й. Джеси беше лепкава и топла и я гледаше с такова любопитство. Или първите й стъпки и щастието в очите й, когато овладя умението, което бе отнело на човечеството милиони години. Мари бе поразена от гордостта, която почувства. Трябваше да се обърне и да се отдалечи, за да не се поддаде. Спомняше си и първия учебен ден. Малкото русо момиченце с конската опашка и раницата на гърба, което изприпка навън, нетърпеливо да научи всичко за света и живота. Щом стъпи на тротоара, хванала бавачката Хуанита за ръка, Джеси се обърна и помаха на Мари, която стоеше до вратата на красивата къща, която бяха наели в Лос Анджелис. В онзи миг почти се случи. Бе толкова близо до това да се затича след дъщеря си, да я вдигне в прегръдките си, да я притисне до себе си и да зарови нос в косата й, която винаги миришеше на лавандула заради скъпия детски шампоан. Но устоя. Цената беше твърде висока.
	Всички в живота й се надпреварваха да я научат, че чувствата костват твърде много. Това се отнасяше най-вече за Хелен. Мари я бе обичала. А Хелен обичаше нея. И въпреки това я предаде. Избра друг. Захвърли всичката любов и надежда в лицето й. Това не биваше да се случи отново. Повече никой нямаше да я нарани.
	Джеси също бе избрала да я напусне. Избра да си отиде в пламъци. Дори тя я предаде. Остави я сама.
	Мари усети миризма на дим. Взе още един тампон, напои го стабилно с вода за лице и почисти старателно ноздрите си. Тампонът щипеше и я гъделичкаше, докиха й се, а очите й се насълзиха, но миризмата отказваше да изчезне. Мари погледна нагоре и опита да накара очите си да спрат да текат. Взе салфетка от кутията „Клинекс“ и започна да бърше трескаво лицето си, но не можеше да попречи на сълзите.
	Снимките бяха прекратени за няколко дни. В момента никой не се нуждаеше от нея. Беше съвсем сама. Както цял живот бе знаела, че ще стане. Но нямаше да се остави това да я пречупи. Трябваше да бъде силна. _The show must go on._*
	[* Шоуто трябва да продължи. — Б.пр.]

	* * *

	— Вчера беше черен ден в историята на общината — каза Патрик.
	Един-двама души кимнаха. Повечето просто се взираха в масата в конферентната стая, която в момента им се струваше толкова тясна.
	— Какво гласи последната информация от болницата? — попита Йоста.
	Лицето му беше сиво и набраздено. Никой не беше мигнал. Сърцераздирателното задължение да информират близките изискваше много време, а и цяла нощ ги безпокояха журналисти, които опитваха да разберат възможно най-много за случилото се.
	От много време се говореше за това. Обществото се боеше, че стрелбите в училищата в САЩ могат да се разпространят и тук, че на някого рано или късно ще му хрумне да отнеме живота на връстниците си. Сам и Джеси не извършиха деянието в училищна сграда, но моделът беше същият, а целите им бяха техните съученици.
	— Още едно момиче е починало преди час. Това прави девет смъртни случая и петнайсет ранени.
	— Исусе Христе — каза Йоста и поклати глава.
	Патрик не можеше да възприеме числата. Мозъкът му отказваше. Беше абсолютно невъзможно да проумее, че толкова много младежи са загубили живота си или са останали белязани завинаги.
	— Десет мъртви, ако броим Джеймс — каза Мартин.
	Патрик кимна.
	— Какво каза Хелен? — попита Йоста. — И Мари? Забелязали ли са нещо? Сам и Джеси държали ли са се странно, намекнали ли са нещо?
	Патрик поклати глава.
	— Казват, че не са подозирали нищо. В стаята на Сам обаче открихме бележник, в който е описал с подробности как ще извърши всичко. Има скици на общинския център и какво ли не. Явно го е планирал от известно време и предполагаме, че по някакъв начин е убедил Джеси да се включи.
	— Тя проявявала ли е склонност към насилие в миналото? — попита Паула.
	— Не и според Мари. Казва, че дъщеря й била саможива, и мисли, че съучениците й може би са я тормозели, но не е сигурна. Изглежда, не е отделяла кой знае колко внимание на Джеси.
	— Сигурно случилото се с Неа е подтикнало Сам към действие — каза Мартин.
	— Представяте ли си, да си на петнайсет и да носиш такава вина. И освен това да имаш тираничен баща и слабохарактерна майка. Като се добави и стигмата от това да живееш в сянката на такова престъпление… Едва ли му е било леко.
	— Не го съжалявай, по дяволите — каза Мелберг. — Много хора са имали много по-лошо детство, без да застрелят съучениците си!
	— Нямах това предвид — каза Мартин безсилно.
	— Какво казва Хелен? — повтори Йоста.
	— Отчаяна е. Съсипана. Синът й и мъжът й са мъртви. Ще бъде дадена под съд за оскверняване на тяло и прикриване на престъпник заради това, което е направила след смъртта на Неа. Тя приема обвиненията.
	Паула вдигна един от вестниците.
	— Аднан е възхваляван като герой в пресата — каза тя, сменяйки темата. — Бежанецът, дал живота си, за да спаси шведски младежи.
	— Проклет глупак — каза Мелберг, но не можа да скрие възхищението в гласа си.
	Патрик кимна. Постъпката на Аднан и Калил беше невероятно глупава и невероятно смела. Бяха спасили трийсет ученици. Трийсет ученици, които иначе ги грозеше сигурна смърт.
	Самият Патрик цяла нощ се бори с образите, запечатани в ретината му. Пожарът и стрелбата ги принудиха да решават бързо и те нахлуха вътре, рискувайки всичко. Той и Паула влязоха първи през вратата, която пожарникарите разбиха. Нямаха време да мислят. Нямаха време да се колебаят. Видяха Сам и Джеси насред пламналата зала. Стояха гръб в гръб и стреляха по изплашените младежи, които тичаха към задната врата, която Аднан и Калил бяха успели да отворят. С Паула си размениха бърз поглед и тя кимна. Вдигнаха служебните си пистолети и стреляха. Сам и Джеси паднаха едновременно на пода.
	Останалото беше като в мъгла. Линейките цяла нощ правиха курсове от общинския център до всички околни болници. Частни лица също се включиха и помогнаха с пренасянето на пострадалите.
	Пред центъра се събираха все повече хора. Палеха свещи и плачеха, прегръщаха се и задаваха хиляди въпроси, които може би никога нямаше да получат отговори. Танумсхеде се беше присъединил към имената на градове в историческите книги, които винаги щяха да бъдат свързвани с голяма трагедия и да извикват в съзнанието на хората асоциации със смърт и зло. Но сега не мислеха за това. Сега хората оплакваха синовете и дъщерите си, братята, сестрите и приятелите си, съседите и познатите си. Вече не можеха да си въобразяват, че само защото живеят в малък град, са защитени от всички зверства, за които четяха във вестниците. От сега нататък щяха да заключват вратите си и вечер да си лягат разтревожени от това, което би могло да се случи.
	— Вие окей ли сте? — попита Аника и погледна Патрик и Паула.
	Двамата свиха рамене. Как можеха да отговорят?
	— Нямаше алтернатива — каза Паула тежко. — Направихме каквото трябваше.
	Патрик не каза нищо, просто кимна. Знаеше, че е права. Нямаше никакво съмнение. Единствената им възможност да спасят живота на другите ученици беше да застрелят Сам и Джеси. Взеха правилното решение и никой не би могъл да ги обвини за стореното. Но чувството да застреляш дете… Двамата с Паула бяха принудени да живеят с него завинаги. Каквото и да бяха направили Сам и Джеси, те бяха просто объркани тийнейджъри, които взаимно се бяха подтикнали към деяние толкова жестоко, че Патрик трудно можеше да го възприеме. Може би никога нямаше да разбере как се бе стигнало до трагедията. Може би никога нямаше да разбере как са могли да оправдаят престъплението пред самите себе си.
	Прокашля се и каза:
	— Когато техниците претърсиха стаята на Сам сутринта, намериха USB стик с интимни снимки на Джеймс заедно с мъж, когото впоследствие идентифицирахме като Коге Першон, тоест бащата на Хелен.
	— Възможно ли е това да е било задействащ фактор? — попита Мартин. — Да види майка си да целува друга жена и в същото време да намери снимките на баща си?
	Паула поклати глава.
	— Не знам — каза Патрик. — Вероятно никога няма да разберем всичко. Но има друг въпрос, на който трябва да обърнем внимание.
	Той посочи Мелберг.
	— Бертил дойде при мен по време на вечерята след сватбата и ми съобщи, че е получил информация за трима младежи, които отишли на стоп до бежанския център горе-долу по времето, когато бельото на Неа е било поставено в дома на Карим. Свидетелят казва, че един от тях е Нилс, синът на Бил. С него са били двама приятели, момче и момиче. Вчера и тримата са били застреляни. Не виждам смисъл да продължаваме това разследване, някой има ли възражения?
	Патрик се огледа. Всички поклатиха глави.
	— Що се отнася до пожара в бежанския център, продължаваме търсенето. Но ми се струва, че ще ни е трудно да разберем кой е извършителят, такива палежи се случват из цяла Швеция, без да има задържани. Но дръжте очите и ушите си отворени.
	Останалите кимнаха. В стаята настана тишина. Патрик осъзна, че трябва да направят дебрифинг и да преговорят всичко станало, но умората започваше да взема своето, а жегата в стаята допринасяше за сънливостта им. Бяха тъжни, потресени, изморени и разтревожени. Телефонът на рецепцията не спираше да звъни. Погледите не само в Швеция, ами в целия свят бяха насочени към Танумсхеде и трагедията, която ги беше сполетяла. Патрик знаеше, че всички, които сега седяха в участъка, усещат, че светът се е променил завинаги. Вече нищо нямаше да бъде същото.

	* * *

	Боеше се да не си помислят, че е неблагодарен, че не оценява всичко, което са направили за него. Но не беше така. Карим никога не бе вярвал, че някой швед ще приеме семейството му в дома си по такъв начин, че ще му помогне да си намери собствено жилище, ще прегръща децата му и ще му говори като на равен. Радваше се, че е видял и тази Швеция.
	Но не можеше да остане тук. Те не можеха да останат тук. Швеция му беше отнела твърде много. Амина вече беше сред звездите и в топлите лъчи на слънцето. Тя му липсваше всяка минута, всяка секунда. Постави снимките й в куфара, като внимателно ги обви в меки дрехи. По-голямата част от багажа се състоеше от дрехите на децата. Нямаше да може да носи повече от един куфар, затова за себе си взимаше единствено най-необходимото. Нямаше нужда от нищо. Те имаха нужда от всичко. Заслужаваха всичко.
	Невъзможно беше да вземе всички играчки, които бяха получили от Рита, Бертил и Лео. Знаеше, че ще се натъжат, но просто нямаше място. За пореден път трябваше да оставят зад гърба си неща, които обичат. Това беше цената на свободата.
	Погледна децата. Самия спеше, прегърнала един сиво-бял заек. Беше й го дал Лео и тя отказваше да спи без него. Него можеше да вземе. Само него. Хасан пък държеше мрежеста торбичка с малки цветни топчета. Можеше с часове да ги гледа как блестят. Щяха да вземат и тях. Но нямаше място за друго.
	Беше чул за Аднан и Калил. Всички си звъняха и разправяха за станалото, ту с ужас, ту с гордост. Шведите ги провъзгласиха за герои. Не беше ли иронично? Карим си спомняше как Аднан разказва разочаровано за погледите, които му хвърлят шведите, сякаш е от друга планета. От всички в бежанския център той най-много искаше да се впише. Искаше да бъде приет. И сега шведите го обявиха за герой, но какво от това? Не беше жив, за да го оцени.
	Карим огледа апартамента. Беше светъл и хубав. Просторен. Можеше да бъде добър дом за децата им, знаеше го. Но мъката по Амина го разяждаше отвътре. Само да му бе останала надежда, че тази страна би могла да му осигури бъдеще… Но Швеция му бе донесла единствено мъка и отхвърляне. Усещаше омразата и недоверието и знаеше, че тук никога няма да бъде в безопасност. Щяха да продължат нататък. Той и децата. В търсене на място, където да могат да си починат. Където да открият сигурност и вяра в бъдещето. Място, на което щеше да може да си представя усмивката на Амина, без да изпитва болка.
	Хвана една химикалка с усилие. В болницата махнаха превръзките, но обгорените му, белязани ръце все още го боляха и щяха да продължат да го болят, може би винаги. Взе лист хартия и допря химикалката до него, без да знае какво иска да напише. Не беше неблагодарен. Не. Беше изплашен. И празен.
	Накрая написа една-единствена дума. Една от първите, които научи на шведски. „Благодаря.“ После отиде да събуди децата. Предстоеше им дълго пътуване.

	* * *

	От стрелбата в общинския център измина близо седмица, траурът бавно премина в нова фаза и ежедневието започна да взема връх. Както ставаше винаги. Поне за хората, които се намираха в периферията, а не в епицентъра на трагедията. На тези, които бяха изгубили някого, им предстоеше да изминат дълъг път, докато се завърнат към нещо, което поне наподобяваше нормално ежедневие.
	Мартин цяла сутрин бе размишлявал над странното обаждане от адвоката предния ден. Лежеше и се взираше в тавана. Мете се претърколи сънено до него и измънка:
	— Кога трябва да си там?
	— В девет — каза той и провери колко е часът.
	Установи, че скоро трябва да тръгва.
	— Според теб за какво става дума? Да не ме съдят? Или дължа пари? Какво?
	Той разпери ръце объркано, а Мете се засмя. Обичаше смеха й. Всъщност обичаше всичко в нея. Още не смееше да й го каже. Не и с тези думи. Караха я полека. Стъпка по стъпка.
	— Може да си станал мултимилионер? Може би някой незнаен, червив с пари роднина от САЩ е умрял и ти си единственият наследник?
	— Ха! Знаех си! — каза той. — С мен си само заради парите!
	— Ами да, ти какво си мислеше? Че съм те харесала заради големите ти бицепси ли?
	— О, така ли — каза той и се хвърли върху нея, за да я гъделичка.
	Мете знаеше, че неособено тренираните му мускули са чувствителна тема.
	— В скоро време трябва да се облечеш, ако искаш да стигнеш навреме — каза тя, а той кимна и се отдели неохотно от нея.
	Половин час по-късно пътуваше с колата към Фелбака. Адвокатът отказа да го информира за какво става дума, просто повтори, че Мартин трябва да бъде в офиса му в девет часа. Точно.
	Паркира пред вилата, където се помещаваше малката адвокатска кантора, и почука внимателно. Вратата отвори прошарен мъж на около шейсет години, който стисна ентусиазирано ръката му.
	— Седни — подкани го той и посочи стола пред подреденото си бюро.
	Мартин седна все така предпазливо. Винаги изпитваше подозрение към прекалено разтребените хора, а тук като че ли всичко си имаше точно определено място.
	— Да, ами, чудех се за какво става дума — започна Мартин.
	Усети как дланите му започват да се потят и предположи, че по лицето и врата му са се появили познатите, омразни червени петна.
	— Не се тревожи, не е нещо неприятно — каза адвокатът и Мартин вдигна вежди.
	Това не задоволи любопитството му. Може би Мете беше права за американския милионер.
	— Аз съм изпълнителят на завещанието на Дагмар Хагелин — каза адвокатът.
	Мартин се сепна и погледна мъжа.
	— Дагмар е починала? — каза той объркано. — Кога? Говорихме с нея само преди седмица.
	Усети леко пробождане в гърдите. Възрастната дама му бе допаднала, и то много.
	— Умря преди два дни, но винаги отнема малко време, докато се задействат юридическите процедури — каза адвокатът.
	Мартин смотолеви нещо. Вече съвсем не разбираше какво прави тук.
	— Дагмар имаше конкретно желание, свързано с теб.
	— С мен? — попита Мартин. — Но ние не се познавахме. Срещал съм я само два пъти по служебни дела.
	— Аха… — каза адвокатът учудено, но после продължи уверено. — Значи си й направил много добро впечатление по време на тези срещи. Дагмар направи допълнение към завещанието си, тъй като искаше ти да наследиш къщата, в която тя живееше.
	— Къщата? Какво имаш предвид?
	Мартин се смълча объркано. Някой си правеше майтап. Но адвокатът насреща му изглеждаше напълно сериозен.
	— Ами, според завещанието на Дагмар, тя иска ти да получиш имота. Написала е, че има някои неща за оправяне, но че ще ти хареса да живееш там.
	Мартин не можеше да възприеме думите на адвоката. Осени го мисъл.
	— Но Дагмар има дъщеря. Тя няма ли да се ядоса? Не иска ли къщата?
	Адвокатът посочи няколко листа, които лежаха на бюрото пред него.
	— Тук имам документ от дъщеря й, в която тя се отказва от всякакви претенции към имота. Говорих с нея по телефона и тя каза, че е твърде стара, за да се премести в стара колиба, както и че няма нужда от парите. Думите й бяха: „Имам достатъчно, ще се оправя. Щом мама го е решила, значи така е най-добре“.
	— Но… — каза Мартин и усети паникьосано как сълзите парят в очите му.
	Бавно започна да осъзнава какво се случва. Дагмар му беше завещала красивата си червена къща. Къщата, за която не бе спирал да мисли. Денонощно се чудеше дали ще може да си позволи да я купи. Представяше си всичко. Люлката, която щеше да сложи на двора, малката градина, където Тюва щеше да може да отглежда зеленчуци, зимните вечери с камината във всекидневната и разчистената пътека в снега. Имаше хиляди идеи, но както и да го въртеше, сметките не излизаха.
	— Защо? — попита той.
	Вече не можеше да сдържи сълзите си, защото се замисли за Пия и как на нея й се искаше Тюва да израсне в малка червена къща извън града, с люлка и градина.
	Но не плачеше само защото Пия нямаше да види всичко това, а и защото знаеше, че би се зарадвала на всичко ново в живота им, макар и вече да не беше с тях.
	Адвокатът му подаде салфетка и после продължи спокойно:
	— Дагмар каза, че ти и къщата се нуждаете един от друг. И знаеш ли какво, мисля, че е имала право.

	* * *

	Бил и Гун се погрижиха за него, когато се прибра от болницата. Въпреки собствената си мъка. Предложиха на Калил хубавата и светла гостна на долния етаж.
	Вещите им вече бяха преместени там. Бил обеща да му помогне да прати писмо до родителите на Аднан. Калил искаше те да знаят, че синът им е умрял като герой. Че в новата му страна няма нито един човек, който не знае името му и не е виждал снимката му. Беше се превърнал в символ, в мост между народите. Премиерът изнесе реч за него по телевизията. Каза, че Аднан е показал, че човечността не е въпрос на държавни граници или цвят на кожата. Давайки живота си, за да спаси толкова много шведи, той не се беше замислил за националността, културата или цвета им. Премиерът говори дълго и каза още много неща, но това бе основното, което Калил искаше да включи в писмото.
	Премиерът спомена и Калил, но тогава той спря да слуша. Не се чувстваше като герой. Не искаше да бъде такъв. Искаше просто да бъде един от тях. Нощем сънуваше кошмари, в които виждаше лицата на учениците и смъртния им страх. Мислеше си, че никога повече няма да стане свидетел на нещо такова, но ужасът в очите им беше същият като ужаса, който бе преживял в родината си. Нямаше разлика.
	Вечер Бил и Гун седяха пред телевизора. Понякога се държаха за ръка. Друг път просто стояха неподвижно един до друг, а екранът осветяваше лицата им. Засега дори не можеха да погребат сина си Нилс. От полицията не знаеха кога ще могат да им върнат тялото. По-големите им синове дойдоха да ги видят, но после се прибраха при семействата си. Не можеха да облекчат мъката им, а и те самите изпитваха такава.
	Калил предположи, че няма да плават. Не и без Аднан. Или Карим. Той му липсваше и Калил се чудеше къде ли е отишъл. Един ден Карим и децата просто изчезнаха.
	На третия ден откакто се настани в дома на Бил и Гун, Бил му каза, че е говорил с останалите и са решили да се съберат в десет часа при лодката. Просто така. Не му каза нищо повече, единствено че ще плават. Без Аднан. И без Карим.
	И ето ги тук, няколко дни по-късно. Чакаха стартовия сигнал. Участниците в няколко други категории вече бяха приключили, а Данхолмен беше пълен с хора. Организаторите бяха извадили голям късмет с времето — слънцето светеше приятно от яркосиньото небе. Но мнозина бяха дошли специално заради проекта на Бил. Както журналисти, така и просто любопитни граждани. Местни и туристи. Изглежда, всички жители на Фелбака и околностите се бяха събрали на малкия гол остров. Калил беше прочел в интернет, че тук е живяла шведска филмова звезда. Онази, чиято статуя бяха издигнали на площада. Калил не знаеше коя е, но предната вечер Бил и Гун му пуснаха филм, наречен „Казабланка“, в който тя играеше. Беше красива. Малко тъжна, но красива. По онзи хладен, шведски начин.
	Беше виждал острова и преди, но не беше стъпвал на него. Последните дни се упражняваха интензивно и изпробваха трасето около езерото. Бил им разказа, че едно време в състезанието участвали само малки лодки, управлявани от деца и младежи от ветроходното училище във Фелбака. Но когато го възобновили преди няколко години, добавили и техния клас, Ц55.
	Калил се загледа в Бил, който стоеше до румпела. Обикаляха напред-назад заедно с другите седем лодки от тяхната категория, следейки часовника, за да заемат възможно най-добрата позиция, когато дойде време за стартовия сигнал. Никой не говореше за Аднан, но всички знаеха, че това вече не е просто състезание, просто забавление, с което да убият времето, докато чакат да разберат дали ще могат да останат в Швеция.
	До началото оставаха три минути, когато Калил отново погледна към острова. Шумът от хората, които хапваха и пиеха, децата, които тичаха и си играеха, и фотографите и журналистите, които стояха колегиално на групички и си говореха, внезапно беше затихнал. Всички се бяха събрали от страната, където щеше да бъде даден стартът. Възрастни. Деца. Репортери. Тукашни. Туристи. Видя и няколко души от бежанския център. Ролф беше там. Гун също, заедно с двамата си по-големи синове. Познати и непознати лица. Няколко полицаи от управлението. Всички стояха притихнали и гледаха към лодката им. Не се чуваше нищо, освен плискането на водата и плющенето на платното. Бил беше стиснал челюсти и държеше румпела толкова здраво, че ръката му беше побеляла.
	Едно малко дете им помаха. Друг човек последва примера му. И още един. Всички на Данхолмен започнаха да махат с ръце на екипажа, докато лодката минаваше покрай тях. Калил усети как сърцето му се стопля. Нямаше нужда от превод, за да ги разбере. Този език беше еднакъв по целия свят. Универсален жест на любов. Той помаха, за да покаже, че ги виждат, че разбират. Ибрахим и Фарид също махаха, но Бил продължаваше да се взира право напред, застанал изпъчен на кърмата. Единственото, което издаваше, че е забелязал нещо, бяха навлажнените му очи.
	Прозвуча стартовият сигнал. Със съвършена прецизност лодката премина стартовата линия. Публиката на острова продължаваше да маха, а някои хора викаха и свиркаха. Шумът се издигаше към небето. Вятърът опъна платното, а лодката се наклони, порейки вълните. За миг на Калил му се стори, че разпознава лицата им в тълпата. Амина. Карим. Аднан. Но щом погледна отново, бяха изчезнали.

	* * *

	— Много се радвам, че ти харесва яденето — каза Ерика и сипа на сестра си нова порция огретен.
	Ана очевидно можеше да изяде и двуметров мъж, когато беше бременна.
	— Не само на нея — каза Патрик и се пресегна към тигана със свинското филе. — Най-накрая започвам да си възвръщам апетита.
	— Как се чувстваш? — попита Дан. — Трагедията се отрази на всички ни, но за теб сигурно е било… ужасяващо.
	Той кимна на Ерика, която бе вдигнала бутилка минерална вода към него. Не смееше да пие вино, в случай че се наложеше да откара Ана до родилното.
	Патрик остави приборите. Ерика разбираше, че не знае как да отговори на въпроса. Станалото беше такава загуба, имаше толкова много скърбящи, толкова жертви.
	— Разговаряме с психолог — каза той и завъртя чашата вино в ръка. — В началото беше странно, но после… ами, може би този тип помощ не бива да се отписва с лека ръка.
	— Чух, че се очаква филмът да спечели „Златен бръмбар“* — каза Ана, сменяйки темата. — Мари също.
	[* Ежегодните шведски филмови награди, връчвани от Шведския филмов институт. — Б.пр.]
	— Да, като се има предвид медийното внимание, не бих се учудила — каза Ерика. — Но Мари като че ли се е променила след смъртта на Джеси. Оттогава не е дала нито едно интервю.
	— Разбрах, че и тя щяла да издава книга за цялата история — каза Дан и взе купата със салата.
	Ерика кимна.
	— Казва, че иска да разкаже собствената си версия. Но двете с Хелен обещаха да говорят с мен. Сана също.
	— Тя как е? — попита Патрик.
	— Вчера говорих с нея — отвърна Ерика и се замисли за горката жена, която сега бе изгубила и дъщеря си. — Какво да кажа? Справя се, доколкото е възможно…
	— Ами Хелен? — попита Дан.
	— Вероятно ще влезе в затвора за оскверняване на тяло и укриване на престъпник — каза Патрик. — Не съм сигурен какво е собственото ми отношение по въпроса, според мен в известна степен тя е жертва, също като толкова други хора в този трагичен случай. Но законът си е закон.
	— А как са родителите на Неа? — поинтересува се Ана и остави вилицата.
	— Ще продадат имота — каза Патрик лаконично.
	Ерика го погледна състрадателно. Знаеше колко лично приема този случай, как нощем се върти безсънно в леглото, обзет от мисли и спомени за нещо, което никога нямаше да забрави. Обичаше го точно защото беше такъв. Пукаше му. Беше смел. Беше силен и лоялен. Не би могла и да мечтае за по-добър съпруг и баща на децата им. Животът им невинаги беше розов или романтичен, или пък лесен. Беше стресиращ, объркан и пълен с дребни ежедневни конфликти. Имаха деца в опърничава възраст, не се наспиваха, правеха твърде малко секс, нямаха достатъчно лично време, както и време за разговори по важни въпроси. Но си беше техният живот. Децата им се чувстваха добре, получаваха внимание и се чувстваха щастливи. Тя се протегна, хвана ръката на Патрик и той стисна нейната. Бяха отбор. Едно цяло.
	Ана простена. Беше изяла четири порции свинско филе с картофен огретен, така че не беше толкова странно, че коремът й недоволстваше. Лицето й обаче се изкриви още повече. Дан замръзна и се втренчи в Ана, която бавно погледна надолу. После вдигна глава. Дишаше на пресекулки.
	— Кървя — каза тя. — Помогни ми. Кървя.
	Сърцето на Ерика прескочи и тя се хвърли към телефона.


C>
#	„БОХУСЛЕНИНГЕН“

#	ПРОКЛЯТИЕТО НА ВЕЩИЦАТА
#	Съвпадение? Или тристагодишно вещерско проклятие е взело нова жертва?
#	Лиса Ялмаршон (15 г.) направи откритие, което със сигурност ще накара читателите да настръхнат.

	Лиса Ялмаршон от 9-и „Б“ клас в гимназията в Хамбургсунд е написала доклад за Елин Йонсдотер от Фелбака, която била осъдена и екзекутирана за вещерство през 1672 г. В предсмъртните си мигове Йонсдотер отправила зловещо проклятие към хората, свидетелствали срещу нея — сестра й Брита Вилумсен и нейния съпруг Пребен, както и жена, която наричали Ела от Мьорхулт.
	Благодарение на Лиса Ялмаршон и нейното проучване днес тази колкото пленителна, толкова и кървава история се сдобива с ужасяващо продължение. Оказва се, че потомците на прокълнатите са замесени в какви ли не човешки трагедии: убийства, самоубийства и злополуки.
	Кулминацията обаче настъпва миналото лято.
	Съществува директна връзка между трагедията в Танумсхеде и проклятието на Елин Йонсдотер отпреди 300 години. Лиса Ялмаршон е открила, че учениците, които подпалиха общинския център и застреляха толкова много млади хора, са наследници по права линия на Пребен и Брита Вилумсен, както и на Ела от Мьорхулт.
	Съвпадение?
	Или проклятието на Елин Йонсдотер е живо и до днес?
C$


>	Благодарности

	Да пиша за седемнайсети век беше трудно и предизвикателно, но също така и невероятно забавно. Изчетох купища книги, търсих в интернет и се консултирах с експерти. Въпреки това едва се докоснах до повърхността на това интригуващо време и всички грешки, съзнателни и несъзнателни, са изцяло мои. Това се отнася за цялата книга. Позволих си свободата да нагодя някои факти спрямо историята. Това е привилегия на писателите и разказвачите.
	Както винаги, когато пиша роман, има доста хора, на които да благодаря. Книгите не се създават във вакуум, те са групова работа, макар аз да съм тази, която натиска клавишите.
	Въпреки притеснението, че погрешка мога да забравя някого, искам да благодаря на ключовите за книгата хора както от професионалния, така и от личния ми живот.
	Издателката ми Карин Линге Норд и редакторът ми Йон Хегблум положиха огромни усилия по ръкописа на „Вещицата“ — поради обема на книгата работата беше още по-тежка от обикновено. Със старание, нежност и любов те оплевиха цветната леха и изгладиха тези части от историята, които се нуждаеха от това. Осъзнавам каква фантастична работа свършиха и съм им безкрайно благодарна. Искам също да благодаря на Сара Линдегрен от „Форум“ и Тересе Седерблад и Йоран Вибери от издателство „Бониер“. С проверката на фактите ми помогнаха и Никлас Ютерберг, Мириам Сефстрьом, Ралф Тиблин, Андерш Тореви, Микаел Тернфалк, Касем Хамаде, Ларш Форшбери и Кристиан Глауман. Помощта ви беше безценна!
	Благодаря и на хората, които ми помагат да се справям с ежедневието. На майка ми Гунел Лекберг, на Анете и Кристер Шьолд, Кристина Мелин, Сандра Вирстрьом, Андреа Туба и Муа Браун. Също и на фантастичните ми големи деца, Виле, Мея и Шарли, които не се боят да измият чиниите или да гледат Поли, когато аз трябва да работя. Прекрасни сте!
	Благодаря и на Йоаким и бандата от агенция „Нурдин“. Вие сте супер и очаквам с нетърпение бъдещите ни подвизи.
	Благодаря и на моята приятелка и сестра (макар и не кръвна) Кристина Салиба, на Шон Канинг, който се превърна не просто в ценен ресурс за екипа ми, ами и в мой добър приятел, и на цялата талантлива и прекрасна компания.
	Искам специално да спомена и Йоханес Клингсбю, който ме вдъхнови за един важен персонаж от книгата. По време на благотворителния търг на „Мюзикелпен“ той спечели възможността да участва в книгата и по този начин подпомогна щедро дейността им. Срещу него наддаваше Фредрик Данермарк, годеникът на приятелката ми Сесилия Ерлинг, с която се запознах в _Let’s Dance_. Той загуби от Йоханес и беше много разочарован, тъй като искаше това да е подаръкът му за Сесилия в деня на сватбата. Ето защо реших като сватбен подарък от мен и Симон Сесилия все пак да получи роля в романа. Благодаря и на двама ви, че придадохте допълнителна достоверност на историята ми.
	Благодаря и на всичките си приятели. Както обикновено, не искам да изброявам имена, защото сте толкова много и толкова добри, че би било ужасно да забравя някого от вас. Въпреки това Денис Рудберг заслужава почетно споменаване, както винаги. С теб се виждам може би най-рядко, но благодарение на теб през цялата ми писателска кариера най-мъдрите и най-добрите съвети винаги бяха въпрос само на едно телефонно обаждане. И като стана дума за умни съвети, не мога да не спомена и Мия Тьорнблум… Благодаря ви, че винаги ме надъхвате!
	И накрая моята любов Симон. Откъде да започна? След като написах предната книга, ни се роди очарователна дъщеря. Поли. Тя е малкото ни слънчице и любимка на цялото семейство. Написах този роман по време на първата й година на този свят. Ако ти не беше страхотният мъж, който си, това нямаше да бъде възможно. Ти си скалата, на която винаги мога да се подпра. Обичам те. Благодаря за всичко, което правиш за мен и децата. Благодаря, че ни обичаш.
@	Камила
@@	Гамла Еншеде, неделя, 5 март 2017
