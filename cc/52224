D>
	На Франк, с цялата ми любов
D$


>	Глава 1

	Хана Брюстър трескаво разплиска запалителната течност из малката хижа, защото времето изтичаше. Вече беше сигурна, че демонът ще дойде за нея тази нощ. Дебнеше я от седмици.
	Беше прекарала мъчителни часове, опитвайки се да реши как да постъпи. Накрая беше разбрала, че няма друг изход, освен да унищожи творбата си. Това беше единствената й надежда, че ще спази обещанието, дадено преди много години.
	Остави празния контейнер на пода до вратата и взе кутийка кибрит. С изненада откри, че ръцете й отново са стабилни, сякаш държеше четка и стоеше пред бялото платно. Тази вечер щеше да нарисува картина с огън.
	След това щяха да казват, че е обезумяла, че окончателно е преминала опасната граница между здравия разум и лудостта. Но истината бе, че от дълго време не беше усещала мисълта си толкова ясна. Знаеше какво точно трябва да направи.
	Преди няколко седмици, когато чудовището се появи за първи път на острова, тя се опита да се убеди, че халюцинира. Отново. Тези дни миналото се връщаше и си отиваше с толкова реални видения, че тя често се объркваше. Все пак бяха минали двадесет и две години и всички твърдяха, че Куинтън Зейн е мъртъв.
	Но преди две седмици тя отново го забеляза. Направи опит да убеди себе си, че не може да разчита на очите си. Но онази нощ почувства, че е наблюдавана. Тогава разбра, че повече не може да се залъгва с мисълта, че халюцинира. Нощем истината винаги е поразително ясна.
	В полунощ тя взе четката със стабилна и уверена ръка и започна да рисува последната си картина. Продължи да рисува всяка нощ, докато завърши творбата си.
	И после зачака демонът да се върне.
	През последните дни тя изминаваше дългия път до малкото селце всеки следобед, за да наблюдава фериботния пристан. Настаняваше се в магазинчето за билкови чайове и изучаваше шепата пристигащи пътници. Беше февруари и в Тихоокеанския северозапад все още беше доста мразовито. По това време на годината никога нямаше повече от шепа туристи.
	Веднага забеляза демона, въпреки че той се беше постарал да се дегизира — беше сложил черни очила, плетена шапка и черно яке с дръпната качулка. Не можеше да я заблуди. Може и да я измъчваха видения, но дори халюцинациите й бяха ясни и детайлни. Все пак беше художничка.
	Куинтън Зейн идваше за тайната, която тя беше пазила толкова дълго. Беше безмилостен. Сега, когато я беше открил, нямаше да спре, докато не я застави да издаде истината. След като получеше от нея това, което иска, щеше да я убие. Тя не се страхуваше от смъртта. Всъщност откакто Абигейл умря, тя обмисляше възможността да направи последната крачка. Това се случи точно преди Коледа. Но преди двадесет и две години тя беше дала обет и беше направила всичко възможно да устои на думата си.
	Това, от което най-много се страхуваше, бе, че не е достатъчно силна, за да се противопостави на Куинтън Зейн. Копелето можеше да те накара да повярваш във всичко, което си иска. Веднъж вече беше изпадала във властта на неговата магия и беше заплатила ужасна цена. Не можеше да рискува отново да я оплете в мрежата си. Тя беше единствената, която можеше да ги предупреди.
	Миризмата от па`рите на запалителната течност я задушаваше. Беше време.
	Драсна клечка кибрит. Когато пламъкът се успокои, тя излезе навън и хвърли кибрита през вратата в хижата.
	Няколко секунди не се случи нищо. Разстроена от мисълта за неуспех, тя бръкна в кутията за друга клечка кибрит. В този миг огънят избухна. Буйните пламъци озариха с адска светлина вътрешността на хижата и последната й картина.
	Тя наблюдаваше ада през прага, изучавайки критично изображението. Беше принудена да нарисува картината на стената, защото нямаше достатъчно голямо платно.
	Огънят погълна хижата и картината. Жегата ставаше непоносима. Инстинктивно отстъпи няколко крачки назад и с облекчение усети прохладния нощен полъх от студените води на Пюджет Саунд.
	Стоеше, смаяна от унищожителните си действия. Сцени от миналото и настоящето се преплитаха в ума й. Струваше й се, че чува писъци на деца, но трябва да беше в спомените й, а не в настоящата действителност. Наблизо нямаше деца. Беше избрала хижата заради отдалеченото й местонахождение. Съзнаваше, че нощните й навици биха смущавали съседите дори тук, на острова, където ексцентричностите не само се толерираха, но и се предполагаха. Абигейл беше единствената, която разбираше и приемаше странностите й.
	Не, нямаше детски писъци. Но сърцето й биеше силно и не й достигаше въздух, също както в онази ужасна нощ преди толкова години.
	Гледаше огъня и чакаше. Беше сигурна, че той скоро ще се появи.
	Куинтън Зейн изплува от дълбоките сенки на гъстите гори, които обграждаха отвсякъде хижата. Сякаш бе излязъл от някоя от картините й, от миналото й, от кошмарите й.
	Не можеше да му позволи да я докосне. Беше прекалено силен, прекалено могъщ. Ако попаднеше в ръцете му, щеше насила да изтръгне истината от нея. Може и да беше луда, както казваха всички, но знаеше да пази тайна.
	— Стой далече от мен — предупреди тя. Беше изумена от спокойната твърдост в гласа си. — Не ме докосвай.
	Но Зейн се устреми към нея. Високата му фигура и широките рамене се открояваха на фона на бушуващите пламъци — както в онази далечна вечер, когато го гледаше да прекосява горящия двор.
	Беше силен. Лесно щеше да я настигне. Тя нямаше шанс.
	Сега той я викаше, увещаваше я да отиде при него, обещаваше безопасност, сигурност и край на виденията, както беше обещавал преди толкова години. Но тя знаеше, че лъже.
	Взе решението си.
	— Глупак си, че се върна — извика тя. — Ключът принадлежи на децата. Наистина ли мислиш, че могат да забравят какво причини на семействата им? Ти си мъртъв. Просто още не го знаеш.
	Тя се обърна и хукна в нощта. Зад нея се чуваха тежки стъпки.
	Краят на скалите беше осветен от лунната светлина и от огъня. Беше идвала тук много, много пъти през годините, в които живееше на острова. Толкова много нощи беше спирала до ръба на скалите, беше гледала надолу към тъмните, дълбоки води и беше мислила колко е лесно да направи още една крачка.
	В миналото винаги беше отстъпвала назад. Но не и тази вечер. Обхвана я чувство на дълбока увереност.
	Някак смътно осъзна, че все още държи кутията кибрит. Вече нямаше да й трябва. Хвърли я настрана и продължи, докато под краката й остана само въздух, докато полетя далече от демона.
	Последното, което чу, беше изпълненият с безпомощна ярост крясък на Куинтън Зейн. Тогава разбра, че го е победила, поне за момента. Други трябваше да го спрат. Беше изпълнила своя обет и беше изпратила предупреждението. Не можеше да направи нищо повече.
	За частица от секундата тя усети покой.
	Тъмното море я прие.


>	Глава 2

	— Вие спасихте живота ми, мистър Салинас — каза Вирджиния Трой. — Неудобно ми е да призная, че ми трябваше толкова време да ви открия, за да мога да ви благодаря. Неудобно ми е да ви кажа, че сега ви потърсих само защото ми е нужна вашата помощ.
	— Няма нужда от извинения — каза Ансън. — Онази нощ аз просто си вършех работата. Ти беше малко дете, въвлечено в онази лудост. Няма причина да дойдеш да ме търсиш като възрастна.
	Последния път, когато беше видял Вирджиния Трой, тя беше едва деветгодишна, едно от осемте деца, затворени в горящия хамбар. Ансън беше използвал автомобила си, за да разбие заключените врати, беше нахвърлял всички осем деца в него и беше дал назад, навън от ада. Малко след като ги беше извел на безопасно място, покривът на хамбара се срути.
	Беше спасил децата. Но той и местните пожарникари не успяха да спасят всички възрастни. Майката на Вирджиния Трой загина заедно с още няколко души.
	Куинтън Зейн бе държал жените отделно от децата им през нощта, заключени в различни помещения. Зейн беше подпалил целия лагер, преди да изчезне. Неколцина от членовете на сектата бяха останали живи по чудо и благодарение на първите отзовали се. Когато на следващата сутрин огледаха руините, стана ясно, че Зейн е планирал никой от неговите последователи да не оцелее. В крайна сметка всеки от тях бе потенциален свидетел.
	— Не съм забравила какво направихте онази нощ — каза Вирджиния. — После баба ми и дядо ми толкова се стараха да изтрият тази част от миналото ми. Загубата на майка ми и бремето на грижите по отглеждането ми разрушиха техния брак. Баба ми все още не иска да говори за това. Но до края на живота си ще помня, че вие спасихте всички нас, които бяхме заключени в онзи хамбар.
	— Не мога да виня дядо ти и баба ти — отвърна Ансън. Усещаше, че го обхваща мрачна потиснатост. — Преживяха огромна болка. Онази нощ ти загуби майка си. Те загубиха дъщеря си.
	— Да.
	Нещо в тона на Вирджиния му подсказа, че тя скърби не само за загубата на майка си преди толкова години. Имаше чувството, че тя носи и някакъв друг товар. Ансън разпознаваше вината на оцелелите, когато я срещаше, защото беше сродна на вината, която изпитваше той самият, мислейки за онази нощ. Не беше успял да спаси всички в лагера на Куинтън Зейн.
	Двамата с Вирджиния останаха мълчаливи известно време, седнали един срещу друг от двете страни на бюрото. Той не се опита да поднови разговора. В миналото беше работил като полицай. Разбираше стойността на мълчанието.
	Февруарският дъжд ромолеше леко, но непрестанно по прозорците. От няколко месеца той живееше в Сиатъл и това щеше да е първата му зима в града. Беше започнал да мисли за нея като за Сезона на здрачно сивото. През повечето време небето беше облачно, а когато слънцето се появяваше за кратки, колебливи интервали, то беше ниско на хоризонта. Слабите, полегати слънчеви лъчи често бяха блокирани от лъскавите офис кули. Бумът в строежа на небостъргачи през последните години беше създал дълбоки каньони в центъра на града.
	_Това би трябвало да е депресиращо_, мислеше той. Но вместо това в града се усещаше някаква енергия. С изненада беше открил, че нещо в него откликваше на настроението. Не беше единствен. В региона възникваха безброй нови предприятия. Новата икономика процъфтяваше. Бизнес от всякакъв род с ентусиазъм се установяваше в града. Нови ресторанти и кафенета се отваряха всяка седмица.
	Сиатъл беше пропит от авангарден дух. Сега беше същото, каквото е било някога по време на златната треска и ерата на големия дърводобив. Но днес наоколо имаше адски много пари. Той си казваше, че това би трябвало да е добре за детективския бизнес — бизнеса, с който се занимаваха той и двама от осиновените му синове — Кабът и Макс.
	Задачата му беше да осигури успешна дейност на фирмата „Кътлър, Сътър и Салинас“. Когато преди малко вратата се отвори, той се надяваше, че в офиса ще влезе някой представител на корпорация или може би адвокат, който има нужда от дискретни услуги за богат клиент.
	Вместо това в малката приемна беше влязла Вирджиния Трой, следвана от дългите сенки на миналото.
	Той не я позна, разбира се. Тя беше едно от най-малките деца, които бе извел от горящия хамбар преди толкова години — малко момиченце с големи очи, така травмирано от събитията, че няколко часа не можеше да му каже името си. Кабът, който остана сирак в онази нощ, му каза името на Вирджиния.
	Сега Вирджиния беше на тридесет и една години. Ансън забеляза, че не носи халка. Това не го изненада. У нея имаше някаква хладна сдържаност. Той стигна до извода, че тя не е точно саможива, а по-скоро е свикнала да бъде сама. Ансън знаеше разликата.
	Тя беше от онези жени, които хващат окото на мъжа, но не защото беше изумителна. Привлекателна — да, но не от стандартния тип. Не беше от онези прекалено-красиви-за-да-са-истински жени, които можеш да видиш по телевизията. В нея имаше нещо завладяващо, някакво трудно определимо въздействие. Може би нещо свързано със строгите очила с черни рамки и ботушите с високи токчета, реши той.
	Повечето мъже нямаше да знаят как да се държат с жена като Вирджиния Трой. Разбира се, някои щяха да са адски заинтригувани в началото; за тях тя щеше да е предизвикателство. Но според него накрая всеки обикновен мъж би хукнал да бяга.
	Когато влезе в стаята преди малко, за момент тя огледа всичко наоколо, включително и него. Олекна му, когато той и скъпите нови мебели, изглежда, издържаха проверката.
	Въпреки че на вратата стоеше неговото име, технически погледнато, той беше мениджър на офиса, рецепционист, следовател и изобщо момче за всичко. Макс и Кабът бяха лицензираните детективи във фирмата. Двамата се оплакваха яко от високия наем за новия офис, както и от цената на мебелите, но Ансън отказа да снижи новооткритите си стандарти за вътрешен дизайн.
	Преди да се впусне в кариерата на офис мениджър, той изобщо не беше обръщал внимание на изкуството на вътрешния дизайн. Но след като нае декоратор и се задълбочи в деликатните детайли в тази област, той беше убеден, че помещенията на фирмата трябва да изпращат правилното послание към потенциалните клиенти. Това означаваше наемане на помещение в престижна сграда и инвестиране в качествени мебели.
	В резултат на това обаче „Кътлър, Сътър и Салинас“ трябваше да започне да прави сериозни пари.
	Вирджиния кръстоса крака и стисна облегалките на стола. Ансън знаеше, че е готова да му каже защо го е потърсила.
	— Аз имам галерия на „Пайъниър скуеър“ — каза тя. — Една от художничките, която понякога излагаше творбите си при мен, умря преди няколко дни. Според властите става дума за самоубийство.
	— Но ти не вярваш в това — рече Ансън.
	— Не знам в какво да вярвам. Затова искам да ви наема да разследвате случая.
	Преди Ансън да може да зададе друг въпрос, вратата се отвори. В стаята влезе Кабът, понесъл две кафета. Той крепеше чашите една върху друга и малък хартиен плик с логото на съседна пекарна. Беше се обърнал настрани, за да затвори вратата с върха на ботуша си, и не забеляза веднага Вирджиния.
	— Богинята на кафето каза да ти предам, че има нова татуировка, която може би е готова да ти покаже, ако й позволиш да те изненада с някое от нейните специални кафета лате — каза той. — Очевидно й е омръзнало да си поръчваш обикновено кафе вместо някой от специалитетите й. Каза, че трябва да си по-склонен към приключения.
	Ансън усети, че се изчервява. Той се покашля, но преди да може да предупреди Кабът, че в стаята има клиент, клиентът проговори.
	— Някои неща се оценяват най-добре в чистия им вид — каза Вирджиния.
	Кабът се обърна към нея много бързо. Ансън потисна въздишката си. Конфронтация беше ключовата дума, що се отнасяше до Кабът. Не че той се конфронтираше, в смисъл че винаги търси спор. По-скоро се държеше неестествено резервирано и сдържано. Не избухваше лесно, а в редките случаи, когато това ставаше, не бихте искали да сте наблизо.
	Въпросът беше в това, че той смяташе всеки и всичко ново, непознато или просто не рутинно за потенциален проблем — в най-добрия случай, и за заплаха до доказване на противното — в най-лошия. В резултат той се конфронтираше със ситуации и хора, докато не реши какво да прави с тях.
	Имаше и лошия навик да се увлича по жени, които си мислеха, че им трябва мъж, който да ги спасява. За съжаление, и той привличаше този тип жени, но никога за дълго. Ансън беше наблюдавал как емоционално зависими жени с радост използваха Кабът, докато им бе полезен, но рано или късно се оказваше, че си имат работа с цялостния мъж, не само със спасителя. А Кабът беше повече от сложна личност. Връзките му, такива, каквито бяха, обикновено завършваха зле.
	Бързите, уверени движения в момента, в който се обърна към Вирджиния, говореха много за човека, помисли Ансън. Повечето биха изпуснали горната чаша с кафе при такова внезапно обръщане, но Кабът имаше отлични рефлекси и вродено чувство за баланс. Имаше тези таланти от дете и ги беше усъвършенствал през годините. Някои мъже тичаха или вдигаха тежести, за да бъдат във форма. Кабът имаше черен колан от слабо познато бойно изкуство.
	Сега той изучаваше Вирджиния хладнокръвно и преценяващо. Хората често се смущаваха, когато Кабът насочеше вниманието си към тях. Това беше главната причина, поради която обикновено Ансън или Макс поемаха задачата да се срещнат с нови клиенти. Хората, търсещи услугите на детективска агенция, се чувстваха неудобно още от мига, в който прекрачваха прага. Във фирмата бяха стигнали до консенсус, че Кабът може да изплаши новия клиент.
	Вирджиния изглеждаше невъзмутима под имащия лоша слава втренчен поглед на Кабът. По-скоро обратното — изглежда, й беше забавно.
	— Съжалявам — каза Кабът. — Не знаех, че имаме посетител. — Той протегна една от картонените чашки. — Искате ли кафето на Ансън? Чисто е. Без захар, без мока, без млечна пяна, без шоколадови пръчици, без карамел.
	Ансън се намръщи. Някой би предположил, че Кабът се опитва да се шегува. Грешка. Кабът имаше склонността да приема нещата буквално. Той често говореше по същия начин. Имаше чувство за хумор, но човек трябваше да го познава наистина много добре, преди да може да реши кога се шегува и кога — не.
	Вирджиния погледна чашата, предлагана от Кабът, а после и другата.
	— Само от любопитство, какъв избор имам? — попита тя.
	Кабът вдигна вежди.
	— Избор?
	— Имате две чаши кафе — обясни Вирджиния сериозно и търпеливо. — Току-що ми казахте, че едното е чисто. Питам какво е това в другата чаша.
	— Това е моето — отвърна Кабът. — И то е чисто. Ансън е този, който ме е учил да пия кафе.
	— Разбирам — каза Вирджиния. — Благодаря, но ще откажа.
	Кабът кимна веднъж, като че ли тя току-що беше потвърдила някакъв негов извод. Той остави едната от чашите на бюрото пред Ансън. Всяко негово движение беше плавно и точно. Нямаше излишни жестове.
	— Вие сте от типа, който предпочита лате с всички екстри — каза той.
	— Всъщност не — любезно отвърна Вирджиния, — не съм.
	Тя не се впусна в обяснения.
	Очите на Кабът се присвиха в ъглите. Той не отклони вниманието си от Вирджиния. Ансън разпозна изражението и потисна едно леко стенание. Любопитството на Кабът беше предизвикано. Това беше хубава черта за детектив, но можеше да предизвика проблеми.
	Кабът не беше от тактичния тип хора. По-скоро беше директен — _приеми ме такъв, какъвто съм_. Поради това, разбира се, имаше проблеми, що се отнася до връзките му с жени. Те бяха склонни да вярват, че биха могли да изгладят острите ръбове, като запазят издръжливата, силна същност. Голяма грешка. И тогава те неизменно решаваха, че не искат да си имат работа с непреклонността, която беше част от тази същност.
	— Това е Вирджиния Трой — каза Ансън, преди ситуацията да се влоши. — Едно от децата в хамбара.
	Нямаше нужда да казва нищо повече.
	Кабът застина.
	— Вирджиния — каза тихо той. — Помня те. Малко детенце. Тъмна коса. Големи очи. В онази нощ ти носеше една книжка. Не искаше да я оставиш.
	Тонът му беше безизразен. Ансън се запита дали Вирджиния долавя ехото на опустошителните кошмари.
	— И аз те помня — каза Вирджиния. Гласът й беше също толкова неутрален. — Ти беше този, който ни каза да легнем долу, за да избегнем дима.
	_О, да_, помисли си Ансън. Наистина беше доловила ехото от лошите спомени. Можеше да чуе същото мрачно ехо и в нейните думи.
	— Предполагам, че си тук заради случилото се през онази нощ — каза Кабът.
	_Ето това е Кабът_, помисли Ансън. Той имаше дарбата — или проклятието, зависи от гледната точка — да може да свърже няколко отделни факта и да ги обобщи набързо.
	— Как разбра? — попита Вирджиния, любопитна, но не и изненадана.
	— Няма друга причина да се появиш сега, след толкова време — отвърна Кабът.
	— Не, предполагам, че няма — съгласи се Вирджиния. — Точно казвах на мистър Салинас…
	— Ансън — поправи я Ансън.
	Тя кимна леко с глава, изразявайки благодарност за предложението да използва малкото му име.
	— Точно казвах на Ансън, че баба и дядо ме насърчаваха да обърна гръб на миналото — каза тя. — Опитвах се да го направя.
	— Но не се получи, нали? — попита Кабът.
	Някои хора биха се обидили от забележката. Вирджиния се усмихна сухо на Кабът.
	— Не — отвърна тя. — При тебе получи ли се?
	— Не — рече Кабът. — Отдавна се отказах да опитвам. По-разумно е да приемеш силата по същество и да се опиташ да я канализираш.
	Вирджиния го изучава за миг, после кимна.
	— Разбирам.
	— Не му обръщай внимание — каза Ансън. — От време на време говори такива неща. Това са глупости — искам да кажа философия — от бойните изкуства.
	— Нещо като твърдението, че „някои неща се оценяват най-добре в чистия им вид“ — отвърна безизразно Кабът.
	Ансън простена. Но Вирджиния не трепна. За негово изумление, в хладните й златистозелени очи се мярна и изчезна усмивка.
	— Виждам, че занимаващите се с бойни изкуства и собствениците на художествени галерии имат някои общи черти — каза тя. — Започваме да говорим претенциозни неща, които звучат много по-проницателно, отколкото са всъщност.
	Кабът изглеждаше заинтригуван от мисълта, че те биха могли да имат нещо общо.
	— Ти много претенциозни неща ли казваш?
	— Предимно когато се опитвам да продам някой предмет на изкуството. А ти?
	— Предимно когато се опитвам да изглеждам като много успешен частен детектив.
	_Време е да продължим_, реши Ансън. Той седна изправен и скръсти ръце върху бюрото.
	— Вирджиния притежава художествена галерия тук, в Сиатъл. Тя иска да разследваме смъртта на една художничка, с която е работила. Жената живеела на един от островите Сан Хуан. Според местните власти става въпрос за самоубийство. Вирджиния се съмнява.
	— Това има ли нещо общо с миналото? — попита Кабът.
	— Ако съм права — отвърна Вирджиния, — ако Хана Брюстър е била убита, мисля, че трябва да разгледаме възможността Куинтън Зейн все още да е жив.


>	Глава 3

	Сега тя привлече цялото им внимание.
	Вирджиния наблюдаваше изражението на мъжете с чувство на облекчение. Беше се надявала, че поне ще изслушат отчаяната й теория, но Ансън Салинас и Кабът Сътър правеха нещо много повече от това. Те бяха стопроцентово съсредоточени, ловци по рождение, току-що надушили следа. Вирджиния си напомни, че и двамата са бивши ченгета.
	— Поправете ме, ако греша — каза тя, — но останах с впечатлението, че съвсем не сте изненадани да чуете, че Зейн все още може да е жив.
	— Ансън, братята ми и аз не открихме безспорно доказателство, че е мъртъв — каза Кабът. — Докато не получим солидни доказателства, ние се придържаме към теорията, че е жив.
	— Не си спомням да си имал братя в лагера на Зейн — каза тя.
	Този път отговори Ансън.
	— Макс Кътлър и Джак Ланкастър. След пожара те нямаха семейства. Дойдоха да живеят с мен. Бях им приемен родител.
	В гласа на Ансън се усещаше бащинска гордост.
	— Така че имам братя — каза Кабът. — И татко.
	— Разбирам — каза Вирджиния. — Всички ли се съмнявате в смъртта на Зейн?
	— През годините проследявахме всеки слух, всеки намек, че може да е някъде в страната — каза Кабът, — но дори и да е бил, ние сме сигурни, че в момента действа на чужда територия.
	— Преди няколко години в Ню Йорк функционираше пирамидална схема, която сякаш носеше неговите отпечатъци — каза Ансън. — Но в момента, в който тя привлече вниманието ни, онзи, който беше в основата й, вече беше изчезнал.
	— Ние пазим малката си конспиративна теория като семейна тайна — добави Кабът. — Научихме по трудния начин, че тя създава много лошо впечатление у другите. Хората са склонни да гледат на нашия интерес към Куинтън Зейн като на някаква нездравословна мания.
	— Всичко, свързано с Куинтън Зейн, е нездравословно по дефиниция — каза Вирджиния. — Но искам да знаете, че и аз споделям вашата мания.
	— Слушаме те — каза Кабът.
	Той се настани в края на бюрото на Ансън, като опря крак в пода и махна пластмасовото капаче на чашата с кафе. Движенията му бяха измамно нехайни. Несъмнено той се беше родил с тази плавна координация, помисли си Вирджиния. Но действията му създаваха аура на контрол и сила, които й показваха, че е успял да усъвършенства естествения си талант.
	Пресметна наум и заключи, че Кабът е в началото на тридесетте години, две или три години по-възрастен от нея. Високото, длъгнесто момче с прекалено сериозни за възрастта си очи се беше превърнало в мъж, който вероятно не беше душата на компанията. Той обаче беше човекът, който бихте искали да ви пази гърба при бой в бара.
	Тъмната му коса беше подстригана безмилостно късо, а изрязаният му профил сякаш беше от гранит. Очите му бяха с мек кехлибаренокафяв нюанс и въпреки това — необичайно дълбоки. Хана Брюстър би казала, че Кабът има очите на една стара душа. Но това не би било съвсем точно. Той имаше очите на човек, който възприема света много сериозно.
	Нямаше пръстен на ръката му. Това я изненада, защото всичко у него я заинтригува. Със сигурност не беше първата жена, която го намира за интересен. От друга страна, Кабът Сътър определено не изглеждаше да е най-лесният за съвместен живот човек на планетата. У него имаше твърда, безкомпромисна енергия, която рано или късно вероятно би убедила много жени, че с него ще имат повече проблеми, отколкото си заслужава.
	Позната реакция. Тя самата беше малко комплексирана от своята история с низ от провалени връзки по вина на мъжете, които бяха решили, че е по-трудна, отколкото си заслужава.
	— Както казах на Ансън, Хана Брюстър беше художничка — заговори Вирджиния. — Също така беше и доста ексцентрична. Някои биха казали луда. Понякога излагах нейни работи в моята галерия.
	— Беше ли добра? — попита Кабът.
	— Хана беше доста добра, но нейното творчество е… смущаващо. То е прекалено сурово, прекалено мрачно и прекалено лично за повечето хора. Хана рисуваше, за да прогони демоните от миналото си — нашето минало. Тя беше там, нали разбирате.
	— Била е член на организацията на Зейн? — попита Кабът.
	— Да. Тя беше най-близката приятелка на майка ми в сектата. Сигурна съм, че я помниш. Тя се занимаваше главно с готвенето и почистването.
	Кабът погледна Ансън.
	— Виж дали името на Брюстър фигурира в нашия списък.
	Ансън вече работеше на компютъра си.
	Вирджиния го наблюдаваше.
	— Имате списък на членовете на сектата?
	— Списъкът не е пълен — каза Кабът. — Никой не използваше фамилното си име, както навярно помниш. А Зейн беше конфискувал всички лични документи. По-голямата част от документите, които беше събрал, изчезнаха заедно с него в онази нощ.
	— Разпитвах оцелелите след пожара — каза Ансън, — но всички бяха травматизирани. Някои отказаха да се идентифицират. Други се страхуваха. Повечето просто си тръгнаха и изчезнаха. Нямах правно основание да ги задържам. Ние направихме всичко по силите си, за да съставим списък с членовете на сектата, но както каза Кабът, не мислим, че той е пълен, съвсем не.
	На екрана се появи една страница. Кабът се изправи и заобиколи бюрото, за да може да чете над рамото на Ансън.
	— Няма Хана Брюстър — каза той. — Но има Хана Паркър. Тя просто е изчезнала след пожара. Никакви близки не са се появили да питат за нея.
	— Това е тя — каза бързо Вирджиния. — Променила е името си. Не я напускаше страхът, че Зейн може да я потърси. Затова живееше извън мрежата на Лост Айлънд. Без телефон. Без компютри. Без кредитни карти. Без банкова сметка. Доколкото ми е известно, единствената техника, която притежаваше, беше цифров фотоапарат, който й подарих преди около година.
	Ансън подсвирна тихо.
	— И всичко това, защото се е страхувала, че Зейн може да я намери?
	— Да — каза Вирджиния.
	— Струва ми се, че Хана Паркър Брюстър би могла да е част от нашата малка група конспиративни теоретици — каза Ансън.
	Вирджиния кимна мрачно.
	— Определено.
	Кабът впери напрегнат поглед в нея.
	— След като не се е доверявала на технологиите, защо е приела фотоапарата?
	— Тя не смяташе, че употребата му носи риск. Това беше просто фотоапарат в края на краищата. Използваше го, за да прави снимки на пейзажи от острова. Рисуваше картини за картичките, които се предлагаха на туристите в един от магазините за подаръци на острова. Разбирате ли, така преживяваше — продаваше кутии с картички на посетителите. Никога не е подписвала тези картини, а хората, които работеха в магазина за подаръци, пазеха тайната й.
	Кабът изглеждаше замислен.
	— Ако Брюстър се е скрила на този остров, ти как я откри?
	— Не съм я открила — призна Вирджиния. — Дори не ми е хрумвало да я потърся. Докато растях, баба ми се стараеше да нямам връзка с хора, свързани с организацията на Зейн. Не че някой е дошъл да пита за мен, доколкото ми е известно. Но преди около година и половина Хана се появи в галерията ми.
	Ансън я погледна над очилата си.
	— Защо?
	— Искаше да ми даде някои от истинските си картини, не рисуваните картички. Знаех, че картините й трудно ще могат да се продадат — те са доста големи, на първо място. Но когато ми каза коя е и след като видях картините, не можах да й откажа. Предположих, че се нуждае от пари, затова взех картините и й дадох аванс. Тя прие заплащането, но настоя за пари в брой. Мисля, че всъщност не се интересуваше много от парите. Тя просто имаше нужда да се освободи от картините си.
	Рошавите вежди на Ансън се сключиха в права линия над характерния, волеви нос.
	— Защо би го направила, ако не заради парите?
	— Картините пресъздават сцени от най-ужасния й кошмар — каза Вирджиния.
	В очите на Кабът проблесна разбиране.
	— Сцени от времето й в сектата.
	Това не беше въпрос.
	— И по-конкретно — сцени от нощта, в която Зейн опожари лагера — каза тя.
	Челюстта на Кабът се стегна.
	— Разбирам.
	— Преди да умре, тя ми даде общо десет картини от онази нощ — продължи Вирджиния. — Всяка от картините е специфична и представя нещата от малко по-различна перспектива. Но ако ги видите, веднага ще разпознаете мястото. Тя беше нарекла серията _Видения_.
	— Някога продавала ли си нейна картина? — попита Ансън.
	— Не. След като изпрати първите две картини, Хана реши, че не иска да ги продава на „външни хора“. Настояваше, че те са само за онези, които разбират истинското им значение.
	— Оцелелите от сектата — каза Кабът.
	— Точно така — потвърди Вирджиния. — В крайна сметка аз просто ги събирах една по една. Държа ги в хранилището на галерията си.
	— Не си ли окачвала някоя от тях в собствения си дом? — попита Ансън.
	— Не — каза Вирджиния.
	— Разбира се, че не — каза Кабът. — Те са и твои кошмари. Кой иска кошмар да виси на стената на дневната му?
	Вирджиния му хвърли дълъг спокоен поглед.
	— Вие сте много проницателен, мистър Сътър.
	Ъгълчето на устата му може би малко потрепна.
	— Какво бих могъл да кажа? Намираш ме в добър ден.
	— Предполагам, че фактурирате само услуги, които предоставяте в добрите си дни — каза учтиво тя. — Не бих искала да плащам за времето през почивните ви дни.
	— Ще го имам предвид — каза Кабът. — И името ми е Кабът.
	Ансън се покашля и погледна Вирджиния.
	— Хана Брюстър сама ли доставяше картините си, или ги изпращаше? — попита той.
	— Тя ми донесе първите две, но осъзнах, че наистина мрази да напуска острова — каза Вирджиния. — Външният свят я ужасяваше, затова й предложих да пътувам до Лост Айлънд, за да взимам картините, когато са готови. Това много я облекчи.
	Кабът повдигна вежди.
	— След като Брюстър не е използвала телефон или компютър, как ти е съобщавала кога има готова картина?
	— Хана имаше много близка приятелка на острова, Абигейл Уоткинс, която държеше пансиона „Лост Айлънд“. Абигейл имаше телефон — стационарен телефон, който й бе необходим в работата. Тя ми се обаждаше, за да ме уведоми, че Хана е завършила картината. Но като изключим този телефон, Абигейл не използваше никакви технологии.
	— Казваш, че Абигейл Уоткинс е била добра приятелка с Брюстър? — попита Кабът.
	— Да. Но трябва да отбележа, че Уоткинс не е истинското фамилно име на Абигейл. Тя го е променила преди години.
	— Защо? — попита Кабът.
	— Защото и тя е била свързана със сектата на Зейн, още от самото начало, когато е създал първия лагер в старата къща край Уолъртън. Може би си я спомняш и нея. Тя беше дребничка жена, която работеше в кухнята през повечето време. Много фина. Много красива. Почти ефирна. Двете с Хана отговаряха за готвенето и домакинството.
	Очите на Кабът станаха студени.
	— Зейн управляваше своята секта като бизнес, какъвто си беше — класическа пирамидална схема. И като всеки умен главен изпълнителен директор, той искаше само хора, които да му помогнат да развие империята си. Всеки негов последовател бе привлечен в сектата с определена цел. Някои от неговите последователи му даваха спестяванията си за цял живот, за да му осигурят капитал. Други имаха бизнес или технологичен опит. А също и копелетата, които служеха като негови главорези.
	— Да. — Вирджиния потръпна при спомена. Тя и останалите деца се ужасяваха от бандитите, които Зейн използваше за охрана на територията на лагера. — Абигейл е един от най-ранните последователи на Зейн, може би първият.
	Кабът погледна Ансън.
	— Трябва да добавим името на Абигейл Уоткинс в нашия списък.
	— Добре — каза Ансън и извъртя стола си към компютъра.
	— Можете да отбележите, че Абигейл Уоткинс е починала — каза Вирджиния.
	Ансън и Кабът я погледнаха въпросително.
	— Няма никаква конспирация — поклати глава тя. — Абигейл умря от рак в началото на декември. Хана се грижеше за нея до края. Те бяха много близки.
	Ансън кимна и въведе името на Абигейл Уоткинс в списъка.
	Кабът се обърна отново към Вирджиния.
	— Какво те кара да мислиш, че смъртта на Хана Брюстър не е самоубийство?
	— Последната й картина ме разтревожи — каза Вирджиния. — Трябва да ви я покажа.
	Кабът погледна към голямата й черна кожена торба.
	— Донесла си я със себе си?
	— Имам снимка. Изобщо не съм получила оригинала. Хана я нарисувала на стената на хижата си. Била е унищожена при пожара в дома й.
	Кабът я наблюдаваше внимателно.
	— Как получи снимката на картината?
	— Хана е използвала цифровия фотоапарат, който й подарих, за да я снима. После ми изпратила фотоапарата. Според отбелязаните дата и час тя е направила снимката в три часа сутринта на същия ден, в който по-късно изгоряла хижата — в деня на смъртта й.
	Ансън се намръщи.
	— Има ли някакви други снимки в апарата?
	— Не, само тази. На пръв поглед изглежда подобна на другите картини от поредицата _Видения_. Но има някои съществени разлики. Както ви казах, всички платна пресъздават сцени от нощта на пожара в калифорнийския лагер. Всички те изобразяват фигура на демон, който крачи през ада. В повечето от картините образът лесно би могъл да се разпознае като Зейн — поне за тези от нас, които го помнят. Хана обикновено го изобразява с черна коса с дължина до раменете, пригладена назад, с V-образна форма на челото. Винаги е облечен в черно от главата до петите и носи стоманена халка с ключове.
	— Действително прилича на Зейн — каза Ансън. — Имаше обичай да идва в града от време на време, за да вземе пратки или да зареди големия черен джип, който караше. Спомням си онези модни черни кожени ботуши, които носеше. Копелето имаше истински усет за драматичното.
	Очите на Кабът леко се присвиха.
	— Спомням си онази шибана халка с ключове. На нея носеше ключовете за всяка сграда в лагера. Човек можеше да чуе подрънкването на ключовете, когато той се приближаваше. Така разбирахме, че е наблизо.
	— Аз също си спомням този звук — каза Вирджиния. — Нощем, след като ни заключеше в онзи ужасен хамбар, чувах ключовете, докато се отдалечаваше.
	Нямаше смисъл да споменава, че все още чува подрънкването на ключове в кошмарите си. Можеше да се закълне, че Кабът също чува ужасната музика в сънищата си, като видя как ръката му стиска чашата за кафе.
	— Продължавай — подкани я внимателно Ансън.
	Вирджиния се постара да се съсредоточи. Трябваше да убеди Ансън и Кабът, че има достатъчно доказателства за убийство, за да ги накара да поемат случая. Не можеше да си позволи да стигнат до заключението, че и тя е толкова луда, колкото и бедната Хана. Предположението, че тя самата страда от форма на ПТСР*, беше споделяно от мнозина в миналото й, в това число няколко терапевти и някои от бившите й любовници. Трябваше да действа изключително внимателно.
	[* Посттравматично стресово разстройство. — Б.пр.]
	Тя бръкна в торбата си, извади таблета и отвори снимката на последната картина на Хана. Постави таблета на бюрото, за да могат Кабът и Ансън да виждат екрана.
	— Има някаква неистова енергия в тази последна картина, която ме кара да мисля, че много е бързала, докато я е рисувала — каза Вирджиния. — Както можете да видите, тя е използвала цялата стена в хижата си вместо платно. Сякаш се е опитвала да създаде реална версия на онова, което е виждала в съзнанието си.
	Кабът и Ансън дълго изучаваха снимката. По мрачните им изражения Вирджиния можеше да съди, че виждат онова, което виждаше и тя — тревожно видение от миналото, сливащо се с настоящето.
	Сцената показваше огромна, тъмна, демонична фигура, крачеща през бушуващи пламъци. В единия край на картината имаше група от осем по-малки фигурки, напомнящи гръцки хор. Вирджиния знаеше, че те би трябвало да изобразяват децата, включително самата нея и Кабът, заключени в хамбара.
	Те се взираха в Куинтън Зейн, мълчаливи свидетели на ужаса, който бе запечатала картината срещу тях. В някакъв момент Ансън вдигна поглед. Очите му бяха мрачни.
	— Води ли се разследване на смъртта на Брюстър?
	— Почти формално — каза Вирджиния. — Смятат, че е скочила от скалите близо до хижата, в която живееше. Тялото й е било изхвърлено на сушата на следващия ден. Островът е много малък. На него живеят само няколкостотин души, така че няма местна полицейска служба. Обадили са се в участъка на един от по-големите острови. Разследващите са решили, че няма улики за това, че Хана е била нападната. Не е била простреляна или намушкана. Няма признаци на борба.
	— Едва ли има висококвалифицирани криминалисти на тези малки острови Сан Хуан — отбеляза Ансън. — А и водата измива много доказателства.
	— Повярвайте ми, разбирам защо властите са решили, че е самоубийство — каза Вирджиния. — Всеки, който познаваше Хана, знаеше, че има сериозни психични проблеми. Освен това тя скърбеше за Абигейл, която беше единствената й истинска приятелка. Може би самата аз щях да приема официалното заключение, ако не ми беше изпратила тази последна картина.
	Кабът отново се вгледа в изображението. Около него се усещаше някакво особено напрежение, от което косата по врата на Вирджиния настръхна. Същите силни вибрации, които тя понякога усещаше около някои от художниците, които представляваше. Аурата на неистова концентрация, която трептеше в атмосферата, за нея бе свидетелство, че Кабът твори свое собствено изкуство.
	— Проклятие — каза най-сетне той. — Тя наистина е уловила копелето, нали?
	— Разбирам защо е трудно да се продават картини като тази — каза Ансън.
	Кабът вдигна за миг поглед, присвил очи.
	— Каза, че тази картина се различава от другите, които Брюстър е нарисувала?
	— Снимах предишната картина — тази, която получих преди няколко месеца — каза Вирджиния. — Можете да ги видите и сравните сами.
	Тя отвори и другата снимка на екрана, така че Ансън и Кабът да могат да ги гледат едновременно.
	— Темата и композицията на последната работа дават да се разбере, че е била предназначена за серията _Видения_ — каза тя. — Но някои от детайлите са различни. Погледнете отблизо фигурата.
	Тя изчака да види дали разбират значението на това, което виждат. В адската сцена един мъж, облечен в черно, крачеше през буйни пламъци — дявол, който се разхожда из своята империя.
	— Не е като да гледаш полицейска скица — каза Ансън. — Лицето му не е представено с реални детайли. Трудно е да се определи възрастта. Но ако човек знае нещо за ситуацията и за човека, със сигурност може да се каже, че това е Зейн. Изумително.
	— Хана беше изкусен художник — каза Вирджиния. — Тя можеше да рисува традиционни портрети. Направи два чудесни портрета на приятелката си Абигейл. Имам ги и двата. Но що се отнася до поредицата _Видения_, тя използва по-абстрактен подход — вероятно защото работи по спомени и сънища. Не притежаваше снимки на Зейн и неговите последователи.
	— Никой не притежава — каза мрачно Кабът. — Поне никой от тези, които сме успели да открием. Как получи портретите на Абигейл Уоткинс?
	— Абигейл ги остави на Хана, но за Хана бе мъчително да ги гледа, след като Абигейл умря. Тя настоя аз да ги пазя. Каза, че някой ден някой може да си спомни за Абигейл и да дойде да потърси картините. Съмнявам се, че това някога ще се случи, но обещах на Хана да се погрижа за тях. Съхранявам ги в същото хранилище, където пазя серията _Видения_.
	Погледът на Кабът се изостри.
	— Разкажи ни за тази картина на Зейн.
	Вирджиния пое дълбоко дъх. _Това е то_, осъзна тя. Трябваше да ги убеди, че не е жертва на прекалено развихрено въображение.
	— Хана използва определени елементи и детайли, за да идентифицира образите. Това е форма на иконография. Ключовете, които висят от стоманената верига на колана на Зейн, са типичен пример.
	Кабът изучаваше образа.
	— Те показват, че фигурата е на Зейн.
	— Несъмнено — каза Вирджиния.
	Ансън посочи групичката от осем малки фигурки на заден план.
	— Децата от хамбара — каза той. — Ти и Кабът, Джак, Макс и другите.
	— Да — каза Вирджиния. — Ние почти винаги сме изобразени в една и съща поза, на едни и същи места в картините.
	Кабът вдигна очи.
	— Почти винаги?
	— Последната картина е малко по-различна. Едно от момичетата държи книга. Ще забележите, че тя стои в предната част на групата. Тази фигура съм аз и местоположението ми е ново. В предишните картини съм показана на не толкова предна позиция на платното.
	— Ти държиш онази книга — каза Кабът. — Книгата, която изнесе от хамбара в онази нощ.
	— Майка ми ми я даде сутринта в деня, в който загина. Това е илюстрирана книга с елементарни уроци по математика. Тя я беше направила сама. Хана я беше илюстрирала.
	Ансън стисна зъби.
	— Тези осем малки фигурки представят невинните жертви.
	Кабът съзерцава за момент групичката деца и после поклати глава.
	— Мисля, че те представляват своеобразен съд и съдии в картините. Децата осъждат Зейн за престъпленията му.
	— Съгласна съм — каза Вирджиния. — В картините няма други възрастни освен Зейн. Присъстват само децата. Аз съм добре запозната с творчеството на Хана. Що се отнася до нейното изкуство, аз съм експертът. Тя знаеше това. Сигурна съм, че е очаквала да разбера посланието, което е изпратила чрез тази картина.
	— Каза, че в другите картини фигурата, представляваща Зейн, има тъмна коса до раменете — каза Кабът. — Тук е нарисуван с къса коса.
	— Да — отвърна Вирджиния. — Късата коса, подстригана съвсем модерно, беше първото нещо, което ми направи впечатление.
	Ансън потърка челюстта си.
	— Няма ботуши. Изглежда, че носи маратонки. И черно яке с качулка, дръпната над лицето му.
	— На заден план се вижда малка част от кола — каза Кабът. — Прилича на последен модел. Сребриста или сива. Определено не е черният джип на Зейн.
	— В по-ранните картини няма автомобили — каза Вирджиния.
	Кабът хвърли последен поглед на снимките и после фиксира Вирджиния напрегнато.
	— Мислиш, че тя наистина го е видяла, преди да умре, нали?
	Неговият тон беше изключително неутрален, но точно това качество й показа, че той контролира напълно собствената си реакция на внушението на картината.
	— Да — каза Вирджиния. — Тук става дума за Хана Брюстър. Беше й трудно да се справя с действителността, затова тя рисуваше. Казваше, че това е единственият начин, по който може да стигне до истината.


>	Глава 4

	Ансън отново внимателно разгледа изображението.
	— Възрастта на персонажа в тази картина е неопределена. Зейн е бил на около двадесет и пет, когато е създал сектата си. Сега щеше да е на 40 години.
	— Той толкова успешно е заличил собственото си минало, че изобщо не съумяхме да установим точната му възраст — каза Кабът. — Сигурна ли си, че Хана Брюстър не е напускала острова, след като е донесла при теб първите две картини?
	— Не мога да съм абсолютно сигурна, но нямам основания да се съмнявам в това — каза Вирджиния. — Хана искаше да остане скрита. Защо питаш?
	Кабът посочи колата в задния план на картината.
	— Ако си права, ако Брюстър наистина е видяла Куинтън Зейн, трябва да приемем, че той е взел ферибот до острова. Тези общности на островите Сан Хуан са малки. Възможно е и някой друг да го е забелязал.
	Вирджиния почувства как вълна на облекчение премина през цялото й тяло.
	— Това означава ли, че ще се заемете с моя случай? — попита тя.
	— О, да — отвърна Кабът. — Определено ще се заемем със случая.
	Ледената увереност в тихо произнесените думи смути Вирджиния. _Границата между обективния подход и натрапчивата идея е едва доловима_, помисли си тя. Би трябвало да го знае. Самата тя се колебаеше около тази граница години наред.
	Искаше частен детектив, който да се отнесе сериозно към опасенията й. Затова беше издирила Ансън Салинас. Надяваше се, че ще може да се посъветва с него, и изпита изключително облекчение, когато откри, че се намира в Сиатъл и има детективска агенция. В момента беше наясно, че Ансън ще участва, но едва ли ще е човекът, който ще работи активно по случая. Вече беше сигурна, че ще си има работа главно с Кабът Сътър.
	Сякаш прочел мислите й, Кабът срещна погледа й.
	— Какво има? — попита той. — Да не би да си се разколебала?
	Тя потропа с пръсти по бюрото.
	— Току-що ми хрумна, че за мен е едно да се питам дали Зейн все още е жив и друго — дали е убил Хана Брюстър. В края на краищата аз съм клиентът. Имам право на подозрения.
	— Но е съвсем друго, ако разследващите са съгласни със собствената ти конспиративна теория, нали?
	— Мисля, че трябва да се постараем да се придържаме към някаква степен на обективност в случая — каза тя, опитвайки се да даде дипломатичен отговор.
	— Съжалявам — каза Кабът. — Избрала си грешната агенция за разследвания, ако искаш обективност. Що се отнася до Куинтън Зейн, това е централата на Конспирацията.
	Ансън се намръщи.
	— Престани да плашиш клиента, Кабът. — После се обърна към Вирджиния. — Не се безпокой. Въпреки първото впечатление, той е много добър детектив. Всъщност след военната служба няколко години беше началник в полицията.
	— Наистина ли? — Вирджиния погледна Кабът. — Защо напусна работата си като началник в полицията?
	— Бях уволнен — отвърна Кабът.
	Тя не знаеше как да реагира на това.
	— Разбирам.
	— Сега да се върнем към нашата конспиративна теория — каза Кабът. — Изглежда, че първата стъпка ще бъде да посетя острова, където е умряла Хана Брюстър. Ще изтегля разписанието на фериботите и ще видя кога ще мога да отида до там.
	Вирджиния усети, че губи контрол над ситуацията. Време беше да поеме инициативата.
	— Не си прави труда — каза тя. — Посещавала съм Лост Айлънд толкова често, че съм запомнила разписанието. Островът се обслужва от частен ферибот веднъж дневно в ранния следобед. Ако си с автомобил, препоръчително е да направиш резервация.
	— Добре — каза Кабът. — Ще взема първия възможен ферибот.
	Тя му се усмихна хладно.
	— Аз също.
	За миг той остана абсолютно неподвижен. Тя разбра, че се опитва да реши как да се държи с нея.
	— Това не е добра идея — каза той накрая.
	— Не съм искала мнението ти по въпроса. Имам резервация за ферибота утре. Можеш да се присъединиш към мен, ако все още искаш да приемеш тази работа.
	— Заемам се с тази работа — отговори той съвсем спокойно.
	Ансън въздъхна страдалчески.
	— Опасявам се, че Кабът все още учи правилата, що се отнася до деликатните отношения с клиентите, но както ти казах, той е адски добър детектив, Вирджиния. Уверявам те, че знае какво прави.
	— Ще повярвам на думите ти.
	Вирджиния затвори таблета си и го напъха в торбата.
	— Не е като да имам много възможности, нали?
	Кабът си позволи лека усмивка.
	— Не.
	— Добре. Направила съм резервация за колата на ферибота, така че аз ще шофирам. Ако ми дадеш адреса си, утре сутринта ще те взема. Ще трябва да тръгнем от Сиатъл до седем и половина, за да хванем първия от двата ферибота, с които ще стигнем до острова.
	— Не е нужно да си правиш труда да ме взимаш — каза Кабът хладно. — Ще бъда пред вратата ти малко преди седем и половина.
	Тя се поколеба, след което реши, че няма нужда да спори по въпроса кой кого да вземе. Даде му адреса си.
	— Това е жилищен блок — добави тя. — Ще се видим във фоайето.
	— Ще бъда там.
	Това беше обещание. Думите му бяха наситени с такава енергия, която я накара да потръпне. Имаше чувството, че е наела не просто професионален детектив — беше отприщила природна стихия.
	— Добре — каза тя, защото наистина нямаше какво друго да каже. Обърна се към Ансън и се усмихна топло. — Радвам се, че те видях отново, Ансън.
	Той стана и заобиколи бюрото, за да й помогне да облече шлифера си.
	— И аз се радвам, че те видях, Вирджиния — каза той и й отвори вратата. — Не се безпокой за Кабът. Не го бива много в отношенията с клиентите, но ще свърши работата.
	— Това е всичко, което искам — каза Вирджиния. Тя излезе покрай него в коридора. — Не се безпокой за поведението му. Свикнала съм да работя с темпераментни ексцентрични личности.
	Имаше удоволствието да види изуменото изражение на Кабът, преди Ансън бързо да затвори вратата.
	По някаква необяснима причина изведнъж й стана много по-весело. Тръгна надолу към асансьора и натисна бутона за повикване.


>	Глава 5

	Кабът отиде до прозореца и погледна надолу към мокрия от дъжда тротоар на „Уест авеню“. Чувстваше се изпълнен с енергия и едновременно с това вбесен. Не можеше да си спомни кога за последен път беше изпитвал толкова странна смесица от емоции. Освен това не можеше да изхвърли от ума си последните думи на Вирджиния.
	_Свикнала съм да работя с темпераментни ексцентрични личности._
	_Друг път си свикнала, госпожице._
	„Кътлър, Сътър и Салинас“ заемаха малък апартамент с кабинети на четвъртия етаж на търговска сграда, недалеч от пазара „Пайк Плейс“. Местоположението беше добро. Наистина, не беше моден скъп адрес в някоя от блестящите кули в центъра, но беше прилична локация. Освен това имаше предимството на дискретен, непривличащ вниманието вход, който допадаше на онези, които търсеха услугите на детектив.
	— Какво мислиш за нея? — попита той, без да обърне глава.
	Ансън въздъхна тежко.
	— Мисля, че Вирджиния Трой има много въпроси без отговори за миналото. — Той замълча. — Също както и всички останали, оцелели след стореното от Зейн.
	— Включително Макс, Джак и аз.
	— Знаеш ли, след онзи пожар в лагера помолих за услуга всички, които познавах в правоохранителните органи, в опит да открия Зейн. Но няколко месеца по-късно, както се предполага, той умря в удобен сценарий при пожар в морето.
	— Той е инсценирал собствената си смърт, защото е знаел, че ти никога няма да спреш да го търсиш.
	— А сега ти, Макс и Джак сте по следите му. Днес светът е различен. Разполагаме с много нови технологии. Рано или късно ще го откриете, ако приемем, че е жив.
	— Той все още е там някъде, Ансън. Знам го.
	— Не оспорвам това. Никога не съм вярвал на онази история с пожара на яхтата.
	Кабът се обърна.
	— Вирджиния почти призна, че Хана Брюстър е била на границата, ако не и съвсем луда.
	— Трябва да имаш предвид, че Хана Брюстър е била последната връзка на Вирджиния Трой със сектата, последният човек, който би могъл да й даде някакви отговори за миналото — каза Ансън. — Но Брюстър е мъртва и Вирджиния е останала сама с множество въпроси без отговор. Тя трябва да знае дали Брюстър наистина е халюцинирала, когато е нарисувала последната си картина.
	— Ние също трябва да разберем това.
	— Да — отвърна Ансън. — Добре, казах ти какво мисля за нея. А ти какво мислиш?
	Кабът се опита да прецени първоначалните си впечатления. Вирджиния Трой се криеше зад хладна резервираност и трудно можеше да бъде разбрана. Долавяше у нея някои противоречия, които не би могъл в този момент да определи.
	Не беше изненадан да научи, че тя притежава собствена художествена галерия. Кабът за първи път срещаше някой, който притежава галерия, но по дяволите, Виржиния наистина изглеждаше така, както би трябвало да изглежда една галеристка: елегантна, изискана, изтънчена.
	Но тя съвсем нямаше елитарното поведение, каквото би могъл да очаква от жена, движеща се в артистичните среди.
	Тъмната й коса беше опъната назад и прихваната в строг кок, който подчертаваше проницателните й златистозелени очи. Очилата с черни рамки допринасяха за хладната аура „гледай-но-не-докосвай“.
	Той заключи, че под тази фасада протичаха бурни процеси. Разбираше го, защото подобна енергия пламтеше дълбоко и у него. И двамата ще трябва да се научим да насочваме този огън, нали?
	Дрехите й — тъмен панталон и вталено сако в наситен тъмноръждив цвят — изглеждаха скъпи. А също така и ботушите.
	Какво караше мъжете да обръщат внимание на жена в ботуши с висок ток?
	— Изглежда, че се справя добре с работата в галерията си — каза Кабът.
	Ансън присви устни.
	— Успешно, бих казал. Но не мисля, че чак тъне в пари. Ще направя малко проучване на галерията и ще видя какво мога да намеря.
	— Няма пръстен.
	— Забеляза, нали?
	Ансън изглеждаше развеселен.
	— Какво? — каза Кабът.
	— Нищо — отвърна Ансън прекалено бързо.
	— Каза, че съм ексцентричен.
	— Не точно. Всъщност каза, че е свикнала да общува с темпераментни ексцентрични художници.
	— От което ясно се подразбира, че ме класифицира в една и съща категория с нейните темпераментни ексцентрични художници.
	— Е, ако това е някакво утешение, бих казал, че ти не си темпераментен. Точно обратното. Не си по големите драми, със сигурност.
	Кабът изстена.
	— Благодаря ти.
	— Предполагам, че това е резултат от обучението по бойни изкуства. — Ансън се наведе напред и скръсти ръце върху бюрото си. — Да продължим нататък. Мисля, че Вирджиния Трой има сериозна причина да иска да отиде на този остров и да зададе някои въпроси.
	— Аз също — каза Кабът. — Мислиш ли, че трябва да уведомим Макс и Джак, че е възможно да имаме нова следа към Зейн?
	— Това не е следа, а слух. Основава се на халюцинациите на една жена, която, съдейки по всичко, е била клинично луда. Джак работи като консултант в Чикаго. Трябва да се концентрира върху работата си там. И защо да прекъсваме медения месец на Макс и Шарлът, ако не разполагаме с нищо конкретно? Предлагам да разберем с какво точно си имаме работа, преди да се хвърлим в дълбокото.
	— Добре. — Кабът се отправи към кабинета си. — Ще довърша документите по случая със застраховката, за да можеш да изпратиш сметката на клиента.
	— Още нещо. Онзи адвокат отново се обади.
	— Бърли? — Кабът спря на прага. — Какво искаше, по дяволите?
	— Същото, което и първия път. Иска да говори с теб.
	— Предаде ли му отговора ми?
	— Дума по дума. Казах му, че през целия си живот не си имал връзка със семейството на майка си и нямаш намерение да променяш тази ситуация сега. Но трябва да ти кажа, че той е доста упорит тип.
	— И аз съм такъв.
	— Искаш ли съвет?
	— Не. Но ще ми го дадеш, нали?
	— Да — отвърна Ансън. — Защото съм абсолютно сигурен, че Бърли няма да се откаже. Разбери каква е целта му, след което можеш да вземеш обосновано решение.
	— Решението ми вече е обосновано от факта, че семейството на майка ми се е отрекло от нея, когато е избягала с биологичния ми баща.
	— Израснало е ново поколение, след като майка ти е била изхвърлена от семейство Кенингтън — каза Ансън. — Бъди разумен. Може би някой е разбрал какво се е случило преди толкова години и иска да се свърже с теб. Трябва да предложиш възможност за комуникация.
	— Ако това е вярно, защо ще го прави чрез адвокат? Никой не обича да му се обажда адвокат.
	— Изборът е твой — каза Ансън. — Но ти казвам, че Бърли няма да се откаже.
	— Добре. — Кабът влезе в кабинета си. — Ще му върна обаждането. Ще чуя какво има да каже и тогава ще го пратя по дяволите.
	— Точно така. Оставих номера на бюрото ти.
	Кабът влезе в кабинета, затвори вратата и седна. Единственото, което нарушаваше дзен хармонията на бюрото му, беше бележката с името на Бърли и телефонния му номер.
	Той се загледа в цифрите. Ансън беше прав. Адвокатите по принцип не се отказваха и не изчезваха, ако не успеят да намерят някого по телефона; поне не и добре платените адвокати. Адвокат, който се обажда от името на семейство Кенингтън от Сан Франциско, трябва да бе много добре платен.
	Семейството на майка му контролираше империя с ограничен брой акционери, създадена в Калифорния по време на златната треска в края на XIX век. Първоначалният източник на богатството обаче не беше златото. Томас Дж. Кенингтън очевидно е бил прекалено умен, за да губи време, преследвайки фантазия с кирка и лопата. Вместо това той изградил малка империя, която продавала кирки, лопати и друго оборудване на златотърсачите, преследващи фантазиите си.
	По-късно Кенингтън и неговите наследници инвестирали в петрол и железопътни линии. В крайна сметка тези класически източници на приходи отстъпили на по-модерно и по-разнообразно портфолио, включващо ценни недвижими имоти в Калифорния. „Не можеш да сбъркаш с имот на крайбрежието“, било мотото на Кенингтън от 30-те години на миналия век.
	Тези думи се бяха доказали като печеливши в живота.
	В продължение на почти пет десетилетия Уитакър Кенингтън бе оглавявал „Кенингтън Интернешънъл“. Кабът никога не беше срещал дядо си и това не би могло да се промени, защото преди два месеца Уитакър Кенингтън бе починал от сърдечен удар. Той беше на осемдесет и пет години и имаше трети брак. Семейството запази точните обстоятелства на смъртта му неизяснени, позовавайки се на правото на лична тайна. Но те не можеха да контролират слуховете. Старецът бил в леглото с любовницата си в момента на смъртта си.
	Семейство Кенингтън бяха гениални, що се отнася до бизнеса, но се бяха прочули и със семейните си драми. Бяха известни с избухливия си нрав. Не забравяха обидите, враждуваха поколения наред и обикновено съсипваха браковете си.
	Кабът посегна към телефона на бюрото. _Да приключа с това_, помисли си той. После можеше да започне да мисли за следващата сутрин и за Вирджиния Трой.
	На второто позвъняване му отговори жена със спокоен, школуван глас.
	— _Бърли Хамънд._
	— Кабът Сътър отговаря на обаждане от… — Кабът погледна към бележката. — От Дж. Л. Бърли.
	— Да, разбира се, мистър Сътър — школуваният глас незабавно стана по-сърдечен. — Мистър Бърли очаква обаждането ви. Опасявам се, че говори по другата линия. Ще почакате ли?
	Кабът погледна часовника си.
	— Има трийсет секунди.
	Бърли веднага се обади.
	— Благодаря ви, че ми отговорихте, мистър Сътър.
	Беше глас на адвокат: искрен, надежден, много, много любезен. Беше глас, подходящ за разказване на истории на съдебните заседатели. _Дами и господа, имате рядката възможност да поправите една ужасна несправедливост. Клиентът ми е невинен._
	— Получих вашето съобщение — каза Кабът. — За какво става дума?
	— Несъмнено сте наясно, че дядо ви почина преди два месеца.
	— Разбрах.
	— Моята фирма е натоварена с управлението на наследството. Както вероятно предполагате, ситуацията е много сложна.
	— Това е ваш проблем.
	— Обаждам ви се, за да ви уведомя, че съгласно малка техническа подробност в завещанието вие имате право да получите една добра сума.
	Кабът замря.
	— Това да не е обичайното завещание от един долар, признаващо ме за наследник, за да не мога да обжалвам на основанието, че дядо ми не е знаел за съществуването ми?
	— Мога да ви уверя, че става дума за значително повече от един долар — каза Бърли. — Въпросната сума е двадесет и пет хиляди долара.
	Определено бе повече от символичния долар, който се използваше, за да се възпрепятства член на семейството да получи основание за завеждане на дело. Но двайсет и пет бона бяха джобни пари за наследството на Уитакър Кенингтън — вероятно еквивалент на един долар за старото копеле.
	_Ала също така е неочаквано добра печалба в моя свят_, помисли си Кабът. Това щеше да покрие наема за скъпия му апартамент в Сиатъл за няколко месеца и може би щеше да остане нещо, което да се използва за обновяване на компютърната система на агенцията.
	— Трябва да призная, че съм изненадан — каза той. — Имате ли представа защо старецът е решил да признае съществуването ми?
	— Към края на живота си хората често размислят върху миналото и изпитват съжаление — каза Бърли.
	— Чух, че е умрял в леглото на любовницата си. Не изглежда да е прекарвал много време в размисли за миналото.
	— Не вярвайте на всичко, което виждате в медиите. За съжаление, обстоятелствата около смъртта на мистър Кенингтън осигуриха храна за таблоидите. Дядо ви беше доста колоритна личност.
	— Това е един от начините да бъде охарактеризиран.
	_Подъл, злопаметен, тираничен женкар е другият начин_, каза Кабът под носа си.
	— Както казах, вие трябва да получите двайсет и пет хиляди долара — продължи Бърли, — но става дума и за някои документи.
	— Разбира се. Просто ги изпратете до офиса ми.
	— Боя се, че е малко по-сложно. Най-лесният и бърз начин да се справим с това е да дойдете лично.
	— Работя по един случай. Ще ви се обадя, когато съм свободен.
	Бърли се разсмя.
	— Не ви предлагам да си правите труда да пътувате до Сан Франциско. Моя работа е да тичам насам-натам. Мога да долетя с чека в Сиатъл утре, ако това е удобно.
	— Не, не е.
	— Няма да отнеме повече от десет минути, за да обясня техническите подробности в завещанието. След като подпишете документите, парите ще бъдат ваши.
	— Добре, но както ви казах, аз работя по един случай. Ще бъда извън офиса през следващите няколко дни. Ще се свържа с вас, когато се върна.
	— Страхувам се, че въпросът е неотложен — каза Бърли.
	Кабът замълча, за да възприеме тази информация.
	— Какво ще стане, ако не подпиша тези документи?
	— В такъв случай се боя, че не съм упълномощен да ви дам чека. Както казах, ситуацията е доста сложна.
	— Какъв срок имам?
	— Надявах се да можем да приключим това утре или вдругиден.
	— Според моя опит един добър адвокат обикновено може да отлага безкрайно, когато му е удобно.
	— Мистър Сътър, приканвам ви да не забравяте, че тук са заложени двадесет и пет хиляди долара. Ако отлагате прекалено дълго, друга клауза в завещанието ще влезе в сила и ще отмени това.
	— Изпратете ми копия от тези документи. Ще ги прегледам.
	Бърли се изкашля.
	— Както казах, въпросът е сложен. Бих искал да съм там, за да обясня подробностите.
	— Вижте, нямам време да споря за това. Изпратете документите. Ще се свържа с вас, след като ги прегледам.
	— Много добре, щом настоявате. — В гласа на Бърли се долавяше раздразнение, но въпреки това отстъпи. — Вашият случай трябва да е много важен, щом сте готов да отложите получаването на чек за двадесет и пет хиляди долара.
	— Нямате представа.
	— Ще се надявам скоро да се срещна с вас — каза Бърли. — Междувременно, имайте предвид, че залогът е двадесет и пет хиляди долара.
	— Ще го имам предвид.
	Кабът приключи разговора и за миг остана загледан в телефона. После се изправи, заобиколи бюрото и отвори вратата на кабинета си.
	Ансън вдигна очи от компютъра си.
	— Е? — попита той.
	Кабът подпря рамо на рамката на вратата и пъхна палеца си в кожения колан.
	— Според адвоката по наследството на Уитакър Кенингтън старецът очевидно е променил отношението си и ми е оставил двайсет и пет бона.
	Ансън изсумтя.
	— Според повечето хора това е едно добро малко наследство. Но като се има предвид, че това е наследството на Уитакър Кенингтън, бих казал, че е по-скоро символичен подарък.
	— Така е. И все пак, двадесет и пет хиляди са си двадесет и пет хиляди.
	— Не споря.
	— Но тук става интересно — каза Кабът. — Според Бърли трябва да подпиша някакви документи, преди да мога да осребря чека. Нещо повече, той е готов да лети до Сиатъл и да се срещне с мен тук, в кабинета ми, за да ми помогне да подпиша документите.
	Веждите на Ансън се вдигнаха.
	— Хм.
	— Освен това, както изглежда, има някаква спешна необходимост да се подпишат споменатите документи. Ако не ги подпиша, ще загубя парите.
	Ансън се облегна в стола си.
	— Не знам много за завещанията и попечителските фондове. Сигурен съм, че въпросът с наследството на дядо ти е доста сложен. И все пак това звучи малко странно.
	— И на мен така ми се стори. Накара ме да си припомня старата поговорка „Няма такова нещо като безплатен обяд“.
	— Да, но не бива да забравяш, че съществува и такова нещо като разкаянието на един дядо, който никога не е имал връзка с внука си.
	— Той нямаше нужда от мен — каза Кабът. — Благодарение на трите си брака има достатъчно потомци и множество внуци.
	— Което може да обясни защо твоето наследство не е точно смайващо — каза Ансън. — Всички тези бивши съпруги и техните потомци вероятно се бият за дяловете си от наследството.
	— Не мога да кажа, че ги обвинявам. Този въпрос с документацията ме кара да мисля, че предложението на Бърли не е толкова просто и ясно, колкото изглежда. Казах му да ми изпрати копия от документите, които иска да подпиша, за да ги прегледам.
	Ансън се замисли.
	— Няма да навреди, ако твоят адвокат също ги разгледа. Правната терминология винаги е трудна за разбиране. Обади се на Рийд Стивънс. Свършихме му работа и неотдавна той помогна на Макс с проблем, свързан с някои семейни въпроси. Можеш да му се довериш.
	— Добра идея. Ще се свържа с него.
	Кабът се отдръпна от рамката на вратата и се върна в офиса си.
	Двайсет и петте хиляди определено щяха да му бъдат полезни, но сега единственото, върху което искаше да се съсредоточи, беше пътуването до Лост Айлънд с Вирджиния Трой.


>	Глава 6

	— Нещо ме притеснява — каза Вирджиния.
	Тя седеше зад волана на колата си и наблюдаваше как фериботният екипаж от двама души се подготвя да свали рампата за свързване с малкия пристан на острова. Пътуването от Сиатъл беше продължително, включваше много шофиране, два ферибота и продължително чакане между преходите.
	Двамата с Кабът бяха плътно един до друг от седем и двадесет и пет сутринта, когато го беше заварила да я очаква във фоайето на сградата. Вече наближаваше два следобед. Не можеше да си спомни кога за последен път беше прекарала толкова много време насаме с мъж. И цяла вечност не беше изпитвала този неспокоен трепет. Каза си, че е заради перспективата най-сетне да открие истината за смъртта на Хана Брюстър. Но й се струваше, че истинската причина за вълнението й беше Кабът.
	Това беше опасна територия. По отношение на връзките тя беше една модерна Пепеляшка. Най-добре за всички участници беше тя да се прибере в дома си до полунощ. Някои мъже, разбира се, смятаха тази нейна приумица за истинско предизвикателство, поне първоначално. Но в крайна сметка го приемаха като форма на отхвърляне — каквото си беше. Вярно е, че можеше да си осигури малко повече време с лекарства или с няколко допълнителни чаши вино, но това обикновено й гарантираше паник атака по-късно.
	И тя, и Кабът се стараеха да бъдат дистанцирани и делови по време на пътуването. _Странна връзка_, мислеше си Вирджиния. В някакъв смисъл те бяха близки непознати. Имаха обща история.
	Кабът отклони вниманието си от процеса на спускане на рампата и я погледна.
	— Само едно нещо ли те притеснява? — попита той.
	— Добре, много неща — призна тя. — Но ако приемем, че Зейн е жив, постоянно се връщам на въпроса защо би поел риска да убие жена, която не би могла да му причини никаква вреда?
	— Тръгваш от грешно предположение. Повярвай ми, ако Куинтън Зейн е дошъл тук, за да убие Хана Брюстър, то е, защото е вярвал, че е способна да му създаде проблеми.
	— Ако е смятал, че представлява заплаха, може би е щял да се отърве от нея отдавна.
	— Мисля, че има три възможни обяснения за забавянето. Първото е, че Брюстър винаги е представлявала заплаха за Зейн, но той едва сега е открил къде се крие.
	— Какво е обяснение номер две?
	— Нещо се е променило в света на Зейн. Каквото и да е то, убедило го е, че Брюстър се е превърнала в заплаха.
	— И възможност номер три?
	— Може би Хана Брюстър наистина е изгорила хижата си и сама е скочила от скалите.
	— Защото е халюцинирала.
	— Да.
	Най-после рампата беше спусната. Вирджиния запали двигателя и се приготви да последва един очукан пикап и един седан, слизащи от ферибота.
	— Осъзнавам, че това вероятно е пълна загуба на време, да не говорим за пари — каза тя. — Баба ми беше много разстроена, когато разбра, че съм наела „Кътлър, Сътър и Салинас“. Но след като видях последната картина на Хана, не преставам да си задавам въпроси.
	— А откакто я показа на нас с Ансън, и ние не спираме да си задаваме въпроси.
	Тя подкара бавно надолу по рампата и по тясната главна улица на града.
	— С други думи, двамата сме били обречени да извършим това пътуване.
	— _Обречени_ е прекалено силна дума — каза Кабът. — Какво ще кажеш за _предопределени_?
	— Добре е, че всеки от нас знае откъде идва другият, тоест един от нас може да реши, че другият не е съвсем в ред.
	— Така е — съгласи се Кабът.
	Вирджиния реши да не споменава, че има хора, включително бивши нейни гаджета, които вече бяха стигнали до заключението, че тя не е съвсем в ред. Най-малкото не смятаха, че може да бъде определена като нормална. Едно от предимствата да работиш в света на изкуството беше, че „нормалното“ не се смята за важно изискване за работа.
	Тя премина бавно покрай малкото магазинче за органични храни и кафенето, бензиностанцията, магазина за билкови чайове и шепата малки галерии, показващи произведенията на местни художници.
	— Това е много малко градче — каза Кабът.
	— Да.
	— Познаваш ли някого тук?
	— Запознах се с някои хора, но не мога да кажа, че ги познавам добре. Посещавах Хана няколко пъти годишно, особено след като приятелката й Абигейл се разболя толкова тежко. Хана беше денонощно до леглото й. Тя беше изтощена. Моята галерия не работи в неделя и в понеделник, така че понякога идвах на острова да постоя при Абигейл за ден-два, за да може Хана да си почине.
	Кабът я погледна.
	— Била си добра приятелка на Хана Брюстър.
	— Тя нямаше семейство. Имаше единствено Абигейл и я загуби.
	Кабът прие това без коментар.
	— Някой друг на острова освен Абигейл Уоткинс знаеше ли, че Брюстър е била в сектата на Зейн?
	— Трудно се пази тайна в малка общност, така че е напълно възможно някои хора да знаят за периода на Хана в сектата. Но се съмнявам, че някой знае нещо повече за това. Нито Хана, нито Абигейл говореха за Зейн или за миналото дори с мен.
	— Колко пансиона има на острова?
	— Четири или пет, но повечето са затворени по това време на годината. Доколкото ми е известно, сега работят само два — „Харбър Ин“ тук, в града, и бившият пансион на Абигейл, „Лост Айлънд“. Ще отседнем там. Той е най-близо до хижата на Хана или каквото е останало от нея. Предполагам, че ще пожелаеш да огледаш подробно руините и мястото на скалите, откъдето е скочила или е била блъсната.
	— Някой е наследил бизнеса на Абигейл?
	— Да. Пансионът беше затворен, когато Абигейл навлезе в последните етапи на болестта си. Но да умреш, струва скъпо, така че малко преди смъртта си Абигейл продаде мястото на жена на име Роуз Гилбърт, която се съгласи Абигейл да остане в къщата, докато умре. Сега Гилбърт отново го е отворила, но с някои ограничения. Тя ми каза, че планира голям ремонт и се надява да го отвори за пълна експлоатация през летния сезон.
	Кабът огледа тежките облаци, които се носеха над острова.
	— Имаме малко време, преди да завали. Нека да разгледаме онова, което е останало от хижата на Брюстър.
	— Добре, но те предупреждавам, че почти няма какво да се види.
	— Истината има метафизични свойства.
	— В смисъл?
	— Тя съществува независимо от наличието или липсата на материална среда. Въпросът е да я възприемеш.
	— Еха. Това е впечатляващо. Още една проникновена сентенция от бойните изкуства?
	— Не, току-що го измислих. Предположих, че това ще те подразни.
	Тя се усмихна и спря за кратко в края на главната улица.
	— Подозирах го — каза тя. — В колежа посещавах курсове за самозащита, но инструкторът не ни преподаваше никакви причудливи философски сентенции. Само най-основното.
	— Бягай, ако можеш, защото независимо как изглежда по телевизията, трудно е да се уцели движеща се мишена. Ако не можеш да избягаш, бий се и се бий мръсно. Насочи се към очите. Мисли за всеки предмет около себе си като за оръжие. Удряй бързо и силно, когато ти се удаде възможност, защото ще имаш само една възможност.
	— Да, това почти го обобщава. Както казах, основното.
	— Все още ли практикуваш движенията, на които са те учили? — попита Кабът.
	— Да. — Не беше нужно да обяснява, че упражненията за самозащита, които правеше почти всеки ден, обикновено посред нощ, бяха форма на терапия.
	— Добра терапия — каза Кабът. — Разтоварваща. Начин да се освободиш от гнева. Поне за известно време.
	_Сякаш чете мислите ми_, каза си Вирджиния.
	— Толкова ли е очевидно? — попита тя.
	— Да, за някой, преминал през онова, през което сме преминали ние. Защо, по дяволите, мислиш, че посещавам доджо* два пъти седмично?
	[* Тренировъчна зала за японски бойни изкуства. — Б.пр.]
	— Знаеш ли, след всичките тези години, през които се опитвам да забравя миналото, какво облекчение е да разговарям с някой, който го е преживял.
	— Сигурно е било трудно да се преструваш, че си го оставила зад себе си — каза Кабът. — Аз съм имал предимството да говоря с Ансън и с братята си.
	— Разговаряла съм с добри терапевти, но без особен ефект. Истината е, че то се е случило, а ние бяхме просто деца, безсилни да се съпротивляваме.
	— Вече не сме деца.
	— Не, не сме. Затова сме тук. За да получим някои отговори за миналото.
	— Да — каза Кабът.
	Тя внезапно осъзна, че се чувства много по-добре.
	— Искам само да знаеш, че ако наистина възнамеряваш да ме дразниш, ще трябва да измислиш по-сложни философски сентенции от тази за възприемането на метафизичната истина — каза тя. — Продавам изкуство на много претенциозни колекционери и говоря с художествени критици, сред които има невероятни сноби. В хода на разговора изричаме неща, които действително са недостижими за простосмъртните.
	— Понякога създаваш впечатлението, че нямаш особен респект към изкуството, което продаваш.
	— Респектира ме всяко произведение на изкуството, което включва някакъв намек за истината, колкото и малък да е той, и съм направо очарована от всеки художник, който може да пресътвори тази частица от истината като материална действителност.
	Ъгълчето на устата на Кабът може би малко потрепна.
	— Бива си те — каза той.
	— Благодаря ти. Вече от доста време съм в бизнеса като галерист. Развила съм умения да гледам изкуство и да го продавам.
	— Срещаш ли се с някого от онези художници, които те очароват? — попита Кабът.
	Във въпроса се долавяше искрено любопитство.
	— Научих много отдавна, че е огромна грешка да имаш връзка с художник — каза тя. — Художниците искат само едно нещо.
	— Секс?
	— Не. Това поне би било открита и ясна цел. В действителност единственото нещо, което те обикновено искат, е да излагам творбите им в моята галерия. И ако картините не се продават, обвиняват мен. Така че вече не се срещам с художници.
	— Аха.
	Тя го погледна бързо и отмести поглед.
	— Сигурна съм, че и ти имаш подобни проблеми в твоята работа.
	— „Кътлър, Сътър и Салинас“ имат някои основни правила, едно от които е никога да не спим с клиент.
	— Изглежда разумна политика.
	_И си е много разумна политика_, помисли си тя. Имаше чувството, че само нещо с потресаващо значение би накарало Кабът Сътър да наруши правилата.
	По някаква неясна причина дразнещата възбуда, която изпитваше, малко се уталожи.
	Тя зави по необозначения път, който се виеше сред скалните зъбери. Няколко километра по-нататък стигна до настланата с чакъл алея, която водеше към руините на хижата на Хана. Вирджиния спря колата. Единствените оцелели части от малката постройка бяха каменната камина и коминът.
	Кабът поседя мълчаливо за известно време, изучавайки гледката. После посегна към задната седалка за сакото си, отвори вратата и излезе.
	Вирджиния разкопча предпазния колан, взе палтото си и излезе от колата. Острият, хладен вятър откъм пролива заплющя в косата й. Тя облече палтото и застана до Кабът. Двамата се взираха в мрачната картина.
	— Трябва да е бил адски пожар — каза Кабът след известно време. — Изгоряло е всичко — чак до бетонната основа. Определено не е обикновен битов пожар.
	— Казах ти, разследващите органи смятат, че Хана е подпалила хижата, преди да се хвърли от скалата.
	— Имат ли предположение защо би изгорила къщата, преди да се самоубие? — попита Кабът.
	— Роуз Гилбърт, жената, поела пансиона „Лост Айлънд“, ми каза, че според местните жители Хана се е чувствала принудена да унищожи изкуството си, преди да посегне на живота си.
	— Ако е така, защо ще ти изпрати апарата със снимката на последната си картина.
	Това не беше въпрос.
	— Именно — каза Вирджиния.
	Кабът бавно обиколи бетонната основа, като от време на време спираше да вдигне овъглено парче дърво или почерняла метална част.
	След известно време се върна при нея.
	— Властите имат ли някаква представа откъде точно е скочила? — попита той.
	— Или е била блъсната? Предполагам, че може да е навсякъде по ръба на скалите. Мисля, че е някъде наблизо.
	— Хижата гледа към скалите.
	— Да.
	— А вратите?
	— Една отпред — приблизително на мястото, където си застанал, и една отзад, откъм кухнята.
	Кабът застана на предния край на бетонната основа и заоглежда скалите. Вирджиния го наблюдаваше мълчаливо, скръстила ръце. Почувства, че той навлиза в някаква лична ментална зона. Това не беше нещо, което цели да впечатли клиента. Бе виждала художници в сходно състояние, когато бяха потънали дълбоко в работата си и бяха изцяло фокусирани върху вътрешната си визия.
	— Ако е бягала, за да спаси живота си, тя щеше да тръгне по алеята към главния път — каза той. — Инстинктът щеше да надделее. Щеше да поеме наляво към града. Ако е била преследвана, убиецът щеше да я настигне близо до този завой на пътя. Точно там би трябвало да падне от ръба.
	Посочи натам с едната си ръка.
	Вирджиния се замисли за момент.
	— Мисля, че аз щях да се насоча към гората. Тя е по-близо до хижата и шансовете да се скрия сред дърветата през нощта щяха да са по-големи.
	Кабът я погледна, леко вдигнал вежди, сякаш бе успяла да го изненада.
	— Права си — каза той. — Това е едно много проницателно съждение.
	— Благодаря — каза тя, стараейки се да запази тона си безупречно учтив.
	Очевидният сарказъм изобщо не го засегна, защото той продължи да следва собствената си логика.
	— Можем да допуснем, че Брюстър не се е насочила към гората, защото няма признаци на насилие — каза той. — Ако е била убита някъде на сушата и след това е била хвърлена от скалите, щеше да има следи от борба, някакви признаци, че е била мъртва, преди да падне във водата.
	— Добре, разбирам разсъжденията ти. Какво значение има къде е паднала от скалите?
	— Това би ни дало още някои твърди факти. — Кабът отново се обърна към скалите. — Ако вече е била взела решение да отнеме собствения си живот, тя щеше да отиде към тези скали. Това е най-близкото разстояние до водата и пропастта е дълбока. Шансът да оцелее след падането е нищожен.
	Той се запъти към острите оголени скали. Вирджиния кръстоса ръце пред себе си, за да се предпази от силния вятър, и го последва.
	Кабът не тръгна по покритата с чакъл алея. Вместо това той пресече направо през калната поляна. Вирджиния го последва, но остана на няколко крачки разстояние, за да не го притеснява.
	Той се спря непосредствено пред скалния масив, посегна и вдигна малка мокра картонена кутия.
	Вирджиния побърза да го настигне.
	— Какво е това?
	— Кутия домакински кибрит — каза Кабът. — От онзи, дългия, който се използва, за да се запалят подпалките в камината.
	Вирджиния си припомни случаите, когато беше посещавала Хана. Винаги имаше огън в камината. Това бе един от детайлите, които забелязвате, ако имате сериозна фобия към откритите пламъци.
	— Хана държеше кутия кибрит върху полицата на камината — каза тя.
	Кабът погледна назад, към останките от хижата.
	— Тя е запалила хижата, за да унищожи последната си картина, и след това е побягнала към това място на скалите. Вероятно не е осъзнавала, че все още държи кутията кибрит, докато не е стигнала до тук. Хвърлила е кибрита точно преди да скочи.
	Вирджиния пое дълбоко дъх и бавно издиша.
	— В такъв случай властите са прави.
	Кабът погледна кутията в ръката си.
	— Да. Но истинският въпрос е защо тя е смятала, че трябва да предприеме такива крайни мерки.
	— Местните ще ти кажат, че тя е била повече от малко луда.
	Очите на Кабът бяха студени като стомана.
	— Местните хора не знаят това, което знаем ние за нейното минало.
	— Не — каза Вирджиния. — Аз се придържам към първоначалната си теория. Хана е вярвала, че Куинтън Зейн се е върнал от света на мъртвите. Тя ми е изпратила предупреждение под формата на последната си картина, а след това е унищожила картината.
	— Има само една основателна причина да е направила това — каза Кабът.
	— Страхувала се е, че Зейн може да види картината.
	— Така изглежда.
	— Може би халюцинациите най-сетне са завладели ума й.
	— Може би — каза Кабът. — Не можем да изключим факта, че може да е изпаднала в делириум. Но също така не можем да пренебрегнем възможността да е видяла нещо или някой, който я е накарал да мисли, че Куинтън Зейн все още е жив.
	Той тръгна към колата. Вирджиния докосна ръкава на сакото му. Той спря веднага и се обърна. Не каза нищо, просто чакаше.
	— Благодаря — каза тя.
	— За какво?
	— Защото повярва, че Хана Брюстър не е посегнала на живота си в момент на лудост. Защото прие сериозно опасенията ми за Куинтън Зейн.
	— Що се отнася до Куинтън Зейн, винаги съм сериозен.


>	Глава 7

	Никога досега Тъкър Флеминг не беше влизал с взлом в нечий дом — онлайн светът осигуряваше много по-лесни и далеч по-безопасни начини за кражба. Но той направи проучване в интернет и стана ясно, че кражбата всъщност е изненадващо проста и ясна работа.
	Номерът беше да не те хванат.
	Апартаментът на Вирджиния Трой на третия етаж не беше голямо предизвикателство. Трябваше да преодолее алармената система на вратата на фоайето, но това беше лесно. Почака, докато една от живеещите там тръгна да влиза, носейки някакви големи пакети, а той предложи да й държи вратата. Кутията с инструменти и безупречната му униформа с логото на несъществуваща компания за водопроводни услуги се оказаха магически.
	След като влезе в апартамента на Трой, отново се оказа късметлия. Алармената система беше някакъв боклук, серийно производство, използващ старомодна безжична технология — достатъчно лесна, за да я блокира с устройството, което беше изобретил, ползвайки компоненти, купени онлайн.
	Той стоеше насред дневната на Трой и движеше тесния лъч на фенерчето си из пространството. Обзавеждането беше в различни топли нюанси, които го караха да мисли за мед и уиски. Не беше изненадващо, че имаше няколко произведения на изкуството, разпръснати из стаята. Лъчът светлина танцуваше по стъклена купа, която грееше в ярки сини и жълти цветове. Две абстрактни картини в богати, ярки като бижута тонове рамкираха канапето.
	Той не беше дошъл тук заради изкуството.
	Прекоси лъскавия дървен под, избягвайки килимчетата, за да не остави отпечатъци от обувките си, и тръгна по коридора. Търсеше стая, която да прилича на домашен офис. Бизнес дама като Вирджиния Трой със сигурност имаше такъв.
	Намери спалня, превърната в библиотека. Имаше диван, който вероятно се разгъваше и като легло. Стана му забавно, когато видя много истински книги по рафтовете. Наистина, кой четеше книги в наши дни, когато онлайн вселената предлагаше безкраен спектър от развлечения?
	Разбира се, в ъгъла имаше бюро. Кобалтовосиньо стъклено преспапие притискаше малък куп фактури, бизнес кореспонденция и каталози от галерии.
	Той не беше дошъл и за обичайните документи.
	Отвори първото чекмедже и започна да търси ключа към миналото.
	В началото всичко изглеждаше толкова лесно, толкова просто — до момента, в който Хана Брюстър бе скочила от скалата.
	Брюстър беше най-добрият му залог и когато тя излезе от играта, беше принуден да потърси нов подход. Не можа да повярва на късмета си, когато откри, че собственица на галерия на име Вирджиния Трой е била единствената истинска връзка на Брюстър с външния свят.
	Веднага разбра, че името Трой не може да бъде съвпадение. Когато научи, че Вирджиния е дъщерята на Кимбърли Трой, почти изпадна в еуфория.
	Веднага започна да проучва света на Вирджиния Трой. Казваше си, че не може да си позволи да пришпорва процеса, но изпадна в паника, когато откри, че тя се е свързала с Ансън Салинас седмица след смъртта на Брюстър. Имаше само едно смислено обяснение — Трой се беше натъкнала на нещо, което я бе накарало да осъзнае, че има много скрити пари. Тя търсеше ключа. Очевидно не знаеше, че го притежава, в противен случай вече щеше да е открила липсващото богатство.
	Не откри никаква полезна информация в бюрото.
	Малко по-късно се отказа от търсенето и излезе в коридора. Когато мина покрай съседния апартамент, чу приглушени стъпки от другата страна на вратата. Смъкна козирката по-ниско над очите си. Отмина асансьора и бързо се отправи към стълбите.
	Щом влезе в гаража, той се измъкна през сервизната врата, водеща към алеята. Колата му беше в една странична улица на няколко пресечки.
	Той седна зад волана и бавно се отдалечи от бордюра. Имаше още едно място, което трябваше да претърси, преди да се откаже. Това вероятно щеше да бъде загуба на време, но трябваше да провери подробно. Залогът беше твърде голям. Смъртта на Брюстър беше непредвидена беда. Вече почти чуваше тиктакането на часовника. Трябваше да изпревари събитията.
	Следващата стъпка беше да влезе в галерията на Трой. По-рано той беше преминал бавно покрай входа й и видя жена на средна възраст, която седеше зад бюрото — без съмнение, помощничка на Трой. Щеше да почака до по-късно вечерта.
	Последните думи на Брюстър прозвучаха в ума му. _Глупак си, че се върна. Ключът принадлежи на децата. Наистина ли мислиш, че биха забравили какво причини на семействата им? Ти си мъртъв. Просто още не го знаеш._
	Луда кучка.


>	Глава 8

	— Да, няколко гости бяха отседнали тук в нощта, когато Хана умря — каза Роуз Гилбърт. — Не бяха много. Третият етаж все още е затворен за ремонт. Но имах двойка младоженци, които изобщо не напускаха стаята си, освен по време на хранене, и възрастна двойка, която се интересуваше от наблюдение на птиците. Защо питате?
	Кабът остави Вирджиния да отговори на въпроса.
	— Кабът е частен детектив — обясни Вирджиния. — Помолих го да разследва смъртта на Хана.
	Роуз изсумтя.
	— Имах чувството, че не сте доволна от това, което ви казаха онези полицаи от другия остров.
	— Просто искам по-обстойно разследване — каза Вирджиния.
	Роуз кимна мрачно.
	— Разбирам. Това беше шок, определено.
	Роуз беше набита, яка жена в началото на шейсетте, която имаше вид на застаряваща рокерка, с дрезгав от пиене и пушене глас. Сивата й коса беше подстригана късо и стърчеше. Носеше дънкови панталони и избеляла дънкова риза, подчертана от груб кожен елек. Коланът й беше осеян с много метални инкрустации, които подхождаха на металните шипове на ушите й.
	Кабът предположи, че големият джип четири по четири, паркиран зад пансиона, е неин. Лъскавата малка компактна кола на Вирджиния беше единственото друго превозно средство. Двамата с Вирджиния бяха единствените гости тази вечер.
	Бяха вечеряли в малко кафене в града — гъста вегетарианска яхния и селски пълнозърнест хляб. Беше си поръчал бира и не се изненада, когато Вирджиния поръча чаша вино. Подхождаше на изискана собственица на галерия.
	Когато се върнаха в пансиона, Роуз ги покани да се присъединят към нея в ретро салона на чаша уиски. Тя се извини за ограничения избор.
	— Няма смисъл да зареждам бара, не и по това време на годината. Няма достатъчно гости. Пия само уиски, така че това е всичко, което мога да предложа.
	Салонът беше украсен с удивително много бродерии. На стените висяха няколко големи, изкусно избродирани сцени. Кабът не беше експерт, но покривката върху облегалката на дивана изглеждаше ръчна изработка. Също така и килимчетата в стаята. Почти върху всички повърхности имаше плетени покривчици. Роуз Гилбърт не изглеждаше да си пада по ръкоделието. Той предположи, че бродериите вероятно са останали от предишната собственица на пансиона — Абигейл Уоткинс.
	Роуз се беше отпуснала в големия люлеещ се стол от едната страна на камината. Кабът забеляза, че Вирджиния избра стол, който беше малко по-отдалечен от пращящите пламъци. Разбираше я. Той нямаше фобия към огъня, но със сигурност изпитваше дълбок респект пред смъртоносната му мощ.
	Кабът си избра голямо кресло за четене срещу Роуз. Протегна краката си и небрежно отпиваше от уискито. Отдавна беше открил, че хората говорят по-свободно с някой, който седи срещу тях и споделят питие.
	— Някой от гостите излезе ли онази вечер? — попита той.
	Роуз замислено присви очите си.
	— Всички бяха отишли в града за вечеря, както направихте и вие двамата тази вечер. Но се прибраха тук към осем и половина — девет. По-възрастната двойка пийна уиски с мен, но младоженците се качиха направо горе.
	— Кога чухте за пожара в дома на Хана? — попита Вирджиния.
	— Е, чух пожарните сирени много късно през онази нощ и вече знаех, че нещо се е случило. И после, рано сутринта, един от доброволците, издирващи Хана, се отби да ме попита дали съм я виждала. Отначало всички бяха сигурни, че е загинала при пожара, но когато не намериха тяло, се надяваха, че се е спасила. Мислеха, че може да е избягала в гората и да се е изгубила. Но по-късно същия ден тялото й беше изхвърлено в един от заливите. Тогава решиха, че е скочила.
	— Някой от вашите гости прояви ли интерес към ситуацията? — попита Кабът.
	— Някои. — Роуз бавно се залюля на стола си. — Бяха любопитни, но не и особено загрижени. Никой от тях не познаваше Хана. Всички си заминаха с ферибота следобед в онзи ден.
	— Има ли вероятност някой от вашите гости да е излязъл от пансиона през онази нощ и да се е върнал, без да го усетите? — попита Кабът.
	Роуз го изгледа втренчено, а после погледна към Вирджиния.
	— Да не мислите, че някой е запалил хижата на Хана и после я е блъснал от онази скала?
	— Не знам какво да мисля — призна Вирджиния. — Затова наех детектив.
	Кабът чакаше Роуз да вземе решение. В крайна сметка тя се обърна към него и поклати глава.
	— Защо някой би искал да убие Хана Брюстър? — попита Роуз. — Тя беше луда, но безобидна.
	— Опитвам се да отсея вероятностите — каза Кабът.
	Роуз въздъхна тежко, отпи малко уиски и се залюля отново.
	— Лягам си рано, но тук нощем наистина е тихо. Почти няма трафик, не и по това време на годината. Сигурна съм, че бих чула, ако някой излезе. Паркингът отзад е покрит с чакъл, както и алеята. Кола, дори и такава с тих двигател, би вдигнала шум. И всеки, който би се опитал да кара, би трябвало да използва фарове. Няма улични лампи на острова.
	Вирджиния погледна Кабът.
	— Ако е имало убиец, той би трябвало да използва кола. Не виждам кой би ходил пеша чак до хижата на Хана, със сигурност не и през нощта.
	— Особено ако носи голям контейнер с течност за разпалване на огън — добави Кабът.
	Роуз погледна Кабът.
	— Какво те кара да мислиш, че Хана Брюстър може да е била убита?
	— Ако е била убита — каза Кабът внимателно, — има вероятност убийството да е свързано с нещо, случило се отдавна. Хана Брюстър някога е била в секта, ръководена от мъж, който е запалил пожар, за да се отърве от доказателствата и да убие няколко души.
	— О, мамка му — измърмори Роуз. Тя се обърна и погледна към огъня в камината. — Страхувах се, че ще споменете тази работа със сектата.
	Вирджиния стисна чашата си уиски.
	— Хана разказвала ли ви е за времето, когато е живяла в сектата?
	— Не. — Роуз не отклони вниманието си от огъня. — Не познавах Хана Брюстър добре. Не мисля, че някой на острова я познаваше. Освен това аз съм пришълец тук, така че местните хора все още ме смятат за аутсайдер. Но хората говорят, както във всяка малка общност. След като Хана скочи, много от хората казваха, че тя винаги е била малко психически нестабилна. Споменаваха, че някога е била в секта.
	— Абигейл Уоткинс, жената, която притежаваше това място, преди вие да го купите, е била в същата секта — каза Вирджиния. — Може би затова Хана се е преместила тук, на Лост Айлънд. Искала е да бъде близо до някой, който споделя травмата, преживяна в миналото.
	— Да, чух нещо и за това. — Роуз леко се залюля. — Мога да ви кажа, че се изговориха много приказки за това, че Хана и Абигейл са страдали от ПТСР.
	— Вирджиния спомена, че по това време на годината е отворен още един пансион — каза Кабът.
	— Точно така — отвърна Роуз. — Барни Рикс и Дилън Крейн имат пансион в града — „Харбър Ин“. Разбрах, че го държат отворен през по-голямата част от годината, но бяха затворили през цялата онази седмица за някакво преустройство.
	Вирджиния мълчеше с мрачно изражение. Кабът искаше да й предложи някакво успокоение, но не откриваше нищо, което да й внуши оптимизъм. Имаше голяма вероятност да преследват една сянка.
	Той знаеше всичко за преследването на сенките. Той, Ансън, Макс и Джак години наред бяха правили това. Номерът беше, че трябваше да продължаваш, докато не си сигурен, че няма какво да хванеш.


>	Глава 9

	Малко след полунощ Тъкър Флеминг се отправи към входната врата на галерията на Трой. Той би предпочел да използва задната врата, но тя излизаше на една алея. Никой интелигентен човек не би тръгнал по тъмна алея на „Пайъниър скуеър“ нощем.
	Той поспря в преддверието на входната врата и огледа тротоара. От близкия клуб гърмеше музика. Няколко души излязоха от ресторанта в края на блока, но се насочиха в обратната посока.
	Той извади един от инструментите, които беше купил онлайн, и го използва за ключалката на входната врата на галерията. Беше вътре за по-малко от трийсет секунди.
	За пореден път използва заглушаващото устройство, за да изключи тъпата алармена система. Беше изумително колко често хората смятаха евтините боклуци за системи за сигурност.
	Щорите на предните витрини на галерията бяха спуснати, затова той извади фенерчето си. Премина през снежнобялата изложбена зала, заобикаляйки малка гора от поставки за картини, и отвори вратата зад бюрото.
	Вътрешната стая на галерията беше друг свят. В изложбената зала отделните предмети и картини бяха елегантно подредени за максимално визуално въздействие. Но във вътрешната стая картините бяха подредени по четири-пет една върху друга край стените. Скулптури покриваха пода. Художествено стъкло в различни форми и размери беше наредено на широки рафтове. Близо до вратата на стаята за служителите имаше маса с куп цветни стъклени преспапиета.
	Изглеждаше невероятно, че нещо толкова ценно като ключа за едно богатство би се намирало в претрупаната с вещи стая на художествената галерия. Но той си напомни, че Трой не знаеше какво притежава. Можеше само да се надява, че предвид подробното изучаване на сектата, той ще разпознае ключа, когато го види. И все пак, перспективата да претърси претрупаната задна стая беше плашеща.
	Реши да започне с бюрото в изложбената зала.
	Върна се обратно и започна да отваря чекмеджета и шкафове.
	Търсенето се оказа безполезно. Нищо освен фактури, разписки, каталози и опаковъчни материали, щамповани с името на галерията.
	Канеше се да се откаже, когато забеляза връзката ключове в горното чекмедже на бюрото. На нея имаше само един ключ с полезен етикет: _Хранилище_. Той се върна във вътрешната стая и изпробва ключа на вратата на това, което мислеше, че е тоалетната за персонала.
	Почувства лека тръпка, когато ключът се завъртя. Каза си да не се вълнува прекалено много.
	Отвори вратата и насочи фенерчето в тъмнината. Лъчът заигра срещу редица големи картини, покрити със защитни драперии. Платната бяха подпрени на стените в дълбокото пространство, подобно на килер.
	Заля го разочарование. Просто още картини. Той се канеше да излезе от стаята, но поспря, любопитството му беше събудено. Какво толкова специално имаше в картините, държани под ключ?
	Сграбчи края на най-близката драперия и я вдигна настрани, за да погледне платното.
	В лъча на фенерчето картината грееше с всички горещи цветове на адския огън. Тъмна могъща фигура с дълга черна коса крачеше през пламъците.
	За миг Тъкър затаи дъх. После пулсът му се ускори. Той огледа картината за миг, преди да пусне драперията. Тръгна по пътеката между големите картини, сваляйки калъфите един по един.
	Всяка картина беше малко по-различна, но когато стигна до края на помещението и погледна обратно, осъзна, че вижда серия платна, които като цяло показват пожара в лагера на Куинтън Зейн.
	Всяка картина беше подписана от художника — Хана Брюстър.
	В самото дъно на стаята имаше още две картини. Всяка носеше етикет: _Не се продава. Клиентът може да се обади._
	Когато махна калъфите, видя, че картините са подписани от Брюстър, но те не бяха част от серията с пожара. Бяха портрети на една и съща жена. Тя изглеждаше в края на тридесетте, най-много на четиридесет години. Помисли си, че вероятно е била доста красива на младини, но на картините изглеждаше слаба и посърнала.
	Във всяка картина тя беше нарисувана седнала на стол близо до голяма каменна камина, заета с някакво ръкоделие. Бродерии висяха и по стената до нея.
	Обстановката му изглеждаше смътно позната. Трябваха му няколко секунди, за да разпознае салона на пансиона „Лост Айлънд“. И най-после разбра. Осъзна, че вероятно вижда два портрета на Абигейл Уоткинс.
	Любопитството го накара да поспре, за да разгледа жената по-отблизо. Без съмнение, Уоткинс беше слаба и жалка. Перфектен материал за секта.
	Отвратен, той спусна калъфите върху картините.
	Още веднъж се обърна, за да огледа адските сцени, нарисувани от Брюстър. Не разбираше от изкуство, но огнените сцени го заинтересуваха. Потръпна от опияняващо вълнение. Картините бяха важни — _трябваше_ да бъдат важни — но проклет да е, ако можеше да разбере как и защо.
	По някаква причина Вирджиния Трой беше наела частен детектив, и не кой да е частен детектив — тя беше наела човек, бил в калифорнийския лагер. Имаше само едно логично обяснение. Трой също нямаше ключа, във всеки случай — все още не. Но тя го търсеше. Това обясняваше защо беше потърсила „Кътлър, Сътър и Салинас“. Вероятно се беше съгласила да им даде дял от парите, ако ги намерят.
	Следата ставаше гореща.
	Извади телефона си и започна да снима картините. В тях може би се съдържаше очакваното или просто бяха дело на луда художничка, която не можеше да забрави миналото. Така или иначе, щяха да бъдат отлично допълнение към частната му колекция.


>	Глава 10

	Копелето я беше използвало, а после, когато стигна до заключението, че вече не се нуждае от нея, я изостави. И после направи така, че да я уволнят. Сега щеше да го накара да си плати, и то скъпо.
	Сандра Портър излезе от колата, стисна пръсти около малкия пистолет в джоба на дългото си черно палто и тръгна към главния вход на галерията на Трой. Преди няколко минути тя бе наблюдавала как Тъкър разби входната врата. Изглеждаше малко вероятно да я беше заключил отново, след като влезе вътре.
	По-рано същия ден тя го беше видяла да се промъква в сградата на Вирджиния Трой, облечен като водопроводчик. Първоначално предположи, че отива там, за да прави секс с Трой. Това я беше озадачило, защото Вирджиния Трой явно се занимаваше с изкуство, а Тъкър проявяваше нулев интерес към тази тема. И ако е започнал нова връзка, защо ще се преоблича като водопроводчик?
	Единственото, което със сигурност знаеше за Тъкър, беше, че той обичаше да използва и да манипулира хората. Въпросът беше как възнамеряваше да използва Трой.
	Откритието, че Вирджиния Трой е извън града, повдигаше още повече въпроси. Защо Тъкър ще нахлува в апартамента й?
	Нямаше никакво съмнение, че през последните седмици той беше претърпял нещо като личностна промяна. Беше загубил интерес не само към нея, но и към игрите си. Вместо това беше обсебен от нещо друго.
	Отначало беше предположила, че си е намерил друга любовница. Но вчера бе открила тайната му.
	Тъкър Флеминг беше на път да научи, че не може просто да я отхвърли, защото смята, че вече не му е нужна.


>	Глава 11

	Тъкър чу, че входната врата на галерията се отвори тихо. Паникьосан, изключи фенерчето и се постара да стои съвсем неподвижен в сенките. Първата му полуосъзната мисъл беше, че е бил проследен от някой друг, който търси ключа.
	До вратата, водеща от изложбената зала към вътрешната стая, се появи фигура.
	— Тъкър? Какво става тук, за бога?
	Той веднага разпозна гласа. Заля го облекчение. То бе последвано от студена ярост.
	— Не ме гледай така, Сандра. Станала си истинска досадница — каза той. — Ти, глупава жено. Ти си ме проследила? Как, по дяволите, го направи?
	Той включи фенерчето. Лъчът проблесна върху малкия пистолет в ръката й. Вътрешностите му замръзнаха. _Луда кучка!_
	— Поставих устройство за проследяване на телефона ти — каза Сандра. — И не съм глупава, Тъкър. Би трябвало да го знаеш по-добре от всеки друг. В края на краищата моята работа по кодирането ти донесе толкова голям бонус в „Найт Уоч“. Ти стана служител на месеца заради мен. Получи уважението и парите, а аз бях прецакана. Ти ме използва. После направи така, че да ме уволнят. Наистина ли си мислеше, че просто ще изчезна?
	Така му се пада, задето беше чукал лудата кучка, която работеше в отдела за информационни технологии.
	— Ти просто разработи програма за мен, Сандра. Това беше. Всеки тийнейджър би могъл да го направи. Визията за новото приложение на „Найт Уоч“ си беше изцяло моя.
	— Вероятно едно дете би могло да ти направи тази програма, но ти не можеше да я направиш, нали? Ти си добър, но не си велик. Хората с твоите умения в света на технологиите не струват и пукната пара. Нещо повече, ти си в индустрия, която постоянно се стреми да наеме най-младите хора с най-ярките умения. Още няколко години в света на технологиите и ще бъдеш свършен. Но ти имаш план за действие при непредвидени обстоятелства, нали? Ти си имаш хитър малък незаконен проект в „Найт Уоч“.
	— Не знам за какво говориш, Сандра. — Постара се гласът му да прозвучи успокояващо. — Това между нас беше хубаво за известно време, но всичко свърши. При тези обстоятелства за теб беше най-добре да напуснеш компанията. И двамата го знаем.
	— Може би беше добре за теб. Но за мен? Не толкова. Аз съм без работа. Но достатъчно за мен. Нека да поговорим за новия ти проект в „Найт Уоч“ и защо си тук, в галерията на Трой, тази вечер. Предполагам, че има някаква връзка.
	— Добре. Ще поговорим. Но не тук. И двамата рискуваме да ни задържат за кражба с взлом, ако не се измъкнем от това място.
	— Не, ще говорим тук. Знам за твоя проект в „Найт Уоч“, затова ми кажи какво търсиш в тази галерия.
	Тъкър пое рязко дъх.
	— Това е дълга история. Нямам време да навлизам в подробности сега. Но мога да ти кажа, че дойдох тук тази вечер, търсейки нещо много ценно, изчезнало преди двадесет и две години.
	— Очакваше да го намериш в художествена галерия?
	— Надявах се да го намеря тук, но се оказва, че ще трябва да продължа да търся. Вирджиния Трой е най-добрата следа, която имам. — Той замълча за миг. — Нещата се усложниха. Мога да използвам техническа поддръжка.
	— Ти си истинско копеле.
	— Този път ще бъдем партньори, Сандра. Става дума за много пари. В сравнение с него проектът в „Найт Уоч“ изглежда нищожен. Обещавам, че ще получиш своя дял.
	— Какво по-точно търсиш? — попита Сандра.
	— Разгледай какво има в онзи склад.
	— Ако това е някакъв трик…
	— Не е трик, кълна се.
	Сандра се поколеба, после се промъкна към отворената врата. Наблюдаваше я как погледна в тъмнината.
	— Не виждам нищо — каза тя.
	Без да каже дума, той насочи фенерчето към хранилището. Огънят затанцува в сенките. Тя бързо погледна вътре и после се обърна.
	— Само някакви странни картини — каза тя. — Горящи сгради. Някакви деца на заден план. Мъж, облечен в черно. Защо са важни?
	— Те са връзка към миналото ми.
	— Не разбирам. Преживял си пожар?
	— Няма значение. Всичко, което трябва да знаеш, е, че по времето на този пожар са изчезнали много пари. Опитвам се да ги открия. Както казах, бих могъл да използвам помощта ти, и съм готов да ти дам двадесет и пет процента.
	— Забрави. Петдесет на петдесет или нищо.
	— Добре, петдесет на петдесет. Сега да се махаме от тук.
	— Искам и петдесет процента от твоя проект в „Найт Уоч“ или със сигурност ще се постарая Джош Престън да открие защо губи пари.
	Тъкър изсумтя.
	— Държиш ме на мушка. Не съм в позиция да се пазаря.
	Тя му отправи още една ледена усмивка.
	— Не, не си. Разбираш ли? Ти наистина се нуждаеш от мен, нали?
	— Да. Нуждая се от теб.
	— Ще бъдем страхотен екип.
	Той се усмихна.
	— Да, така е.
	Доста небрежно тя пусна пистолета в джоба на палтото си.
	— Прав си за едно нещо. Трябва да се махаме от тук.
	_Толкова шибано предвидима_, помисли си той. С изключение на частта, когато се появи с пистолет тази вечер. Трябваше да признае, че не го беше очаквал. Луда кучка.


>	Глава 12

	Вирджиния се сепна и изплува от до болка познатия кошмар. Тя се изправи рязко, опитвайки се да се ориентира в обърканите си усещания. Трябваха й няколко секунди, за да си спомни, че се намира в стая за гости в пансиона „Лост Айлънд“.
	_Ти си в безопасност. Няма пожар. И дори да имаше, разполагаш с два изхода — вратата и прозореца. Ти си на втория етаж. Можеш да използваш чаршаф, за да се спуснеш долу. Най-лошото, което може да се случи, е да си счупиш глезена. Ще преживееш един счупен глезен._
	Това беше мантрата, която си беше създала в юношеските си години. Преди да заспи в непозната обстановка, тя винаги се стараеше да си осигури поне два изхода в случай на пожар.
	Тази вечер имаше и трета опция, напомни си тя — свързващата врата между нейната стая и тази на Кабът. По-рано той демонстративно я беше отключил от своята страна. Не я бе попитал дали ще се чувства по-безопасно така, просто й беше показал, че вратата е отключена. Съвсем тихо и тя я отключи от своята страна. Знаеше, че никой от двамата не очаква да бъде завладян от неконтролируема похот. Нямаше нужда да се обсъжда истинската причина за отключването на вратата. Ставаше дума за създаването на трети път за бягство в случай на пожар.
	Така че — три изхода. Всичко беше наред.
	Съзнавайки, че няма да може да заспи още известно време, тя отмести завивките и облече халата си. Водена от слабата светлина на нощната лампа, която винаги носеше със себе си при пътувания, тя прекоси стаята и избута малката масичка настрани. Нуждаеше се от пространство за нощния си ритуал.
	Беше време за упражненията й. Алтернативата бяха медикаментите. Тя прибягваше до тях, когато паниката я завладяваше, но обикновено упражненията вършеха работа.
	Представи си фигура, облечена в черно, и посегна към най-близкия предмет — празна ваза за цветя. Едно след друго тя изпълни поредицата от кратки удари, целящи да разбият вазата в лицето на въображаемия нападател. Целеше се в очите, а после в гърлото.
	В нея се надигна старият гняв, отнасяйки безпокойството с нажежен до бяло пламък от енергия.
	Когато приключи с първата поредица от упражнения, тя постави вазата обратно на масата и сграбчи следващото най-близко оръжие — старомоден свещник. Още веднъж повтори движенията, сечейки, шибайки, намушквайки — оставяйки яростта да я очисти от паническите усещания, предизвикани от стария кошмар.
	След дванайсет минути тя се отпусна на края на леглото. Пристъпът на паника беше прекъснат, но сега, разбира се, беше прекалено напрегната, за да заспи. Ако си беше у дома, щеше да се отправи по коридора към кухнята и да си направи чаша билков чай. Но се намираше в стая в пансиона и беше убедена, че Роуз Гилбърт ще се разтревожи, ако някой от нейните гости започне да се промъква по коридорите.
	Когато пулсът й се нормализира, тя стана, отиде до прозореца и погледна навън. Винаги спеше с вдигнати пердета. В лошите нощи изпитваше успокоение, че може да погледне навън и да види множеството светлини в града. Но на острова светеше само луната и тази вечер тя беше едва наполовина. Горите около поляните на пансиона бяха толкова тъмни и гъсти, че приличаха на джунгла.
	Тихо почукване по свързващата врата я стресна толкова силно, че тя подскочи и изскимтя приглушено.
	Когато се овладя, прекоси стаята, открехна вратата няколко сантиметра и видя Кабът. В слабата светлина на нощната лампа можеше да различи, че е облечен в панталони и тъмна тениска. Беше бос.
	— Има ли нещо? — попита тя.
	— Точно това исках да те попитам — отвърна той. — Всичко наред ли е?
	— Да, добре. Станах да си взема чаша вода.
	Окей, макар това да не беше съвсем вярно. Тя имаше право на личен живот.
	— Чух, че се движиш — каза Кабът. — Може би не можеш да спиш.
	— Аз спя лошо — призна тя.
	— Не си единствената. Обикновено мога да заспя за няколко часа, но често се събуждам по това време. Минава известно време, преди отново да заспя.
	— Един и половина през нощта е. — Тя погледна часовника. — Вече е един и четиридесет и пет.
	— Сериозно?
	— По това време Зейн подпали лагера.
	— Така е. По дяволите. Мислиш ли, че може да има връзка?
	— Да кажем, че съм проницателна.
	— Моите нощни навици разрушиха много от връзките ми — каза Кабът.
	— Знам какво имаш предвид. Отказала съм се от това, което хората обичат да наричат връзки. Вече съм, така да се каже, по еднократните свалки. Дори и това не съм правила от известно време.
	— Проблеми с обвързването?
	— О, да. Също така проблеми, свързани с изоставянето и паник атаките — каза тя. — Общо взето, не ме бива в тези взаимоотношения.
	— Изглежда, имаме някои общи неща.
	— Все още си облечен — каза тя. — Изобщо ли не си лягал тази вечер?
	— Легнах си, но сега съм станал и мисля за разследването. Имам въпрос към теб. Искаш ли да поговорим?
	— Сега?
	— Не че някой от нас спи — отбеляза той.
	— Вярно. — Тя се поколеба, погледна към малката стая зад него и после импулсивно се отдръпна назад и отвори вратата по-широко. — Можем да използваме моята стая. По-голяма е от твоята. Имам два стола.
	Те седнаха пред прозореца с малката кръгла масичка между тях. Нито един от двамата не посегна да включи светлината. Сякаш и двамата поотделно бяха достигнали до заключението, че може би е по-удобно да разговарят в тъмнината.
	— Какъв е въпросът? — попита тя.
	Кабът се приведе напред, облегна лакти на коленете си, леко докосвайки пръстите си.
	— Знаем, че Зейн е започнал да действа в района на Сиатъл.
	— В къщата край Уолъртън. Спомням си онова ужасно старо място.
	— И аз също. Но той ни държа там само няколко месеца, преди да ни премести в калифорнийския лагер.
	Вирджиния потръпна.
	— За наш късмет, това се оказа градът, в който Ансън Салинас беше шеф на полицията. Иначе и двамата щяхме да умрем в онзи горящ хамбар.
	— Да, но мисълта ми е, че Зейн е привлякъл повечето от своите последователи от Северозападното крайбрежие на Тихия океан.
	Вирджиния обмисли това за миг.
	— Никога не съм мислила за миналото на Зейн. Той винаги е бил само демонът от детството ми. Хладнокръвен убиец. Мислиш ли, че произхожда от района на Сиатъл?
	— Не можем да сме абсолютно сигурни — каза Кабът. — Не успяхме да открием никой от семейството на Зейн. Във всяко отношение той е истински сирак. Много успешно е изтрил миналото си. Но е познавал достатъчно добре Северозапада, за да избере къщата край Уолъртън — едно изолирано кътче — за първия лагер. Както подсказва собственият ми опит, лошите момчета обичат да действат на позната територия, когато това е възможно.
	Вирджиния изучаваше профила на Кабът в сенките. От него отново се излъчваше мрачно напрежение, същото, което бе усетила този следобед, когато градеше хипотезата си за смъртта на Хана Брюстър. Можеше да се закълне, че някаква тайнствена, опасна енергия трепти във въздуха около него.
	— Защо е трябвало да мести сектата в Калифорния, ако се е чувствал по-удобно тук, на Северозападното крайбрежие на Тихия океан? — попита тя.
	— Може да има много причини, но най-логичната е, че тук е имало хора, които го познават. Той се е опитвал да се преобрази в лидер на секта. Предпочел е място, където никой не би могъл да го познае.
	— Значи, ти, братята ти и Ансън стигнахте до заключението, че има голяма вероятност да е от този регион — каза Вирджиния. — В това има логика. Все още е бил млад, когато е създал сектата си.
	— Изобщо не сме сигурни дори за възрастта му, но според фалшивата лична карта, която е използвал по онова време, вероятно е бил на двадесет и четири или двадесет и пет години, когато е започнал набирането на хора.
	Вирджиния се замисли върху това.
	— Сигурно е започнал с много малко пари. Как е успял да придобие къщата край Уолъртън?
	— Проверихме това достатъчно лесно, чрез декларациите за данъка върху недвижимите имоти. Тя е принадлежала на един от неговите последователи — мъж на име Робърт Фенуик. Малко след като предал на Зейн нотариалния акт, Фенуик загинал при автомобилна катастрофа.
	— Удобно.
	— Зейн вече нямал нужда от него.
	— Не.
	Стаята сякаш стана по-студена. Вирджиния обгърна тялото си с ръце, за да се предпази от студа.
	— Зейн е бил манипулативен социопат — каза тя. — Този тип зло се проявява в съвсем млада възраст, така че спокойно може да се каже, че той трябва да си е създал някои врагове още преди да навърши двадесет и четири или двадесет и пет години.
	— Зейн е бил социопат, но не е бил луд. Не и в смисъл да си е вярвал, че е истински пророк или свръхестествен лидер. Той не е бил склонен към самозаблуди. Започнал е бизнеса със сектата заради парите и усещането за власт, което му носело манипулирането на хора като нашите майки.
	Вирджиния се замисли за това.
	— Казваш, че е заради парите.
	— Манипулирането не продължило дълго — около осемнадесет месеца. Но през това време той натрупал много пари, или по-скоро неговите последователи са му донесли пари. Много от тях са му дали спестяванията си за цял живот. Бихме могли да кажем, че той не е приемал последователи, които не са му били полезни.
	— Винаги съм се питала защо е привлякъл майка ми. Тя е била самотна млада жена с дете. Знам, че не е имала пари, за да ги даде на Зейн.
	— Не знам защо е искал майка ти в сектата, но знам точно защо е искал да контролира моята майка — каза Кабът. — Тя е имала доверителен фонд на свое име. Баща й се е отрекъл от нея, когато избягала с моя баща, но старецът не можел да й отнеме достъпа до доверителния фонд.
	— Какво е станало с баща ти?
	— Бил е убит при автомобилна катастрофа.
	— Като мъжа, който дал на Зейн къщата край Уолъртън? Започвам да откривам определен модел.
	— О, да. Какво е станало с баща ти?
	— Убит е при експлозия в кола — каза Вирджиния. — Изобщо не са заловили човека, поставил бомбата в автомобила. Властите решили, че татко трябва да е имал връзки с мафията. Това е смешно. Той е бил художник.
	— Оказва се, че има множество удобни инциденти с фатален изход, когато Зейн започва да създава сектата.
	— Нищо чудно, че е решил да се измести от Северозападното крайбрежие. — Вирджиния се замисли за миг. — Успял ли е Зейн да прахоса състоянието на майка ти? Дали е бил приключил с нея? Смяташ ли, че затова я е убил?
	— Не, той я уби доста преди да е изчерпал доверителния фонд. И преди да попиташ — не, поради някакви технически подробности в начина, по който бил създаден фондът, аз изобщо не съм бил включен в него. Дядо ми не можел да спре достъпа на майка ми до наследството й, но успял да уреди нещата по такъв начин, че аз никога да не получа нито стотинка.
	— Това е жестоко.
	— Старецът бил бесен, защото мама избягала с мъж, когото не одобрявал.
	— Срещал ли си се някога с дядо си? — попита Вирджиния.
	— Не.
	— Искаш да кажеш, че семейството ти е позволило да бъдеш включен в системата за приемни грижи, вместо да прости на майка ти, че избягала с неподходящия човек?
	— До смъртта си преди няколко месеца дядо ми контролираше семейство Кенингтън с железен юмрук, както казват хората — обясни Кабът. — Всеки, който иска да запази своя дял от наследството, трябва да се подчинява на изискванията му.
	— Побъркан на тема контрол.
	— Да. Но аз имах късмет.
	Вирджиния се усмихна.
	— Ансън Салинас.
	— Точно така.
	След кратка пауза Кабът отново заговори.
	— Както ти казах, Уитакър Кенингтън почина неотдавна.
	— Предполагам, че не си отишъл на погребението.
	— Не, но очевидно ми е оставил наследство в завещанието си.
	— Значи, накрая е променил отношението си?
	— Може би, но се съмнявам — каза Кабът. — Мисля, че е по-вероятно първата му жена — баба ми — да ми е оставила наследство, преди да умре. Може би е нещо, което старецът не е могъл да докопа. Кой знае? Не са много пари. Двадесет и пет хиляди долара.
	— Все пак, двадесет и пет бона са си двадесет и пет бона.
	— Вярно. Могат да послужат за известно обновяване на нашата компютърна система. Ще разбера подробностите скоро. Имам среща с адвоката на семейство Кенингтън. Но нека се върнем към истинския въпрос. Знам защо Зейн е смятал майка ми за полезна.
	— Доверителният й фонд.
	— Точно така. Имаш ли някаква представа защо може да е привлякъл твоята майка?
	Вирджиния се замисли над това.
	— Никога не съм разглеждала въпроса от тази гледна точка — каза тя. — Често съм се питала защо майка ми се е присъединила към сектата, но никога не съм мислила защо Зейн би я примамил в мрежата си.
	— Ти си била дете, но какво си спомняш за ситуацията?
	— Майка ми се влюбила в художник. Забременяла и напуснала колежа. Двамата избягали заедно. Родителите й били бесни. Скарали се ужасно. Отношенията между родителите ми и моите баби и дядовци били много напрегнати след това. И тогава баща ми бил убит, а мама по някакъв начин попаднала под влиянието на Зейн. Тя никога не е обяснила защо.
	— Баба ти и дядо ти трябва да са били в шок.
	— По-скоро ужасени. И двамата били преподаватели в колеж, разбираш ли. Движили са се в сериозни академични среди. Фактът, че дъщеря им е била въвлечена в секта, бил не само емоционално съсипващ, но и срамен.
	— Каза, че майка ти нямала много пари, но може би баща ти е имал застраховка живот, която да струва много пари — предположи Кабът.
	— Не, сигурна съм, че не е имала пари от застраховка. Мама е била много умна — баба ми винаги казва, че е можела да направи брилянтна кариера като математик — но със сигурност не е имала достъп до някакво състояние.
	— Майка ти работеше ли?
	— Разбира се. Казах ти, че баща ми е бил художник. Той никога не е изкарвал много пари.
	— Какво работеше майка ти?
	— Беше счетоводител. Защо?
	— Измамата на Зейн е по същество старомодна пирамидална схема — каза Кабът. — Една структура с много хора в основата, които изпращат пари по веригата нагоре към хората на върха.
	— Хората на най-ниско ниво никога не забогатяват, но този на върха забогатява. Добре, това обяснява бизнес модела. Продължавай.
	— Зейн е имал нужда от основната инфраструктура, необходима за всяка успешна измама или легитимен бизнес, включително и някой, който би могъл да управлява парите, които прииждали.
	Вирджиния беше стресната от откритието.
	— Имал е нужда от счетоводител — прошепна тя. — Някой, когото би могъл да контролира. Моята майка. Той е имал нужда от нейната квалификация.
	— Зейн е построил изключително печеливш бизнес, но той е бил главен изпълнителен директор. Нямал е време да се занимава с ежедневните финансови аспекти на своята дейност. Имал е нужда от някого, на когото да може да се довери, за да оперира с парите.
	— Никой не знае тайните на една бизнес операция толкова подробно, колкото счетоводителя — каза Вирджиния. — Мама сигурно е разбрала какво става.
	— Да.
	— Но ако Зейн е ръководел успешен бизнес, защо би подпалил лагера и би унищожил хората, които са му носели парите?
	— Добър въпрос — каза Кабът. — Аз и братята ми много мислихме по това. Единственото заключение, до което успяхме да стигнем, е, че по някаква причина Зейн е решил, че за него ще е най-добре да сложи край на съществуването на сектата и да продължи нататък. Използвал е пожара, за да причини колкото е възможно по-голямо опустошение.
	— За да прикрие следите си и да ликвидира свидетелите — каза Вирджиния. — Но всичко това се е случило преди двадесет и две години. Защо ще убива Хана Брюстър сега, след толкова време?
	— Защото нещо се е случило — каза Кабът спокойно. — Нещо, което е накарало Зейн или някой друг да излезе от сенките. Който и да е този човек, той е смятал Хана Брюстър за заплаха или се е опитвал да получи някаква информация, която е мислел, че притежава. Ако приемем, че Брюстър се е самоубила, почти съм сигурен, че е второто.
	— Тя е разполагала с някаква опасна информация и е предпочела да умре, но да я отнесе в гроба. А преди да умре, ми е изпратила предупреждение.
	— Сигурно е смятала, че си в опасност.


>	Глава 13

	Двоен изстрел, точно като професионалист. Сандра Портър, известна още като лудата дебнеща кучка, вече не беше проблем.
	Тъкър не можеше да забрави сцената. Той кръстосваше из къщата си с чаша ледена водка в ръката. Не му беше първата. Като видеоигра в реалния живот. Беше вълнуващо. Разтърсващо. Върхът. Определено вече беше в първа лига.
	Проблемът беше, че убийството на Сандра Портър го остави да балансира върху острието на паниката. Някаква част от него очакваше всеки момент ченгетата да похлопат на вратата му.
	Все още беше удивен, че двата изстрела не бяха привлекли никакво внимание. Е, в края на краищата това беше на „Пайъниър скуеър“. Изстрелите през нощта не бяха нещо нечувано, а в случая звукът беше заглушен от старите тухлени стени на галерията и от гърмящата музика от близките клубове.
	Само два изстрела. Като шибан професионалист.
	Със закъснение си спомни за пистолета. Беше в джоба на сакото му. Вероятно би трябвало да се отърве от него. След няколко мига усилено мислене той реши, че ще го задържи. Винаги можеше да го изхвърли в залива Елиът, ако се наложеше.
	Спря пред прозореца на дневната и погледна към малкото бунгало от другата страна на улицата. Единствената лампа светеше над предната врата. Възрастната двойка си беше легнала отдавна.
	Кварталът беше невероятно скучен. Той би предпочел да живее в някой апартамент в блоковете в центъра или в кулите, близо до кафенета и барове. Но той беше наследил къщата от наркоманката, която се наричаше негова майка. Щеше да спечели много пари, когато в крайна сметка я продаде. Междувременно тя му предлагаше предимството на усамотението. Той беше най-младият човек на улицата и никой не му обръщаше внимание.
	Вероятно за хиляден път той си припомни всеки детайл от сцената в галерията. Беше сигурен, че не е оставил никакви следи, но тялото щеше да бъде открито, когато отворят галерията в събота сутринта, ако не и по-рано. И тогава ченгетата ще се включат.
	Беше само въпрос на време полицията да се появи в офисите на „Найт Уоч“ и да започне да задава въпроси. В края на краищата това правят полицаите. И винаги се взираха упорито в приятеля или съпруга.
	Беше казал на Сандра, че трябва да пазят връзката си в тайна, защото всички знаеха, че Джош Престън, шефът на „Найт Уоч“, беше истински боклук, който категорично не одобрява служебните романи. Сандра се бе съгласила. Но сега той се питаше дали не бе станала небрежна или направо отмъстителна, когато връзката им приключи.
	Той се отдръпна от прозореца. Трябваше да почисти някои неща. По-рано беше хвърлил телефона на Сандра в залива Елиът. Никога не бяха правили секс в апартамента й — той настояваше да отиват в хотел и винаги използваше фалшива лична карта за регистрация. Въпреки това, за по-сигурно, преди малко се беше отбил до жилището й и се беше огледал бързо наоколо. Изпита облекчение, че не видя никакви очевидни доказателства за връзката им. Всъщност нямаше много доказателства за какъвто и да е живот. Сандра бе обсебена от онлайн игрите си, а освен това тя беше истинска неудачница.
	Не беше възнамерявал връзката да продължи по-дълго от необходимото. Сандра Портър нямаше нищо общо с представата на който и да е мъж за секс богиня. Тя беше самотница без семейство и приятели и нямаше никакви социални умения. Но той се нуждаеше от таланта й на програмист, за да направи приложението работещо. Беше толкова лесно да я прелъсти. Предполагаше, че ще се отърве от нея също толкова гладко. Беше сбъркал.
	Прегледа наум контролния списък. Беше се погрижил за телефона й и беше сигурен, че апартаментът й е чист. Сега трябваше да включи компютъра си и да прекара няколко часа, за да се увери, че кучката не е оставила никакви улики за връзката им онлайн. Не че трябваше да изтрие всички следи от връзка между тях, напомни си той. В края на краищата двамата със Сандра бяха колеги. Беше естествено пътищата им да се пресичат от време на време. Трябваше само да се увери, че нищо не го уличава като бивш любовник.
	Щеше да остави няколко улики, които да изпратят полицията в съвсем друга посока, реши той. Убийството беше извършено на „Пайъниър скуеър“. Най-логичната версия би включвала наркотици и тайнствен мъж. Можеше да измисли онлайн призрак. Полицията щеше да изгуби дни или дори седмици, преследвайки неизвестния любовник на Сандра. В крайна сметка щяха да се откажат.
	Обмисля това още известно време. Да, тази идея много му хареса. Ченгетата ще търсят мъж. Той ще ги насочи към някой, който не съществува.
	Върна се при фризера, извади охладената бутилка водка и си наля още една чаша. Припомни си сцената във вътрешното помещение на галерията. Отново. Тъмна тръпка премина през него.
	Два изстрела, точно като професионалист.
	Луда кучка.


>	Глава 14

	Когато на другата сутрин Вирджиния отвори вратата на стаята си, я посрещна миризмата на прясно приготвено кафе.
	В коридора видя познато лице.
	— Добро утро, Луан — поздрави Вирджиния.
	Луан Монтроуз беше дребна, слаба като клечка жена с остри черти в началото на четиридесетте. Вирджиния се беше запознала с нея, защото Луан преди работеше за Абигейл Уоткинс, а сега се занимаваше с домакинството на Роуз Гилбърт.
	Днес Луан беше облечена в джинси и фланелена риза. Посивялата й коса беше опъната назад и завързана с ластик. Тя буташе голяма количка, отрупана с почистващи средства.
	Спря се, когато видя Вирджиния.
	— Здравей, Вирджиния — извика тя весело с мелодичния си глас. — Когато дойдох тази сутрин, Роуз ми каза, че си се върнала на острова. Каза, че този път водиш и приятел.
	Лицето на Луан изглеждаше напрегнато и състарено, като на жена, преживяла трудно минало и вероятно превъзмогнала не един лош навик. Тя имаше според Вирджиния неестествено излъчване на вечно блаженство и спокойствие. Беше предан последовател на йога и медитация.
	Вратата на съседната стая се отвори. Появи се Кабът.
	Луан спря количката.
	— Значи вие сте приятелят на Вирджиния. Добре дошли на острова.
	— Благодаря — каза Кабът.
	Вирджиния бързо се включи.
	— Това е Луан Монтроуз, Кабът. Тя работи в пансиона от много години.
	Кабът кимна.
	— Радвам се да се запознаем, Луан.
	— Удоволствието е мое — изрече Луан. — Вие двамата ще останете ли по-дълго?
	— Не — каза Вирджиния. — Заминаваме следобед с ферибота. Кабът е частен детектив.
	Тревога проблесна в светлите очи на Луан. Тя се втренчи в Кабът.
	— Защо разследвате смъртта на Хана? — Гласът на Луан бе изгубил своята мелодичност. — Мислите ли, че има нещо подозрително?
	— На този етап аз само задавам въпроси — каза Кабът внимателно. — Познавахте ли Хана Брюстър?
	— Разбира се, че я познавах. Всички на острова я познаваха.
	— Някаква причина да мислите, че някой би искал да я нарани? — попита Кабът.
	— Никой от местните жители, със сигурност — каза Луан вече много твърдо. — Не бихте нарекли Хана точно сърдечна или приятелски настроена. Единствената й истинска приятелка беше жената, която притежаваше това място, Абигейл Уоткинс. Но Хана не би убила и муха и никой на острова нямаше проблем с нея.
	— Вярвам ти — отвърна бързо Вирджиния. — Но се чудя дали някой от миналото на Хана не е дошъл на острова, за да я нарани.
	Настроението на Луан се промени отново. Сега тя беше любопитна.
	— Говориш за онази секта, към която двете с Абигейл някога са принадлежали, нали?
	— Да — кимна Вирджиния.
	— Но това е било преди много години — каза Луан. — Защо някой ще преследва Хана след толкова много време?
	— Не знам — каза Вирджиния. — Но не мога да се отърва от тази идея.
	Луан възвърна блаженото си спокойствие. Тя се усмихна щастливо на Вирджиния.
	— Знам какво е да имаш мрачни мисли в главата и да не можеш да се отървеш от тях — каза тя отново с напевния си глас. — Знаеш ли какво трябва да направиш?
	— Какво? — попита Вирджиния.
	— Трябва да се заемеш с медитация. Това ще направи чудеса, за да успокои ума ти.
	— Благодаря за съвета — каза Вирджиния. — Ще помисля за това.
	— Казахте, че днес си тръгвате? — попита Луан.
	— Точно така — каза Кабът.
	— Ще имате ли нещо против, ако отида да оправя леглата ви сега? Мога да почистя останалото по-късно, след като си тръгнете.
	— Разбира се — каза Вирджиния. — Върви оправи леглата.
	— Благодаря — каза Луан. — Ще донеса чисти чаршафи.
	Тя остави количката, където си беше, и тръгна надолу по коридора. Изчезна в пералното помещение.
	Кабът затвори вратата на стаята си и изчака, докато Вирджиния затвори нейната. Тръгнаха към стълбите. На вратата на пералното помещение Кабът спря. Вирджиния също.
	Голямата къща е била проектирана първоначално като лятна резиденция за богат магнат от дърводобива с голямо семейство. Собствениците често устройвали забавления. _По онова време обслужващият персонал трябва да е бил от няколко души_, помисли Вирджиния. В пералното помещение имаше дълбока мивка, предназначена за накисване на спалното бельо, рафтове, отрупани догоре с кърпи и чаршафи, както и голяма шахта за мръсното пране.
	Луан точно вземаше някакви чаршафи от рафта.
	— Може ли да ви задам един въпрос, Луан? — попита Кабът.
	— Какъв? — каза тя.
	— Спомняте ли си някои от хората, отседнали тук в нощта, когато е умряла Хана Брюстър? — попита Кабът.
	Луан се намръщи.
	— Защо?
	— Просто любопитство — каза Кабът. — Това може да се нарече професионална деформация.
	— Е, не мога да ви помогна, защото не съм видяла никого от гостите, дори не знаех, че тук има някой. Не бях на острова по онова време, разбирате ли. Бях на едноседмичен йога семинар в Орегон.


>	Глава 15

	— Не разбирам, мистър Сътър. — Октавия Фъргюсън погледна Кабът с надменно неодобрение. — Защо, за бога, искате да се връщате към миналото? Нищо добро няма да излезе от това. Предполагам, че го правите заради парите. Колко ви плаща моята внучка?
	Според опита на Кабът хората, които най-много се страхуваха да се върнат към миналото, обикновено бяха най-здраво приковани към него.
	Три минути след като се запозна с Октавия Фъргюсън, той стигна до извода, че Вирджиния дължи на баба си своята прозорливост и решителност. Октавия беше забележителна жена. Седнал сега срещу нея, лесно можеше да си я представи като строг професор пред пълна със студенти зала. Тя не би проявила никакво търпение към тези, които не са учили за изпита, или към онези, закъснели да предадат рефератите си.
	Стегната и в добра форма, тя беше в края на 60-те или началото на седемдесетте. Косата й беше къса, подстригана модно и боядисана в дискретен рус нюанс. Беше облечена в тъмни панталони и пуловер на сини и бели райета. Носеше малки златни клипсове на ушите си, но нямаше халка.
	Беше ранна вечер и Кабът осъзна, че е гладен. След втория ферибот, с който се завърнаха на сушата, двамата с Вирджиния потеглиха направо по междущатската магистрала за Сиатъл. Викторианската къща на Октавия Фъргюсън на Куин Ан Хил беше първата им спирка.
	Октавия очевидно се радваше да види Вирджиния и в началото беше приветлива към Кабът. Той остана с впечатлението, че тя беше изненадана и може би дори леко успокоена да види Вирджиния в компанията на мъж. Очевидно Вирджиния нямаше навика да води мъже, за да ги запознае с баба си. Беше сигурен, че Октавия не би одобрила еднократните й свалки.
	Приветливостта й не продължи дълго. Едва прикритото любопитство на Октавия към него се превърна в изненада, а след това в крайна предпазливост, когато научи, че е частен детектив.
	Застанала до прозореца, който гледаше към великолепна градина, Вирджиния проговори:
	— Октавия, моля те, просто чуй какво имаме да ти кажем, преди да правиш прибързани изводи.
	Да наблюдаваш как двете жени с непреклонна воля се държат една с друга, беше едновременно интригуващо и малко плашещо, помисли си Кабът.
	— Като съдя по всичко, което си ми разправяла, Хана Брюстър е имала сериозни психични проблеми — каза Октавия. — Властите ясно заявиха, че е посегнала на живота си. Защо ще губиш време и пари, за да разследваш смъртта й?
	— Мисля, че има вероятност да е била убита — каза Вирджиния — или може би принудена да се самоубие. Що се отнася до мен, това е едно и също.
	— Това изглежда невероятно — каза Октавия. — Но дори да е вярно, това е проблем на правоохранителните органи. Няма защо да се занимаваш с частно разследване.
	Октавия погледна неодобрително Кабът. Той си мълчеше. Умният мъж не застава между две спорещи лъвици.
	Вирджиния се извърна от гледката към градината и погледна баба си.
	— Това е моя работа — каза тя. — И работа на Кабът. В крайна сметка, ако Хана е убита, тогава съществува реална възможност нейната смърт да е свързана със случилото се в калифорнийския лагер на Куинтън Зейн. Най-голямото ни опасение е, че самият Зейн може да е жив.
	Октавия трепна, сякаш я беше ударил електрически заряд. Болка, ярост и ужас преминаха по лицето й. След миг емоциите изчезнаха под маската на хладнокръвен контрол.
	— Това е невъзможно — каза тя. — Двадесет и две години, откакто това чудовище уби майка ти и толкова много други. Как може всичко, случило се толкова отдавна, да влияе на настоящето?
	— Не знаем — призна Вирджиния. — Но Кабът има теория.
	Кабът неохотно реши, че е време да проговори.
	— Съгласен съм, че е възможно Хана Брюстър да е станала жертва на психичните си проблеми — каза той. — Но мисля, че при дадените обстоятелства ситуацията трябва да бъде проверена.
	Октавия го изгледа, без да крие мнението си. Тя го обвиняваше, че насърчава Вирджиния да рови в миналото.
	— Властите ме увериха, че Куинтън Зейн е мъртъв — каза Октавия. — Казаха ми, че се е опитал да избяга от страната с частна яхта, която бил откраднал. На борда станал пожар. Открили останките.
	— Намерили са останките на изгорената яхта, но изобщо не са намерили тялото на Зейн — каза Кабът.
	Октавия стисна здраво ръцете си.
	— Казаха ми, че това не е необичайно при бедствия в морето.
	Вирджиния я погледна.
	— Мисля, че Хана Брюстър е била убедена, че е видяла Зейн малко преди да умре.
	Октавия застина.
	— Невъзможно — прошепна тя.
	— Хана е нарисувала картина, която го показва в модерни дрехи. Дори е включила част от колата му.
	— Защо ще го рисува? — попита Октавия. — Ако го е видяла, със сигурност е щяла да ти каже или да каже нещо на властите. Нямаше да рисува портрет.
	— Мисля, че е нарисувала картината, защото не е била сигурна какво е видяла — каза Вирджиния. — Тя знаеше много добре, че страда от халюцинации. Винаги ми казваше, че единственият начин, по който може да се добере до истината, е да я нарисува. След като завършила последната картина със Зейн, тя е направила снимка и след това изпратила апарата с фотографията до мен. Унищожила е оригинала, защото се е ужасявала, че Зейн ще го види.
	— Това са действия на много неуравновесена жена. — Октавия стисна облегалките на стола си и насочи вниманието си към Кабът. — Все още не сте изложили теорията си, господин Сътър.
	_Най-вече защото не ми беше дадена възможност_ — помисли си той. — _Както и да е._
	— Все още работя върху нея — каза той. — Но най-важното е, че ако Хана е била убита, най-вероятно е защото има нещо ново в уравнението.
	— Какво например? — попита Октавия.
	Той погледна към Вирджиния и мълчаливо поиска одобрението й, преди да навлезе в по-опасна територия. Тя му кимна сдържано.
	Той отново се обърна към Октавия.
	— Вирджиния ми каза, че майка й е била счетоводител, преди да се присъедини към сектата на Зейн.
	— Работила е като счетоводител, защото онзи некадърен художник, за когото настояваше да се омъжи, не можеше да спечели достатъчно пари с глупавите му скулптури, за да може да ги храни — каза Октавия през зъби. — Кимбърли беше талантлив математик. Ако все още беше жива, щеше да преподава математика на университетско ниво.
	Вирджиния стисна зъби, но не каза нищо.
	— Много пари са постъпвали от машинациите на Зейн — каза Кабът. — По това време с братята ми бяхме твърде млади, за да обърнем внимание на тази страна на въпроса. Но по-късно, когато започнахме да разследваме финансите на сектата, открихме, че всички пари са изчезнали по същото време, когато е изчезнал Зейн.
	— Разбира се. Той се е занимавал с това заради парите още от самото начало. Той беше крадец и измамник.
	— Да, но вероятно не е водил собственото си счетоводство — каза Кабът, опитвайки се да прозвучи търпеливо. — Би било много сложно, защото е трябвало да намери начин да скрие парите — офшорни сметки може би.
	Октавия изглеждаше поразена.
	— Мислите, че моята дъщеря му е помогнала да скрие парите? Как смеете да предположите, че тя е престъпник? Тя беше една от жертвите на Зейн.
	— Казах точно това, което знам — отвърна Кабът. — Много пари са изчезнали по времето, когато е изчезнал Зейн. Ако наистина е умрял в морето, той изобщо не е имал възможността да се възползва от печалбите от сектата. Това означава, че парите може все още да са там някъде. Ако дъщеря ви е работила като счетоводител, би трябвало да знае къде са скрити парите.
	— Но Кимбърли е мъртва — каза Октавия.
	— Може би защото е знаела твърде много за финансите на сектата — предположи тихо Вирджиния.
	Октавия изглеждаше вцепенена от болка, неспособна да отговори.
	С крайчеца на окото си Кабът видя, че Вирджиния стисна очите си и се обърна към гледката през прозореца.
	— Според Вирджиния Хана Брюстър е била най-близката приятелка на дъщеря ви в лагера — продължи Кабът. — Ако Кимбърли наистина е скрила парите на Зейн или е знаела къде са били скрити, единственият човек, който може би е знаел къде се намират фондовете, е Хана Брюстър. А сега и тя е мъртва.
	— Двадесет и две години по-късно — каза Октавия. Тя поклати глава озадачено. — Не може да има връзка.
	— Може би не — каза Кабът. — Но в моя бизнес парите винаги са мощен мотив.
	В стаята настъпи продължителна тишина. Високият старомоден часовник неумолимо тиктакаше.
	Накрая Октавия се размърда.
	— Но вие с Вирджиния току-що казахте, че Зейн все още може да е жив. Ако сте прави, той е получил парите си преди двадесет и две години. Това обезсмисля вашата теория. Не би имал причина да дойде да ги търси сега.
	— Не, освен ако майка ми не ги е скрила и после е отнесла тайната в гроба — каза Вирджиния тихо.
	Октавия обмисли това за миг.
	— Все още стои въпросът за изминалото време. Ако Зейн не е взел парите преди двадесет и две години и ако все още е жив, защо ще чака толкова дълго, за да издири Хана Брюстър?
	— Това ни връща към същността на моята теория — каза Кабът. — Нещо се е променило. Когато установим инцидента, провокирал това, тогава ще получим някои отговори.
	Октавия въздъхна.
	— Не разбирам. Как ще знаете откъде изобщо да започнете да търсите?
	— Вече задействахме процеса — каза Кабът. — Но колкото повече знаем за миналото, толкова по-добре. Бихте ли се съгласили да отговорите на няколко въпроса?
	Вирджиния не помръдваше. Той знаеше, че тя очаква баба й да му каже да върви по дяволите. Но той не мислеше, че това ще се случи. Октавия се беше опитала да затвори вратата към онази част от миналото, която й причиняваше болка, но сега вратата беше открехната. Тя беше учен. В природата й бе да търси отговори.
	— Задайте вашите въпроси — каза тихо тя. — Съмнявам се, че мога да ви дам полезна информация, но със сигурност не искам Вирджиния да ме обвини, че заставам на пътя на истината.
	Вирджиния имаше достатъчно разум да държи езика си зад зъбите.
	— Благодаря — каза Кабът.
	Октавия го погледна в очите.
	— Ако сте прави, ако онова копеле Зейн е все още живо, ще се радвам да взема пистолета и да го застрелям собственоръчно.
	— Ще трябва да се наредите на опашката — каза Кабът. — И трябва да ви предупредя, че това е много дълга опашка.
	— Кой е най-отпред? — попита Октавия. — Вие и братята ви?
	— Не — каза Кабът. — Моят приемен баща, Ансън Салинас.


>	Глава 16

	— Трябва да ти кажа, че мина много по-добре, отколкото очаквах — каза Вирджиния. — Октавия отказваше да отговаря на повечето от въпросите ми за миналото.
	— Вероятно защото няма много отговори, а не харесва онези, които има — отвърна Кабът.
	Бяха само двамата в асансьора на жилищната сграда на Вирджиния. Тя се намираше едва на няколко пресечки от Спейс Нийдъл*, но гледката към емблематичната забележителност на Сиатъл беше възпрепятствана от множество нови небостъргачи.
	[* Космическата игла — забележителност на северозападното тихоокеанско крайбрежие на САЩ и символ на град Сиатъл. — Б.пр.]
	Сградата на Вирджиния беше построена на широка основа — заемаше голяма част от блока, но не беше кула. Всъщност беше само на шест етажа. На приземния етаж се намираха малки магазини и кафенета.
	Асансьорът спря на третия етаж. Когато вратите се отвориха, той хвана дръжката на малката чанта на колелца, която Вирджиния бе взела за Лост Айлънд, и я последва по коридора.
	— Апартаментът ми е в края на коридора — каза тя.
	Кабът погледна към края на коридора и забеляза знака за изход, сочещ аварийните стълби. Нищо чудно. Когато си търсеше апартамент в Сиатъл, той гледаше само тези, разположени в близост до пожарната стълба.
	— Какво искаш да кажеш с това, че Октавия не харесва отговорите, с които разполага? — попита Вирджиния.
	Октавия беше отговорила на въпросите, които й беше задал, но не можа да каже нищо ново или съществено. Дори не беше разбрала за смъртта на зет си, нито че дъщеря й и внучката й са били привлечени в сектата на Зейн, докато Кимбърли не беше отвела Вирджиния да живеят в първия лагер край Уолъртън.
	— Баба ти обвинява себе си, че е тласнала майка ти към сектата — каза той.
	Изумена, Вирджиния застина, вкарала наполовина ключа в ключалката.
	— Не, ти не си разбрал — каза тя. — Октавия обвинява баща ми, че е съсипал живота на майка ми. Обвинява и мен, че аз съм била причината за брака на моите родители. Мисли, че ако майка ми не е била бременна, всичко е можело да бъде по-различно.
	Кабът си припомни, че не е професионален психолог.
	— Може би съм я разбрал погрешно — каза той. — Семействата са сложно нещо.
	Вирджиния сви устни.
	— Не се шегувай.
	— Просто имаше нещо в нейното изражение и в тона на гласа й, когато отговаряше на моите въпроси.
	— Тя е ядосана и озлобена.
	— И това също. Но тя не смята, че ти си отговорна. Както казах, тя обвинява себе си.
	Вирджиния пъхна ключа в ключалката.
	— Повярвай ми, тя обвинява мен и баща ми. И има основание. Ако не съм била аз, майка ми вероятно нямаше да стигне до сектата на Зейн.
	— Бащата на майка ми също обвинява мен и моя баща. Старецът си мислел, че ако се отрече от майка ми, тя ще се вразуми, ще зареже баща ми и ще се прибере вкъщи. Вместо това тя попаднала в сектата.
	— Защо си толкова сигурен, че не грешиш по отношение на дядо си? Може би дълбоко в себе си той се е обвинявал, че е бил толкова суров към майка ти. Вероятно това е причината да ти остави малко наследство.
	— Може би.
	— Ние с баба ми поне все още си говорим — каза Вирджиния.
	— Никога не забравяй това.
	— Добре.
	Вратата на съседния апартамент се отвори. От там надникна дребна, суха жена, на възраст някъде между осемдесет и пет и сто години. Беше облечена в небесносин анцуг и обута в тежки спортни обувки. На сбръчканите й пръсти имаше много пръстени. Тя огледа Кабът с неприкрито любопитство и после се усмихна на Вирджиния.
	— О, ти си се върнала, скъпа — каза тя. — Виждам, че имаш нов приятел. Ще ме запознаеш ли?
	Вирджиния я погледна.
	— Здрасти, Бети. Това е Кабът Сътър. Кабът, това е Бети Хигинс.
	— Как сте, госпожице Хигинс — каза Кабът.
	— Наричай ме Бети, скъпи. Дълго ли ще останеш?
	— Няма да остана — каза Кабът. — Това е чантата на Вирджиния. Имам собствен апартамент на Второ авеню.
	— Само на няколко пресечки. Много удобно. — Бети отново насочи вниманието си към Вирджиния, присвила преценяващо очите си. — Той не прилича да е някой от твоите художници, скъпа.
	— Не — каза Вирджиния. — Кабът работи в друга област.
	— Искаш да кажеш, че има постоянна работа? О, колко хубаво. Доходна позиция, може би?
	— Донякъде — призна Кабът.
	Бети се усмихна одобрително.
	— Не си въобразявай нищо, Бети — каза Вирджиния. — Кабът е… приятел. От едно време.
	— Какво едно време? — изсумтя Бети. — Ти си твърде млада, за да можеш да говориш за едно време.
	— С Кабът се познаваме от времето, когато бяхме деца — каза Виржиния. — Бяхме загубили следите си доскоро.
	— А, приятели от детинство — оживи се Бети. — И сега отново сте се срещнали. Женен ли си, Кабът?
	— Не, госпожо — каза Кабът.
	Бети направо засия.
	— Отлично.
	— Моля да ни извиниш, с Кабът имахме дълъг ден — каза Вирджиния. — Ще излезем, ще пийнем и ще хапнем нещо.
	— Прекрасно — каза Бети и намигна. — Няма да преча на срещата ви. — Тя понечи да затвори вратата и спря. — Между другото, следващия път, когато извикаш майстор за ремонт, можеш да оставиш ключа на мен. С удоволствие ще го наглеждам. Една жена, която живее сама, трябва да внимава, когато пуска непознати в дома си, а не си е вкъщи. Просто човек не знае тези дни…
	Вирджиния замря.
	— За какво говориш? Не съм викала никого за ремонт, докато отсъствах.
	— Сигурна ли си?
	— Положително.
	— Е, тогава сигурно домоуправителят е изпратил някого. Приличаше на водопроводчик. Той влезе, а алармата ти не се включи, така че очевидно имаше ключ и знаеше паролата.
	Вирджиния се втренчи в нея.
	— Вчера беше събота.
	— Да, затова предположих, че е някакъв спешен случай. Дори не мога да си представя колко взимат водопроводчиците за работа през уикенда днес. — Бети спря. — Има ли нещо, което не е наред, скъпа?
	— Не — отвърна Вирджиния, гласът й прозвуча напрегнато. — Права си, сигурно домоуправителят е изпратил някого да провери за авария.
	— Как изглеждаше водопроводчикът? — попита Кабът.
	Бети махна с ръка.
	— Като водопроводчик. Беше в униформа. Имаше кутия с инструменти.
	— Какъв цвят беше косата му? — попита Кабът.
	— Какво? — Бети се намръщи. — Не съм сигурна. Тъмна, мисля, но не мога да кажа със сигурност. Носеше шапка с козирка, така че не го разгледах добре. Беше по-скоро висок.
	— Някаква представа за неговата възраст? — настоя Кабът. — Млад? Стар?
	— Е, движеше се като млад мъж, но не мога да съм сигурна за неговата възраст. Мислиш ли, че нещо не е наред?
	Вирджиния се стегна с видимо усилие.
	— Вероятно не. Ще проверя дали нещо не липсва и утре ще се обадя на домоуправителя и ще разбера какво става.
	— Да, направи го — каза Бети. — Ще се видим утре, скъпа. Може би и с двамата.
	Тя намигна на Кабът и затвори вратата.
	Вирджиния отвори вратата. Кабът видя, че лампичките на контролния панел на алармената система мигат. Вирджиния бързо набра няколко цифри.
	— Давала ли си на някого паролата си? — попита той спокойно.
	— Не. Е, баба ми я знае, но тя е единствената.
	— Освен охранителната фирма, инсталирала системата.
	Той я последва в малкото фоайе, остави чантата настрани и затвори вратата.
	Вирджиния включи светлините.
	— Нека да предположа. Мислиш, че в тази история с водопроводчика нещо не е в ред.
	— Мисля, че е по-добре да огледаш апартамента си. Но първо аз.
	Той бързо провери малкия апартамент — двете спални, двете бани, малкия балкон — и кимна на Вирджиния. Тя прекоси апартамента в мълчание, влизайки от стая в стая. Пътьом отваряше шкафове и чекмеджета.
	След малко спря в дневната и го погледна.
	— Изглежда, че нищо не липсва — каза тя. — Ако е проверявал нещата ми, той е бил много внимателен. Но мисълта за непознат тук, пипал вещите ми… Кара ме да се чувствам малко зле.
	— След взлом или нахлуване хората често казват, че се чувстват осквернени — каза Кабът. — Това е естествена реакция.
	Вирджиния погледна към фоайето.
	— Алармената ми система…
	— Това е просто боклук, серийно производство. Няма нужда да си гений, за да я изключиш за известно време.
	Тя трепна.
	— Казаха ми, че е от най-добрите. — Пое дълбоко въздух и бавно издиша. — Добре, нека да разгледаме най-лошия сценарий. Да кажем, че някой, облечен като водопроводчик, е влязъл с взлом, докато бях извън града. Какво може да е търсил, за бога?
	— Влизането не може да бъде съвпадение. Който и да е той, трябва да има връзка със смъртта на Брюстър. По-добре е да приемем, че е дошъл да търси нещо и има някакво основание да мисли, че може да е у теб.
	Вирджиния вдигна двете си ръце с дланите нагоре.
	— Чакай, задръж. Мисля, че правиш прибързани заключения.
	— Ние, теоретиците на конспирацията, сме склонни да правим прибързани заключения.
	— Добре, разбрах мисълта ти — каза Вирджиния. — Каква е следващата ни стъпка? Няма смисъл да се обаждаме на полицията. Нищо не липсва.
	— Трябва да огледаме галерията ти.
	— По това време? Защо?
	— Ако търсех нещо и не съм го намерил тук, следващата ми спирка ще бъде твоята месторабота — каза той търпеливо.
	— Там имам инсталирана алармена система. Не са ме търсили от охранителната фирма или полицията, така че…
	— Същата марка като тази система тук?
	Тя въздъхна.
	— Получих намаление за инсталиране на втората система.


>	Глава 17

	Трафикът в центъра беше спокоен. В резултат на това малко по-късно Вирджиния паркира колата си на свободно място близо до предната страна на галерията.
	Тя слезе, също и Кабът. Никой от двамата не проговори, докато вървяха бързо към входната врата. Ръцете на Вирджиния леко се разтрепериха, когато се опита да вкара ключа в ключалката. _Това е от адреналина_ — каза си тя. — _Съвсем естествено е при тези обстоятелства. Нямаш паник атака. Просто си много напрегната. Има защо._
	Тя отвори вратата на втория или може би на третия опит. Кабът беше достатъчно разумен да не предложи да вземе ключа и да извърши сам това просто действие, което наистина щеше да я ядоса.
	След като влезе, тя забърза към кутията на стената и се застави да се концентрира достатъчно дълго, за да набере паролата. За щастие я набра правилно от първия път. Дръпна шалтера на стената. Осветлението на тавана се включи. Бързият оглед наоколо я успокои.
	— Изглежда, тук не е пипано нищо — каза тя.
	Кабът погледна в дъното на дългата галерия.
	— Каза, че картините на Брюстър се съхраняват в склада.
	— Отзад. Точно така. Ще ти покажа.
	Тя мина зад елегантното бюро от метал и стъкло и отвори вратата към вътрешната стая. С отварянето полъхна странно, тревожно усещане за нещо нередно. Последва го миризма, която някакво примитивно чувство у нея разпозна. Инстинктивно покри с ръка носа и устата си, отстъпи крачка назад и се блъсна в непоклатимото тяло на Кабът.
	— Какво, за бога… — прошепна тя.
	— Стой тук — нареди Кабът.
	Той я отмести настрана и натисна ключа на стената. Лампите на тавана се включиха и осветиха купчините опаковъчни каси, обвити платна и предмети на изкуството, натрупани във вътрешното помещение.
	Кабът бавно се придвижи в стаята. Пренебрегвайки заповедта му, тя го последва. Той не се опита да я спре. Вратата на хранилището беше отворена. Осветлението вътре не беше запалено. Вирджиния се опита да свърже фактите, но мозъкът й се беше вцепенил.
	— Той е бил тук — каза тя. — Открил е картините на Хана. Но каква е тази миризма?
	Кабът заобиколи зад една редица опаковъчни каси. Спря и погледна надолу.
	— Бил е тук, но не е бил сам — каза Кабът.
	Тя усети, че трепери още по-силно. Знаеше, че не иска да вижда онова, което гледаше Кабът, но се застави да заобиколи касите и да се изправи пред истината.
	За един инфарктен миг тя се вгледа в тялото, лежащо в локва засъхнала кръв.
	Кабът приклекна до мъртвата жена и посегна да провери дали има пулс. Очевидно нямаше да открие такъв. Вдигна поглед към Вирджиния.
	— Познаваш ли я? — попита той.
	— Не. Никога през живота си не съм я виждала.


>	Глава 18

	— Полицаите потвърдиха самоличността на жертвата — каза Кабът. Той остави телефона си на плота, отделящ кухнята. — Сандра Портър. Била е компютърен програмист и допреди няколко дни е работила в отдела за информационни технологии на местната компания „Найт Уоч“. Очевидно Портър наскоро е напуснала компанията в търсене на други възможности.
	— Това обикновено е евфемизъм за уволнение — каза Вирджиния.
	Вечеряха в полунощ с пица и червено вино в апартамента й, защото след като полицията ги освободи, и двамата нямаха желание да търсят все още отворен ресторант.
	_И по-добре_, помисли си Вирджиния. Тя беше прекалено напрегната, за да се опитва да се държи нормално на обществено място. Не беше и много гладна. След няколко хапки пица тя реши да наблегне на виното.
	— Възможно е наистина да е напуснала — каза Кабът. — Добрите програмисти често се местят — просто защото могат да си го позволят. Има голямо търсене на хора с техните умения.
	— Сандра Портър със сигурност не се е появила във вътрешната стая на галерията, защото е смятала да кандидатства за работа.
	— Вярно. Въпросът е кой друг е бил във вътрешната стая.
	Вирджиния отпи още малко вино и се отпусна на стола си.
	— Мислиш ли, че може да е бил мнимият водопроводчик, който е влизал вчера в апартамента ми?
	Кабът си взе още едно парче пица.
	— Бих казал, че определено е възможно. Твърде рано е да се каже. Нямаме достатъчно информация.
	— Това нещо започна да става много сложно, нали?
	— Да, но сега имаме още няколко нови факта.
	— Името на мъртвата?
	— И местоработата й.
	— Предполагам, че полицията ще разследва всички очевидни насоки и връзки.
	— Разбира се.
	Вирджиния огледа почти празната чаша за вино.
	— Полицаите няма да приемат нашата конспиративна теория, нали? Ще ни помислят за луди, ако се опитаме да ги убедим, че някогашен водач на секта се е появил от миналото и по все още необясними причини е започнал да извършва убийства.
	— Полицията ще отдели време за разследване на по-правдоподобни обяснения. Това им е работата. От теб и от мен зависи да се опитаме да намерим връзката с миналото.
	— Мислиш ли, че е възможно Сандра Портър да е била в лагера на Зейн заедно с нас?
	— Не. Според нейния профил тя е само на двадесет и четири години. Това означава, че би трябвало да е била на две годинки по времето, когато бяхме в лагера. Не си спомням толкова малки деца. А ти?
	— Не.
	— Ти беше една от най-малките в списъка на членовете на сектата, който съставихме с братята ми. Зейн не е искал проблеми, каквито биха му създавали много малки деца или бебета. Той е искал деца, които да може да заключва нощем.
	— Ние бяхме заложници, нали? Застраховка за покорността на нашите майки.
	— Да.
	Вирджиния остави празната чаша, седна напред и кръстоса ръце върху масата.
	— Добре, значи Сандра Портър не е била в лагера. Това не означава, че тя няма връзка с това. Може би някой неин роднина е бил привлечен в сектата.
	— Това е една възможност. Но истинските въпроси са какво е правила тя в твоята галерия и защо някой ще я убива.
	— Трябва да намерим онзи мним водопроводчик, нали?
	— Това би помогнало — каза Кабът.
	— Е, каква е следващата ни стъпка?
	— Започваме да ровим, но ще стоим настрана от полицията. Те ще бъдат изключително недоволни, ако помислят, че се намесваме в разследването им. А ако са недоволни, няма да ни предоставят никаква вътрешна информация.
	— Разбирам. Но откъде ще започнем да ровим?
	— До преди няколко дни Сандра Портър е имала работа — каза Кабът. — Това означава, че има колеги, хора, които я познават. Може да е имала гадже.
	— Имала е съседи, а вероятно и някои роднини. Няма ли полицията да говори с всички тях?
	— Разбира се — каза Кабът. — Но те ще задават много по-различни въпроси от тези, които ще зададем ние. Те ще търсят провалена връзка, проблем с наркотиците или може би индикация за корпоративен шпионаж.
	— Трябва да призная, че ми звучат като разумни насоки за разследване, освен че никоя от тях не обяснява защо Сандра Портър се е оказала мъртва във вътрешната стая.
	— Това също не обяснява и защо Сандра Портър е била убита в класическия стил на наемен убиец, както го описват в телевизионните и филмовите продукции. Два изстрела — един в гърдите, за да повали жертвата, втори — в главата, за да се увери, че е мъртва.
	— И таз добра! Мислиш ли, че говорим за професионален убиец?
	— Не, просто за някой, който гледа много телевизия. Един истински професионалист би извършил убийството някъде другаде и би изхвърлил трупа в езерото Вашингтон или в залива Елиът, или би го закарал в планината. Има твърде много доказателства, свързани с тялото.
	Вирджиния издиша бавно.
	— Добре е да знаем, че нямаме работа с наемен убиец.
	— Според брат ми Джак, който изучава тези неща, в реалния свят няма много истински професионалисти. Малкото съществуващи професионалисти обикновено са свързани с конкретни банди или мафии. Има обучени снайперисти, разбира се, но по дефиниция те работят от разстояние.
	— Разбирам.
	— Това не означава, че няма много хора, които смятат, че са достатъчно умни, за да им се размине убийство.
	Вирджиния си сипа още малко вино, опитвайки се да превъзмогне напрежението.
	— И какво сега? — попита тя.
	— Сега слизам долу и вземам чантата си от багажника на колата ти.
	Тя замря.
	— Ще прекараш тук нощта?
	— Искаш ли да останеш сама тук?
	Не й трябваше дълго да обмисля това.
	— При тези обстоятелствата — не.
	— Добър избор — каза Кабът.


>	Глава 19

	Старият кошмар изплува от тъмнината.
	_Задната стена на хамбара вече гореше и нямаше изход, защото Зейн беше заключил голямата входна врата за през нощта. Другите деца пищяха, но тя беше толкова ужасена, че не можеше да издаде и звук. Едно от по-големите момчета нареждаше на всички да легнат на пода, за да избегнат дима. Тя приклекна, стиснала ценното си притежание, книжката, дадена й от майка й предишния ден…_
	Вирджиния се събуди в пристъп на паническа атака. Заливащите я тревожни вълни ставаха още по-лоши поради влудяващото разбиране, че не може да контролира обхващащата я ужасна енергия. Специалистите обясняваха, че от физиологична гледна точка нейният организъм сякаш внезапно отключваше силна реакция „бий се или бягай“, но без очевидна заплаха. Изключването беше плашещо. Но според нея това обяснение дори не се доближаваше до описанието на вбесяващото усещане.
	Тя беше потънала твърде далеч в дълбоките тъмни води на паническата атака, за да се опита да я овладее с упражненията за самозащита. _Случвало ти се е и преди. Това не е първото ти родео. Направи това, което трябва._
	Тя отметна завивките, добра се до банята, отвори шкафа и грабна шишенцето с лекарството. Отвори капака, изтърси едно хапче и го изпи с чаша вода. Разтреперана, сграбчи ръба на мивката и се опита да диша.
	Мразеше да прибягва до медикаментите. Това я караше да се чувства слаба. Но напоследък паник атаките зачестиха и безспорно, се влошаваха.
	Тя се върна в спалнята, облече халата си и излезе в коридора. На слабото осветление можеше да види, че вратата на стаята на Кабът е затворена.
	Успокоена, забърза по коридора към хола. Но рязко спря, когато видя фееричната светлина на компютърния екран, идваща от кухнята.
	— Колко лоша е тази по скалата от едно до десет? — попита Кабът от сенките.
	И внезапно установи, че хладнокръвният, нормален начин, по който той се отнасяше към нейните странности, имаше успокояващ ефект.
	— Откъде знаеш? — попита тя.
	— Да кажем, че съм го изпитвал.
	— Девет, точка, девет — отвърна напрегнато тя.
	Все още беше нервна, но си възвръщаше контрола.
	— Взе ли си лекарствата? — попита Кабът.
	— О, да.
	— Добре. Прави необходимото, докато подействат, а после ще ти задам един въпрос.
	— Добре.
	Вирджиния закрачи отново. Кабът се зае с работата си. Тя си даде сметка, че изпитва облекчение от факта, че не се налага да му обяснява всичко. Кабът разбираше, че не бива да се опитва да я прегърне и дори да я докосне. Не й каза, че трябва да се стегне, нито да я успокои с утешителни думи. Той просто й даде свободата, от която се нуждаеше, за да се справи с атаката.
	За външни хора сцената вероятно би изглеждала странно, помисли си тя. Единият има сериозна паническа атака, а другият се държи така, сякаш такива атаки са нещо напълно нормално.
	След известно време пулсът и дишането й отново се успокоиха. Тя прекоси стаята и седна на един от столовете на бара.
	— Вече съм добре — каза тя. — Какъв беше въпросът?
	— Спомних си първия лагер на Зейн.
	— Онази зловеща стара къща край Уолъртън? Какво за нея?
	— По-рано, когато с братята ми започнахме да търсим Зейн, проверихме онази къща. Както ти казах, един от неговите последователи му я беше подарил. Зейн я продаде, за да събере пари и да се премести в Калифорния.
	— Така?
	— Това водеше до задънена улица — каза Кабът. — Но тази вечер, когато в един и трийсет моята аларма ме събуди, реших да прегледам някои от старите ни файлове за Зейн. От любопитство проверих какво е станало с къщата край Уолъртън.
	— И?
	— Минала е през много ръце, но в крайна сметка е завършила в процедура за възбрана. Била е отнета от банката. Стояла празна в продължение на години, но внезапно е била продадена — срещу пари в брой — в края на миналия месец.
	— Наистина ли? Кой я е купил?
	— Тук нещата стават интересни — каза Кабът. — Не мога да идентифицирам купувача.
	— Какво искаш да кажеш? Този вид информация е публична.
	— Не и когато имотът е купен под прикритието на тръст. Не е необичайно богатите хора да купуват недвижими имоти чрез тръст, но обикновено е възможно да се получи представа за самоличността на собствениците. Но не и в този случай. Който е създал този тръст, е искал да бъде сигурен, че самоличността му ще остане скрита.
	Паниката й беше под контрол, но Вирджиния изпита друг вид вълнение.
	— След години на разруха къщата край Уолъртън изведнъж е продадена на неизвестно лице — каза тя. — Тук имаме още едно невероятно съвпадение.
	— Това е нещо, което ние, конспираторите, приемаме много сериозно. — Кабът затвори лаптопа си и я погледна. — Искаш ли да отидем до Уолъртън тази сутрин? Да се огледаме в името на старото време?
	Тя потръпна.
	— Не горя от желание. Но след всичко случило се напоследък — да. Няма да оставим камък необърнат и така нататък, и така нататък. Галерията ми е затворена в неделя и понеделник, а хранилището ще бъде проучвано като местопрестъпление още няколко дни. Така че, да, аз съм свободна да те придружа на малко пътуване в спомените.
	Той се усмихна.
	— Какво?
	— Както би казал Ансън, имаш доста висок дух. Знаеш ли го?
	— Шегуваш ли се? Аз страдам от панически атаки през по-голямата част от своя живот като зрял човек.
	— Това няма нищо общо с високия дух.
	— Каква е твоята дефиниция за висок дух?
	— В хранилището на галерията ти е извършено убийство, последвано от паник атака, определена като девет-точка-девет по скалата от едно до десет, и въпреки това си готова да пътуваш до мястото, където са започнали кошмарите ти. Това, скъпа приятелко, се нарича висок дух.
	Тя направи гримаса.
	— Не че имам избор. Трябва да знам дали Куинтън Зейн все още е някъде там. Трябва да знам какво наистина се е случило с Хана Брюстър.
	— Аз също.
	Видя сенките в очите му и разбра, че когато сънуваше миналото, той също чуваше ехото от писъците на другите деца и усещаше горещите пламъци. И двамата бяха изгубили майките си в адския огън, но Вирджиния беше от късметлиите. Баба й беше дошла да я вземе. Никой не беше дошъл да потърси Кабът.
	Импулсивно, без да го обмисля, тя се наведе напред и леко докосна устните му със своите.
	Той замря.
	— Моля те, не го прави отново — каза той.
	Шокирана, тя бързо се отдръпна назад. В миг я заля вълна от ужасно смущение.
	— Съжалявам — промърмори тя. — Това беше грешка. Извинявам се, че те поставих в трудна ситуация. Просто забрави, че се е случило. Прощавай, сега ще се върна в стаята си.
	Той се изправи, движейки се спокойно и плавно по своя характерен начин, успявайки някак си да пресече невидимата линия между добрата координация и интензивната чувственост, и застана на пътя й. Постави ръце на раменете й.
	— Това, което се опитвам да кажа, е, моля те, не прави това отново, освен ако не го мислиш наистина — каза той. — Нямам нужда да бъда утешаван. Нямам нужда от твоята благодарност.
	Гласът му беше дрезгав, сякаш усилено се стараеше да овладее някаква опасна емоция. Очите му горяха от желание. Тя можеше да почувства нуждата, която се излъчваше от ръцете му срещу нейните рамене. Но имаше и много сурова воля, силен контрол.
	Тя вдигна ръка и докосна лицето му с върховете на пръстите си.
	— Аз нямам навика да целувам хората, освен ако не го желая наистина — каза тя.
	— Целуна ме, защото ме съжали ли? За случилото се в миналото?
	Тя се поколеба, като си каза, че той заслужава честен отговор.
	— Е, може би започна така. Спомних си те като момче без баща, което току-що бе загубило майка си, и как никой от семейството ти не дойде да те потърси.
	— Да, точно това е, което си помислих. За твое сведение, не искам да ме целуваш по тази причина. Не искам никакви целувки от съжаление.
	— Добре. — Вече по-уверена, тя опря длани срещу гърдите му. — Но само да уточним: нали нямаш нищо против да те целуна по други причини?
	— Зависи.
	— Искам да те целуна, защото искам да разбера какво е. Това достатъчно добра причина ли е?
	Той мисли половин секунда, след което я придърпа плътно до гърдите си.
	— Това ли е единствената причина, която можа да измислиш? — попита той.
	— Не. — Тя сграбчи фланелката му в юмрука си. — Ето накратко: знам някои от тайните ти, Кабът Сътър. И ти знаеш някои от моите. Преди много време ние двамата прекарахме известно време в ада. И двамата бяхме наранени там, но и двамата оцеляхме. Бих казала, че това е достатъчна причина за целувка.
	— Така става — каза той. — Засега.
	Той я прегърна по-силно, притисна я още по-близо и покри с устата си нейната уста, всичко с едно бързо, неумолимо, неустоимо движение.
	Целувката стана гореща и дълбока, завладяваща, погълна сетивата й. Не беше сигурна какво бе очаквала, но не беше това разтърсващо, объркващо усещане. Беше се вкопчила отчаяно в него.
	Отдавна се бе научила да няма прекалено големи очаквания в началото на една връзка. Стана й правило да подхожда реалистично, да не очаква фойерверки и със сигурност никога не се беше изненадвала. Малко сърдечност и мимолетно усещане за интимност й бяха достатъчни.
	Правилото й беше до полунощ да си е у дома.
	Напоследък бе принудена да се откаже дори и от тези ограничени очаквания, защото паник атаките започнаха да стават по-чести, проявявайки се внезапно с изнервяща непредсказуемост. Критичната точка настъпи през една паметна нощ преди няколко месеца.
	Брад Гарфийлд беше много мил мъж, но тя знаеше, че вероятно е бил травмиран за цял живот, когато я връхлетя паник атака точно когато нещата стигнаха до интимната фаза.
	След тази катастрофа тя се беше заклела да не се среща с никого, поне докато не отмине „сезонът на бурите“, както го наричаше.
	Тази вечер не беше моментът да преосмисли решението си, каза си тя. Последното нещо, което й се искаше да направи, беше да разруши крехката връзка, която имаше с Кабът.
	Това, че го целуна, вероятно беше грешка.
	Но Кабът беше този, който сложи края. Той приключи целувката, преди да се гмурнат по-дълбоко.
	— Вероятно трябва да спрем дотук — каза той, гласът му беше леко по-дрезгав.
	Беше прав, въпреки че основанията му вероятно бяха доста по-различни от нейните. „Никога не спим с клиент“ — беше едно от правилата му.
	— Да — отвърна тя, опитвайки се да прозвучи бодро. — Намираме се в много сериозна ситуация. Не бихме искали да усложняваме нещата.
	Той като че ли се замисли.
	— Мислиш ли, че ако си легнем заедно, ситуацията ще се усложни? — попита той.
	— Ами да. Не е ли така?
	— Не.
	Тя го изгледа гневно.
	— Тогава защо спря?
	— Защото усетих, че се колебаеш.
	— Разбирам. — Тя си пое дъх. — Това беше много… интуитивно от твоя страна.
	— Това съм аз, мистър Интуитивен. Би ли ми казала защо размисли?
	Тя разпери ръце.
	— Поради очевидните причини, като започнем с това, че едва се познаваме.
	— Струва ми се, че знаем много един за друг. Нека да преминем към главното. Страхуваш се да легнеш с мен, нали?
	Тя вече започна да се ядосва. Заобиколи го и се насочи към спалнята си.
	— Не се страхувам — каза тя през рамо. — Аз съм по еднократните свалки, забрави ли? Но наистина се уча от опита. А през изминалата година всичките ми опити бяха лоши. Последния път, когато стигнах до разгорещения стадий с мъж, получих силна паник атака. Бедният Брад си помисли, че съм получила нервно разстройство. Трябваше да го разубеждавам да не се обажда на деветстотин и единайсет, като в същото време се опитвах да намеря лекарствата в чантата си.
	— Вирджиния, почакай…
	Тя стигна до спалнята, прекрачи прага и се обърна към него.
	— Думата _унижение_ дори не може да се опита да опише това, което преживях онази нощ. Това се случи преди месеци, а аз все още не мога да избия тази сцена от главата си. Така че — да, размислих и няма да се опитвам да правя секс с теб.
	Тя затвори вратата много по-силно, отколкото беше необходимо, и за миг спря негодуваща.
	Когато овладя емоциите си, отново отвори вратата. Кабът стоеше точно там, където го беше оставила.
	— Извинявам се за тази невероятно нелепа демонстрация на висока драма — каза тя.
	— Няма проблем.
	— Имам си работа с много драматични артистични типове, но обикновено не стигам до театрални изпълнения.
	Кабът опря рамо на стената и скръсти ръце.
	— Както казах, няма проблем.
	— Да, това е проблем, но това е мой проблем, не твой, така че отново се извинявам.
	— Няма проб…
	— Не го казвай.
	Тя отново затвори вратата, този път с изключителен контрол. Отиде до прозореца и дълго стоя, загледана в светлините на града.


>	Глава 20

	— Снощи, след като ти си легна отново, направих някои проучвания относно „Найт Уоч“, технологичната компания, в която е работила Сандра Портър — каза Кабът.
	Той седеше зад волана на сивия си джип. Вирджиния беше на седалката до него. Бяха изминали около четиридесет минути от приблизително едночасовия път с кола до Уолъртън и мястото на първия лагер на Куинтън Зейн. Преди малко той беше напуснал междущатско шосе номер 5 и сега се движеха по двулентов път през слабо населен район. Малки градчета, ферми и някое и друго ранчо разнообразяваха пейзажа.
	Дотук разговорът на предната седалка на джипа беше учтив, но не и непринуден. Той предположи, че вече знае точно какво означава фразата _да стъпваш на пръсти_.
	Разбираше, че не може да хвърли цялата вина за деликатното напрежение на предната седалка върху горещата среднощна целувка. Гледката на кобура с пистолета му, който бе взел от жилището си на излизане от града, беше накарала Вирджиния да присвие очи.
	— Възможно е да си имаме работа с убиец — каза той.
	— Знам — отвърна тя.
	Това май беше всичко, което бе изрекла през последните няколко мили.
	Вирджиния отклони вниманието си от пътя достатъчно дълго, за да му хвърли бърз любопитен поглед.
	— Спомена, че „Найт Уоч“ е технологична компания.
	— Да, в смисъл че продава продукти онлайн и няма определен търговски обект, но доколкото мога да преценя, това си е просто порядъчна търговия.
	— Какво предлагат на пазара?
	— Според уебсайта предлагат разнообразие от персонализирани помощни средства за сън. Билкови продукти, ръководства за медитация, които би трябвало да помагат на страдащите от безсъние да заспят, индивидуални онлайн терапевтични сеанси за сън, специална музика, предназначена да подпомогне заспиването — такива неща.
	Вирджиния се замисли над това.
	— Сектата на Зейн е продавала програма, която според него би позволила на хората да контролират сънищата си и да направляват потенциалните сили на ума.
	— Организацията на Зейн си беше чиста пирамидална схема на няколко нива. Клиентите трябвало да откупуват преминаването си към следващото ниво. Освен това те постигали напредък само ако доведат нови клиенти.
	— Това изглежда донякъде подобно на продажбата на терапии срещу безсъние.
	— „Найт Уоч“ може и да продава боклуци против безсъние, но мога да кажа, че бизнесът им не е пирамидална схема.
	— Е, вероятно всичко това може и да е фалшиво, но с оглед броя на хората с нарушения на съня, които отчаяно се нуждаят от добра почивка, предполагам, че бизнесът върви добре.
	— Достатъчно добре, за да привлече вниманието на фирма за рисков капитал преди една година — каза Кабът. — „Найт Уоч“ е усвоила този първи етап от финансиране и се говори, че се готви да потърси и друг.
	— Предполагам, че си проверил хората, които управляват „Найт Уоч“?
	— Така е. Подобно на повечето нововъзникнали фирми, тя все още е малка организация. Основател и главен изпълнителен директор е Джош Престън, бивш компютърен вундеркинд, направил първото си състояние, преди да стане на тридесет години. Той проектирал приложение за социални медии, което било изключително успешно. Една от големите компании го закупила. Изглежда, че той се е помотал известно време, наслаждавайки се на парите си, а след това е решил да се преоткрие с „Найт Уоч“.
	— Иска да провери дали може да уцели джакпота два пъти?
	— Вероятно. Но най-важното е, че според бизнес медиите Престън е само на тридесет и пет и никой от служителите му не е над тридесет години.
	— С други думи, никой, свързан с компанията, не би могъл да е Куинтън Зейн — каза Вирджиния.
	— Не.
	— Предполагам, че това би било твърде лесно.
	— Да. Ето защо се връщаме в началото.
	Вирджиния отново го изгледа изучаващо.
	— Защото си сигурен, че трябва да има някаква връзка между Хана Брюстър, Сандра Портър и миналото.
	— Мисля, че е така, да.
	Спряха за кафе в малък ресторант в Уолъртън, а после Кабът измина последните няколко километра нагоре към гъсто залесените хълмове. С приближаването към старата къща Вирджиния ставаше все по-напрегната. Не беше единствената, помисли си той. Той също беше нервен.
	Последният участък от пътя беше с повредена от времето настилка и широк едва колкото джипа.
	Голямата къща беше триетажно чудовище, изградено от камък и дърво през миналия век. Издигаше се в края на дълга изровена алея. Разположена в тясна продълговата долина, сградата почти никога не беше огрявана от достатъчно дневна светлина дори в разгара на лятото. Сега, в края на зимата в Тихоокеанския северозапад, тя беше потънала в сенчест полумрак.
	Вирджиния огледа къщата с мрачно изражение.
	— Сякаш е излязла от филм на ужасите.
	— При това с лош край — каза Кабът.
	Той премина между двойката каменни колони, които маркираха началото на алеята. Останките от старата порта висяха на ръждясали панти.
	— Спомням си, че портата винаги беше заключена и охранявана — каза Вирджиния. — Зейн ни казваше, че е заради собствената ни безопасност.
	— Първото правило при създаването на секта е да изолираш последователите си — каза Кабът.
	— Той беше абсолютен социопат.
	— О, да.
	Кабът спря колата на поляната. Двамата с Вирджиния поседяха мълчаливо за миг, разглеждайки мрачната къща.
	— Тук е започнало всичко — каза Кабът. — Трудно е да се повярва колко много хора са се хванали на лъжите му.
	— Надяваш се да откриеш някаква диря за самоличността на новия собственик, нали?
	— Това определено би било интересно.
	Той грабна якето и кобура с пистолета си от задната седалка, отвори вратата и излезе.
	Вирджиния взе якето си и застана до него пред голямата кола.
	— Не смятам да ти давам съвети как да си вършиш работата — каза тя, — но това, технически погледнато, е частна собственост.
	— Не се притеснявай, няма да влизам с взлом. Искам само да огледам наоколо. Но ако някой се появи, ние сме двойка граждани, които са се загубили тук, в полето. Нашият GPS не работи, затова сме спрели да попитаме за посоката.
	— Добре, предполагам, че звучи разумно. Често ли правиш такива неща?
	— Не, но все още съм нов в частния разследващ бизнес. Правех го често при последната ми работа.
	— Това ще да е било, когато си бил началник в полицията?
	— Аха.
	— Наистина ли беше уволнен от този пост?
	— Дълга история.
	— Което означава, че няма да ми кажеш, нали?
	— Може би друг път.
	Кабът прекоси обраслата с бурени поляна и приближи входната врата на старата къща. Вирджиния го последва.
	Той се качи по стълбите и почука няколко пъти по вратата. Не беше изненадващо, че нямаше отговор. Блясък на неръждясал метал привлече погледа му. Той погледна надолу към дръжката на вратата.
	— Нова ключалка — каза той.
	— Новият собственик вероятно е поставил нови брави, за да предотврати влизането на скитници и самонастаняващи се.
	— Или това, или планира да прекара известно време тук.
	— Съмнявам се, че би го направил засега — каза Вирджиния. — Ако това място е стояло празно няколко години, то може да не е годно за обитаване. Новият собственик ще трябва да свърши много работа. Вероятно се нуждае от нова инсталация като начало. Кухнята и баните ще трябва да бъдат ремонтирани.
	— Зависи от това какво възнамерява да прави новият собственик с това място — каза Кабът.
	Той слезе по предните стъпала и се насочи към най-близкия прозорец.
	— Наистина имаш подозрения за новия собственик, нали?
	— Съвпадението ме притеснява. Защо, след като с години е била под възбрана, някой ще реши да я купи сега?
	— Трябва да допуснем възможността, че някой е видял в това неочаквано добра сделка и я е взел с идеята да я ремонтира и да я продаде с печалба. — Тя погледна покрай него към главната къща. — Мразя това място.
	— И аз самият не го обичам.
	— Чудя се дали новият собственик знае, че някога тук са живели убиец социопат и неговата секта — каза Вирджиния.
	— Добър въпрос — съгласи се Кабът.
	Всички прозорци бяха закрити с избелели пердета. Той можеше да види много малко от интериора.
	— Ще огледам отзад — каза Кабът. — Защо не почакаш в колата? Ще ти бъде по-топло.
	— Добре.
	Тя се върна при колата, отвори вратата на пътника до шофьора и се настани на седалката. Остави вратата отворена и го наблюдаваше замислено и тревожно.
	На Кабът му хрумна, че може би беше голяма грешка да я доведе тук. Но от друга страна, се съмняваше, че би могъл да я убеди да остане в Сиатъл. Тя държеше да бъде до него в това. Бяха заедно от много кратко време, но той вече я познаваше достатъчно добре, за да знае, че тя ще бъде до него до края.
	Той заобиколи къщата и се изкачи предпазливо по прогнилите стъпала на задната веранда. Стомахът му се сви при вида на портата на покритата барака за дърва. Едно от задълженията на момчетата беше да подреждат нацепените дърва и да ги внасят в къщата през вратата на бараката, която се отваряше към килера.
	Той тръгна надолу по верандата към вратата на кухнята. На прозореца нямаше пердета. Нямаше никакви признаци за започнал ремонт.
	Старомодната кухня беше в плачевно състояние. Но на плота, близо до мивката, имаше малка купчина празни кутии от енергийни напитки. Очевидно, новият собственик беше посещавал имота си.
	Ключалката на вратата на кухнята беше нова, като тази на входната врата. Кабът опита дръжката. Не се отвори.
	Той погледна назад към бараката за дърва. Тя нямаше ключалка. Може би новият собственик не знаеше за вътрешната врата.
	Той тръгна обратно през верандата. Едва доловим шум от движение далеч зад дърветата го накара да замръзне. Имаше време само да помисли „не е елен“ и да се просне по корем, преди първите куршуми да се забият в стената на къщата на по-малко от метър над главата му.
	Пистолет. Не беше пушка.
	Той измъкна пистолета си изпод якето и стреля по дърветата, целейки се високо, защото не можеше да види целта си.
	Ответният огън имаше ефекта да стресне стрелеца в гората. От храсталака се чу силен пукот.
	Кабът се възползва от възможността да се претърколи към отсрещния край на верандата, пъхайки се под парапета. Затича се да се скрие зад ъгъла на къщата.
	Зад него се чуха още изстрели, но бяха нахалост.
	Той заобиколи към предната част на къщата и видя Вирджиния. Тя все още седеше на седалката до шофьора и изглеждаше зашеметена.
	Между него и колата имаше голямо открито пространство. Би могъл да се затича, но това би изложило на риск Вирджиния.
	— Ключът е в стартера — извика той. — Махни се от тук!
	Нареждането му развали магията, която сякаш я бе приковала. Тя се стресна и се метна на седалката на шофьора.
	Кабът чу още една серия от изстрели. Той се обърна и отново стреля в дърветата, надявайки се да отвлече вниманието на стрелеца достатъчно дълго, за да може Вирджиния да се измъкне.


>	Глава 21

	Вирджиния настъпи мощния двигател на джипа и подкара към къщата, където Кабът се беше прилепил с гръб към стената и с пистолет в ръка. Видя през предното стъкло как той се наведе зад ъгъла и отново стреля към дърветата. Беше се фокусирал върху ответния огън и не разбра, че тя кара към него.
	Вирджиния направи остър завой към Кабът и удари спирачките. Не се бе потрудила да затвори вратата до шофьора и тя се отвори сама.
	Кабът се обърна и я видя. Той стреля още веднъж иззад ъгъла на къщата, после скочи в колата.
	— Давай — каза той.
	Тя вече беше натиснала газта.
	Кабът отвори прозореца и стреля отново. Доколкото Вирджиния можеше да прецени, откъм дърветата нямаше повече изстрели, но ушите й звънтяха от гърмежите, затова не можеше да бъде сигурна. Във всеки случай това нямаше значение. Единственото, което имаше значение, беше да се отдалечат от проклетата къща.
	Колата се друсаше и подскачаше по осеяната с дупки алея. Стори й се, че чу Кабът да казва нещо, но не му обърна внимание.
	Най-накрая излезе на шосето.
	— Полека — каза Кабът. — Няма нищо. Никой не ни преследва.
	Говореше нежно, сякаш разбираше, че мислите й са някъде на друго място.
	Тя осъзна, че наближава завой и навлиза много бързо в него. Вкоренените навици за шофиране взеха връх. Автоматично вдигна крак от педала на газта, позволявайки на голямата кола да намали до по-разумна скорост.
	Когато излезе безопасно от завоя, тя си припомни да диша. Осмели се да погледне към Кабът. Той прибираше пистолета си в якето.
	— Ранен ли си? — попита тя.
	— Не. Използваха пистолет. Лоша точност при всякаква дистанция.
	— Уау. Късметлии сме, нали?
	— Мисля, че ти казах да се махнеш от там.
	— Направих го.
	— Не достатъчно бързо — каза той. — Спря за мен.
	— Стори ми се, че имаше нужда.
	— Имах. — Той пое дълбоко въздух и издиша бавно, овладяно. — Благодаря ти.
	— На вашите услуги.
	— Висш пилотаж, а?
	— О, да.
	— Това е адреналинът.
	— Не се шегувай. Но важното е, че нямам паник атака. Висок адреналин, но усещането е различно, когато има истинска заплаха.
	— Не при всички. Някои хора просто замръзват, когато започне стрелбата.
	Тя се замисли върху това.
	— Имах кола и трябваше да направя нещо. Така ми беше по-лесно да се фокусирам.
	Кабът я погледна.
	— Върху задачата да ни изведеш от там и двамата.
	— Мога да кажа само, че ми изглеждаше добра идея в онзи момент. Ще уведомим ли местните ченгета за този малък инцидент?
	— Няма смисъл. Изстрелите в гората са често срещано явление в тези райони. Нямаме описание. Дори не видяхме някакво превозно средство. Никой не е ранен. И от техническа гледна точка ние бяхме нарушители. Общо взето, незначително събитие.
	Тя намали още малко скоростта.
	— Разбирам.
	— И двамата ще се скапем по-късно — предупреди я Кабът след известно време. — Така се получава.
	— Да, имам чувството, че ме очаква особено тежка нощ.
	— Няма да си сама — каза Кабът. — Ще преживея тежката нощ заедно с теб.
	— Знаеш ли, другите двойки обикновено излизат на ресторант или може би на кино.
	— Предполагам, че ние сме малко по-различни.
	Тя се усмихна.
	— Висш пилотаж, нали?
	— О, да.


>	Глава 22

	— Трябва да действаме по-предпазливо — каза Ансън. — Би могло да се каже, че случилото се в първия лагер на Зейн е случайност. Вие с Вирджиния може би сте попаднали на неправилното място в неправилното време. Някакъв идиот е бил в гората, играел е с пистолета си, видял двойка туристи и решил да ги изплаши.
	— Който и да е бил, определено искаше да ни изплаши — каза Вирджиния. — И може би да убие Кабът.
	Намираха се в офиса на „Кътлър, Сътър и Салинас“. Ансън седеше зад бюрото си. Кабът стоеше до прозореца. Вирджиния беше кацнала на стола за клиенти. Беше късният следобед на този, както се оказа, твърде дълъг ден.
	Тя започваше да усеща предстоящия срив, за който Кабът я беше предупредил. Все още беше възбудена, но от опит знаеше, че е възможно да бъде напълно изтощена и в същото време невероятно напрегната. И въпреки всичко нямаше истинска паник атака. Тъй като й се налагаше редовно да се справя с тях, тя се беше научила да разпознава фините нюанси. _Аз съм професионалист. Не опитвайте това у дома._
	— Не приемаме теорията за случайна стрелба — каза Кабът. — Има твърде много съвпадения.
	— Добре, нека да го обмислим — каза Ансън. — Първо, как може някой да е знаел, че вие двамата сте се отправили към старата територия на Зейн?
	— Това — бавно каза Кабът — е много добър въпрос. — Той се обърна и погледна Ансън. — Не съм спрял да мисля за това, откакто се махнахме от къщата в Уолъртън. Бих забелязал, ако някоя кола ни е следила при такъв голям преход. Но ми се струва, че единствената връзка, която имаме, е технологичната компания „Найт Уоч“.
	— Така ли? — попита Ансън.
	Но Вирджиния веднага разбра. Тя погледна Кабът.
	— Мислиш, че убиецът може да ни е проследил?
	— Може би е успял да хакне GPS системата на моя автомобил — каза Кабът.
	Ансън повдигна вежди.
	— Това е малко пресилено, не мислиш ли? Възможно е някой да ви е проследил по лесния начин, Кабът — просто е поставил проследяващо устройство някъде в автомобила ти.
	Кабът поклати глава.
	— Когато се върнахме в Сиатъл, прегледах обстойно колата. Не намерих нищо.
	— Значи, може би ви е наблюдавал — продължи Ансън. — Когато е разбрал, че излизате от града, може да ви е последвал на безопасно разстояние. Когато ви е видял да се отклонявате към Уолъртън, не е необходимо да е ракетен специалист, за да разбере накъде сте тръгнали. Ако познава територията, той е наясно и с всички преки пътища в района. Може би е стигнал до къщата преди вас и е чакал своя шанс.
	— Добре — каза Кабът. — Това е възможно. Интересно е, че се опита да ме уцели с пистолет от няколко ярда, докато се криеше в гората. Не би могъл да има ясен прицел. Или не знае достатъчно за оръжията, за да прецени, че шансовете да уцели при тези условия са нищожни, или просто се е надявал да има късмет.
	— Ако е същият човек, който е убил Сандра Портър, може да е предположил, че щом пистолетът е сработил първия път отблизо, ще свърши работа и от разстояние — каза Ансън. — Или просто не е имал време да си купи пушка и да се научи как да я използва.
	Кабът се върна до прозореца.
	— Струва ми се, че имаме работа с някой, който има някакви технологични умения, но не и опит с оръжия.
	Ансън изсумтя тихо.
	— Това не ни дава следа, по която да продължим.
	— Не, но посочва връзката с „Найт Уоч“ — каза Кабът.
	Вирджиния погледна Ансън.
	— Кабът е проверил списъка на работещите в „Найт Уоч“. Най-старият служител е шефът и той е само на трийсет и пет. Доколкото разбрахме, никой в компанията не е достатъчно възрастен, за да бъде Куинтън Зейн.
	— Това не означава, че няма връзка с миналото — каза Ансън. — Между другото, имах полезен разговор с полицейски детектив от Сиатъл на име Шварц. Той е млад, амбициозен и склонен да обменя информация. Съгласих се да си сътрудничим. Вече е мой най-добър приятел.
	— Има ли нещо, което бихме могли да използваме? — попита Кабът.
	— Не. — Ансън се обърна към Вирджиния. — Но той ми каза, че са свалили лентата, запечатваща вътрешната стая. Ако ми дадеш възможност, веднага ще изпратя да почистят, за да можеш скоро отново да отвориш галерията.
	Вирджиния потръпна.
	— Благодаря ти.
	— Както изглежда, ще ти погостувам още известно време — каза Кабът.
	— Добре — каза тя, — но мисля, че ти си този, който се нуждае от бодигард. Който и да беше днес в гората, той стреляше по теб, а не по мен.
	Ансън я погледна.
	— Това показва, че копелето има някаква причина да мисли, че му трябваш жива.


>	Глава 23

	Те отново си взеха готова храна за вечеря. Вирджиния се замисли за новия си режим на хранене, докато изхвърляше остатъците в съответните контейнери за рециклиране и компост под мивката.
	— Осъзнаваш ли, че не получавам обичайната си порция зеленчуци? — каза тя.
	— В пицата имаше доматен сос — посочи Кабът. — И маслини. Те се броят.
	— Технически казано, мисля, че доматите се смятат за плод.
	— Имахме нужда от храна за утеха. Беше труден ден.
	— Вярно е. — Тя затвори вратата на шкафа и го погледна. — Какво следва сега?
	— Трябва да поговорим с някои хора в „Найт Уоч“.
	— Не бих се изненадала да разбера, че от отдела за човешки ресурси на компанията са предупредили служителите да не разговарят с никого, освен с полицията.
	— Да, сякаш това ще накара хората да млъкнат. Мога да се обзаложа, че деветдесет и девет процента от служителите в „Найт Уоч“ вероятно са издрънкали всичко, което знаят, в социалните медии. Ще видя какво мога да открия онлайн.
	— Ще направя каквото мога, за да ти помогна, но имаме работа с хора, които работят за високотехнологична компания. Те би трябвало да са много по-напред от мен, когато става въпрос за навигация в онлайн света.
	— Би трябвало да са на светлинни години и от мен.
	Кабът седна на мястото си до кухненската маса и отвори компютъра си.
	— Но това може да се окаже тяхната ахилесова пета.
	— Какво те кара да мислиш така?
	— Защото няма да се опитвам да играя техните игри онлайн. Аз ще ги проследя и ще говоря с тях очи в очи. Не вярвай на филмите и телевизионните предавания за престъпници, разкрити от фантастични криминални експертизи и екзотични профайлинг техники. Истината е, че повечето разследващи дейности се извършват по методите на старата школа.
	Тя се усмихна.
	— Защото хората са си хора, независимо какви технологии използват, нали?
	— Така е. — Кабът затрака по клавишите. — Ключът при технологиите е, че хората, разчитащи на тях, обикновено вярват, че са анонимни. Това на свой ред ги прави невнимателни.
	— Добре, разбрах.
	— Което не означава, че фирмата „Кътлър, Сътър и Салинас“ не може да използва услугите на някой с наистина специални компютърни умения — добави Кабът. — Ние с Ансън и Макс сме доста добри, когато става въпрос за намиране на хора онлайн, проверки на биографични данни и търсене в стандартни бази данни. Но това не е същото, като да можеш да проследиш лошите момчета, които хакват кодираната база данни на компанията. Ето защо ние не се занимаваме със случаи, свързани с киберсигурността.
	— Чела съм, че хващането на онлайн престъпниците е безкрайна игра на котка и мишка. Толкова много от тези удари се извършват от пирати, опериращи от други страни. Дори да ги намерят, е невъзможно да ги затворят.
	— Ето защо оставяме този вид работа на големите компании. Но винаги ще има измамници, действащи на по-ниско ниво, мошеници, манипулатори, изнудвачи и счетоводители, които финансират пенсионирането си, като присвояват печалбите на работодателите си.
	Вирджиния замръзна.
	— Като майка ми?
	Кабът вдигна глава и я погледна загрижено.
	— Ако майка ти е успяла да измами Куинтън Зейн, тогава мога само да кажа: „Добре свършена работа“. Може би е единственото възмездие, което ние, останалите, някога ще видим.
	Тя се обърна и се облегна на ръба на плота.
	— Мислиш ли, че е възможно Зейн да е стрелял по теб днес?
	Кабът поклати глава.
	— Вътрешното ми усещане е, че не е той.
	— Какво те кара да го кажеш?
	— Зейн щеше да измисли по-добър план. При него не би имало труп с няколко куршума, захвърлен до къща, която е притежавал.
	Вирджиния кимна.
	— Както и свидетел, който би направил всичко възможно, за да накара полицията да възобнови делото срещу Куинтън Зейн.
	— Случилото се днес беше доказателство за небрежност. Ако Зейн все още е жив, той е успял да остане скрит през всичките тези години. Какъвто и да е той, знаем, че не е небрежен.
	— Това не звучи успокояващо, но разбирам какво имаш предвид.


>	Глава 24

	Тя се събуди с чувството, че нещо в атмосферата се е променило. Не беше паник атака. Просто усещаше, че нещата в апартамента й са се променили.
	Неканен гост? Мисълта вледени нервите й. После си спомни, че Кабът е в спалнята за гости. Никой нямаше да мине покрай него. Не беше сама тази вечер.
	Тя избута настрана завивките, стана и посегна към очилата си. Вярно е, че Кабът е наблизо, но за собствено успокоение трябваше да провери ключалката на входната врата и да се увери, че балконът е заключен.
	Облече халата си и взе голямото фенерче, което държеше до леглото си.
	Боса, тя отвори вратата и излезе в коридора. Държеше фенерчето до себе си не защото се страхуваше от тъмнината. Тук действаше един от основните принципи на личната й програма за самоотбрана — _всичко може да се използва като оръжие_. Фенерчето можеше да се използва като здрава палка. Имаше и допълнително предимство: обикновеният крадец нямаше да го приеме автоматично като заплаха. Фенерчетата изглеждаха съвсем нормално.
	В края на късия коридор светлината от компютърния екран изпълваше дневната с тайнствени отблясъци. Тя веднага се отпусна. Кабът беше буден и работеше. Това обясняваше промяната в атмосферата.
	Тя спря да се безпокои за ключалките и продължи по коридора. Кабът, облечен в панталони и сива тениска, седеше пред кухненския плот. Той вдигна очи, изражението му бе загрижено, но не разтревожено.
	— Паник атака? — попита той спокойно.
	— Не. Колкото и да е странно — усмихна се тя. — Разбирам, че си чул алармата си в един и тридесет сутринта?
	— Да, съжалявам. Не исках да те събудя. Просто се порових в някои от старите файлове, убивайки времето, докато отново съм готов да заспя.
	— Ще направя чаша билков чай. Искаш ли?
	— Разбира се.
	Тя влезе в кухнята.
	— Мислиш ли, че ще ставаме в този час на нощта до края на живота си?
	— Нямам представа. Но едно ще ти кажа: чувствам се по-добре, след като знам, че не съм сам. Един и тридесет сутринта е много странно време на нощта. Нещата се усещат по-различно в този час.
	Тя посегна към шкафа за кутията с чай.
	— И още как.
	— Мислиш ли, че би искала да ме целунеш отново?
	Изненадана, Вирджиния изпусна кутията с чая и върху плота се посипаха малки пакетчета. Тя бързо се обърна и се втренчи в Кабът, който стоеше на вратата на кухнята и я гледаше напрегнато, сякаш отговорът на въпроса му беше жизненоважен.
	Тя си пое дъх.
	— Само ако мислиш, че ти би искал да ме целунеш.
	Той се приближи със своята лека, гъвкава походка и спря точно пред нея.
	— Аз искам — каза той. — Толкова много искам да те целуна, че изпитвам болка.
	Вирджиния не знаеше дали да се смее, или да стене.
	— Добре.
	— Добре?
	Тя обви ръце около врата му.
	— Добре, това може и да не прозвуча така, както възнамеряваше, но мисля, че схванах идеята.
	— Добре, защото не мисля, че имам повече думи. Не точно сега.
	Свали очилата й с двете си ръце, остави ги на плота и бавно, решително я обгърна с ръцете си. Устата му се отпусна върху нейната в разтърсваща целувка, която наелектризира всичките й сетива.
	Тя се отдаде на удоволствието от прегръдката. Това, което се случваше между тях, можеше и да не трае вечно, но в този момент беше много истинско и само това имаше значение.
	Ръцете му обхванаха кръста й, а след това се придвижиха нагоре, спирайки точно под гърдите й.
	— Искам те — каза той с дрезгав глас. — Трябва да знам, че и ти ме искаш.
	— Да — каза тя. — Да, искам те, Кабът Сътър.
	— Тази нощ.
	— Тази нощ — съгласи се тя.
	Той я вдигна, обърна се и тръгна към спалнята й. Тя го сграбчи за раменете.
	— Само да знаеш — каза тя, — аз трябва да съм отгоре.
	В сенките усмивката му беше много секси и много, много мъжествена.
	— Това може да се уреди — каза той.
	Отнесе я в спалнята и я остави права до леглото. Тя си помисли бегло за шишенцето с лекарства против паник атака в шкафа в банята и после забрави за тях. Тази вечер нямаше да има нужда от тях.
	Много нежно Кабът свали халата й. После я вдигна на ръце и я положи нежно върху разхвърляните чаршафи. Тя незабавно седна, скръсти краката си и го загледа как сваля панталоните, гащетата и тениската си. Силните му, гладки рамене и гръб се очертаваха в светлините на града.
	Когато се извърна, за да се качи в леглото, тя видя силната му ерекция. Добре, определено я желаеше, поне за тази вечер.
	Автоматично провери сетивата си и зачака избухването на тъмната, тревожна енергия в себе си. Но в този момент чувстваше само замайващо очакване. Този мъж я разбираше. Не мислеше, че не е наред с нервите. Не мислеше, че е неадекватна, защото се събужда посред нощ и прави серия упражнения за самозащита. Не се интересуваше от миналото й в сектата.
	Преди да успее да провали момента с продължителния си вътрешен диалог, той се надвеси над нея. Тогава за миг тя изпита съмнение.
	Той беше от инициативния тип и тя чувстваше излъчващите се от него вълни от желание. Ако той не разбираше, че за нея е важно да бъде отгоре, ако в този момент той се опиташе да поеме контрола…
	Но Кабът не се опита да я притисне под себе си. Той се завъртя по гръб и я привлече към себе си, оставяйки я да избере позицията, която желае.
	Тя се опря на лакът, наведе се и го целуна. Кабът обхвана главата й със силната си ръка и отвърна с чувствен глад, който предизвика у нея приятна възбуда. Той изстена от удоволствие и желание, но не загуби контрол.
	Окуражена от факта, че няма никакви признаци за отключване на паниката, тя притисна дланта си към голите му гърди, наслаждавайки се на допира до горещата му кожа и твърдите мускули под нея. Бавно обходи с устни разстоянието от устата до шията му. Пръстите й го изучаваха. Когато стигна до едрия му, твърд член, тя усети, че се напрегна. Но той не се опита да я принуди да избърза.
	Погали я бавно със свободната си ръка нагоре по крака и под ръба на нощницата. Притисна голото й бедро. За пръв път тя почувства трепет на напрежение. Ръката й замря в долната част на корема му.
	Той незабавно пусна бедрото й и бавно прокара пръсти по хълбока й до кръста.
	— Усещам те толкова добре — каза той с нисък, разтапящ глас. — Съвършена си.
	_Определено не и съвършена_, помисли си тя. Всяка друга жена, озовала се в леглото с този мъж, щеше да бъде във възторг. И тя беше във възторг. Но част от нея също така се страхуваше, чакайки чудовището на паниката да изскочи от тъмната пещера, където се криеше, и да развали момента.
	_Не мисли за това, каза си тя. Стегни се!_
	Но колкото повече се опитваше да не мисли за това, толкова повече не можеше да спре да мисли.
	Обхвана я гняв от собствената й неспособност да се отпусне и да се наслади на удоволствието, което Кабът й предлагаше. Отчаяна, тя се нахвърли върху него, яхна го в усилието да принуди сетивата си да избухнат.
	Кабът отговори с ентусиазъм.
	— О, да.
	Той я сграбчи за хълбоците, помагайки й да заеме позата. Но тя се оказа внезапно суха, много суха, и когато се опита да възседне мощната му ерекция, той рязко затегна хватката си и я спря.
	— Всичко е наред — каза той. — Трябва ти малко време.
	Тя впи нокти в раменете му.
	— Не, по дяволите! Ще го направя.
	— Шшт, няма нищо. Това не е като да отидеш на зъболекар. Не е нужно да го правиш.
	— О, глупости. — Тя стисна насълзените си очи. — Мамка му.
	Той я вдигна от все още твърдото си тяло.
	— Иди си вземи лекарствата.
	Тя застана на колене до него в заплетените чаршафи, дръпна нощницата си надолу и се опита да анализира емоциите си.
	— Нямам паник атака — каза тя. — Просто съм отвратена от самата себе си, защото толкова се страхувах, че ще получа атака, че не можах да се отпусна.
	— Разбирам.
	Той седна до нея.
	— Както ти казах, всичко е наред.
	Наведе се напред и леко допря устата си до нейната. Беше успокояваща целувка, целувка на дълбоко разбиране, а не опит да я съблазни.
	Тя изведнъж се почувства разкъсана между желанието да избухне в сълзи и да се разсмее истерично.
	— Посещение при зъболекаря? — успя да каже с треперещ глас. — Наистина, това ли беше най-добрата аналогия, която можа да измислиш?
	Той се облегна назад и й се усмихна.
	— Съжалявам, но това беше първото, което ми дойде на ума. Следващия път ще се опитам да подготвя нещо по-романтично.
	— Следващия път? — Тя не можеше да повярва на чутото. Избърса сълзите си с опакото на ръката си. — Наистина ли искаш да преживееш това отново?
	— Шегуваш ли се? Не съм бил толкова близо до това да правя секс от месеци. Разбира се, че искам да го направя отново.
	Тя се засмя.
	— Шегуваш се с мен.
	— Да — съгласи се той. — Но това е и самата истина. — Той бутна настрана завивките и седна на леглото. — Какво ще кажеш и двамата да се опитаме да поспим?
	— Добре.
	Не че имаше много други възможности, помисли си тя, не и сега, след като беше съсипала момента.
	Той се наведе, леко притисна устни към нейните и после изчезна.
	Тя се ослушваше внимателно, докато той вървеше по коридора. Кабът отвори вратата на стаята си, но не я затвори отново. Ако тя се събуди на гребена на друга паник атака, щеше да я чуе. Вероятно щеше да дойде да я види, да се увери, че е взела лекарствата си.
	Но той нямаше да я съди. Знаеше откъде идва.


>	Глава 25

	Кабът се събуди преди изгрев с ясното убеждение, че е пропуснал нещо много важно. Той се замисли над усещането. Бе разчитал на природната си интуиция по време на военни действия и по време на кариерата си като ченге.
	Той отметна завивките, стана и се отправи към малката баня за гости, за да вземе душ и да се обръсне.
	Вече облечен, се насочи към кухнята, опитвайки се да не вдига шум. Усмихна се, когато съзря очилата на Вирджиния върху плота.
	Зареждаше кафеварката, когато Вирджиния се появи. Тя беше по хавлия и с разрошена коса. Лицето й бе порозовяло от съня. Изглеждаше адски секси. Той усети как през него премина тръпка. Каза си да се съсредоточи върху измерването на кафето за машината.
	— Добро утро — каза той.
	— Колко е часът? — попита тя.
	Той й подаде очилата.
	— Малко след шест.
	— Охо! — Гласът й прозвуча рязко. — Никога не спя до толкова късно.
	Той се усмихна на кафеварката.
	— Нито пък аз. Но вчера наистина имахме тежък ден.
	Тя побутна очилата върху носа си с един пръст.
	— Да, така беше, нали?
	В гласа й прозвуча нотка на изненада или може би учудване. Той знаеше, че Вирджиния все още се опитва да осмисли случилото се в къщата край Уолъртън, а може би и това, което почти беше станало между тях снощи. Но ако тя нямаше намерение да споменава споразумението им, и той нямаше да го направи. Щяха да го разрешат, рано или късно.
	— Кабът?
	Той я погледна. Вирджиния видимо се стегна.
	— За снощи — каза тя.
	— Не е нужно да говорим за това, нали знаеш.
	— Знам. Но исках да ти благодаря.
	— За какво?
	— За разбирането — разпери ръце тя, после бързо отстъпи назад. — По-добре да отида да си взема душ.
	— Разбира се — каза той.
	— Връщам се след няколко минути.
	Тя се обърна и забърза надолу по коридора.
	— Вирджиния?
	Спря и се обърна в очакване. Кабът остана с впечатлението, че очаква да й каже нещо важно, нещо смислено. Но не беше сигурен, затова не рискува.
	— Исках да те попитам за последната картина на Хана Брюстър, тази, която е нарисувала на стената на хижата си.
	— О — каза Вирджиния. Тя изглеждаше смутена за миг, но бързо се овладя. — Какво за картината?
	— В последната картина на Брюстър малкото момиче, което трябва да си ти, държи книжка с картинки.
	— Точно така. Но в това няма нищо необичайно. Държа тази книжка във всяка картина от серията _Видения_. Това е част от стандартната иконография, използвана от Хана.
	— Каза, че твоята майка ти е дала тази книжка?
	— Да. Предназначена е за преподаване на начална математика за деца. Не ни беше разрешено да ходим на училище в града, нали помниш? Няколко жени ни обучаваха у дома.
	— Още ли я пазиш?
	— Разбира се. Това е единственото нещо, което имам от майка си. Защо?
	— Имаш ли нещо против да я погледна?
	— Не. Ще ти я дам.
	Вирджиния изчезна по коридора към спалнята за гости, която служеше и като библиотека и домашен офис. Върна се с тънка, ръчно изработена книжка, обвита в протрито платно.
	— Хана е направила илюстрациите за мама — каза Вирджиния. — Използвала е хартия с добро качество, така че страниците не са се разпаднали, но все пак са доста крехки.
	Постави книгата на кухненския плот и я разгърна много внимателно. Кабът включи бутона на кафеварката и застана до Вирджиния. Илюстрациите веднага го очароваха. Те се открояваха с пищните си цветове. Чудновати животни от някакво магическо царство препускаха, летяха, скачаха или крачеха през повествованието. Всяко носеше цифра или математически знак. В историята, която картинките илюстрираха, създанията се опитваха да впечатлят малко момиченце, което не харесваше аритметиката, с чудесата от света на числата.
	— Обичах да чета, но не харесвах математиката — каза Вирджиния. Гласът й леко потрепери. — Така че мама измисли история за дете като мен. После Хана я илюстрира. Идеята беше да науча основите на аритметиката.
	Кабът видя проблясващите й сълзи.
	— Съжалявам, че събуждам тъжни спомени.
	— Знам, но никой от нас няма избор, нали? Ситуацията, в която се намираме, е свързана с миналото.
	— Мисля, че е така, да.
	Тя примигна, за да спре сълзите.
	— Само че напоследък се случват толкова много неща. Чувствам се малко… объркана, предполагам.
	— Ти не си единствената.
	Действайки импулсивно, той протегна ръка и я привлече в обятията си. Тя не се съпротивляваше. Вместо това се сгуши в него и плака дълго. Той разбра, че сълзите й извират от много дълбоко и тъмно място. Познаваше това място. Случвало му се бе през годините да посещава подобен свят, често в един и трийсет сутринта.
	Той не осъзнаваше, че сълзите извират и от собствените му очи, до момента, когато Вирджиния внимателно се измъкна от ръцете му, отстъпи назад и му отправи мокра усмивка.
	— Съжалявам — каза тя. — Не съм се сривала така от доста време.
	— Нито пък аз — намръщи се той, грабна една салфетка и избърса очите си. — Когато бях дете, Ансън ми казваше, че това не е беда. Казваше, че никога няма да забравя случилото се в лагера, че ще трябва да се науча да се справям с това. Казваше ми, че плачът от време на време вероятно е добър начин да държа лошите неща под контрол.
	— Лошите неща?
	— Ансън не е квалифициран психолог. Той не използваше надути фрази. Но ние с братята ми разбрахме главното. Понякога е добре да се плаче.
	— Баба ми ме пращаше при няколко психотерапевти, които използваха превзети фрази — каза Вирджиния. — Получих същия съвет от тях, но в същото време Октавия ми изпращаше друго, противоречиво послание — да не говоря за миналото, защото е твърде болезнено.
	— И ти спря да говориш за това?
	— Вкъщи — да. По-късно, когато отидох в колежа, а после и в реалния свят, открих, че никой друг не иска да говори за миналото ми или, ако го прави, това се дължи на нездраво любопитство. Гледаха на мен по различен начин, след като узнаеха за връзката ми със сектата. Просто виждах как се чудят дали не съм сериозно увредена, или луда. Затова млъкнах.
	— Ние с братята ми бързо разбрахме, че да обсъждаме с външни лица нашето минало, не е добра идея. Но можехме да разговаряме един с друг, а също и с Ансън.
	— Нямах никого, с когото да говоря за миналото си, докато Хана Брюстър не се появи на вратата на галерията. Разговаряхме по малко, но тогава Хана вече живееше в собствения си свят. Трудно беше да се разбере какво е реално за нея и какво не е. А тя беше толкова потайна. Направо параноик.
	Вирджиния погледна книжката с нарисуваните цифри.
	— Но често питаше за книгата.
	— Какво казваше?
	— Много се грижеше да я пазя. Казваше ми, че може да ми потрябва някой ден. Но честно казано, преглеждала съм я стотици пъти през годините и все още не знам какво имаше предвид. Трябва да ти кажа, че всяко създание носи името на едно от децата, принудени да спят в хамбара, но трябва да се вгледаш много внимателно в изображенията, за да го разбереш.
	Кабът избра произволна страница и се вгледа в пищния декоративен рисунък върху шапка, носена от едно от фантастичните същества. Отначало не можеше да разбере какво гледа. След това видя Х, последвано от буквата Ю.
	— Хю — каза Кабът. Той вдигна очи. — В онази нощ сред нас имаше един Хю в хамбара. Хю Люис. Двамата с баща му бяха в лагера.
	— Имената им вписани ли са в онзи списък, който прави Ансън?
	— Да — каза Кабът. — Макс ги откри преди няколко години. Сега те живеят в Средния запад и се справят доста добре, доколкото знаем. Но Макс каза, че никой от тях не иска да говори за периода си със Зейн. Хю е женен и има няколко деца. Баща му отново се е оженил. Съпругите им знаят за времето, прекарано със Зейн, но не искат техните приятели и съседи да разберат.
	— По очевидни причини — каза Вирджиния.
	— Казваш, че Хана никога не ти е намеквала защо книжката е важна?
	— Не. Отказваше да го обсъжда. Просто искаше да се увери, че все още я имам. Повярвай ми, прегледах тези картинки и цифри милион пъти. Дори реших математическите задачи, за да видя дали отговорите означават нещо. Дали там има някакъв ключ към загадката, на мен не ми е ясно.
	Кабът вдигна поглед и срещна очите й.
	— Но докато не влезе през вратата на „Кътлър, Сътър и Салинас“, ти не знаеше, че след пожара в калифорнийския лагер са изчезнали много пари. Струва ми се интересно, че Зейн е запалил мястото в нощта на същия ден, когато твоята майка ти е дала тази книжка.
	Вирджиния се вцепени.
	— Нима мислиш, че тази книжка е ключът към изчезналите пари?
	— Ако майка ти е присвоила средствата на сектата, би трябвало да е намерила начин да скрие парите.
	Вирджиния си пое дъх.
	— Смяташ ли, че в книжката е записан и илюстриран някакъв код?
	— Възможно е. Това обяснява защо Хана толкова е настоявала да я пазиш.
	— Ако си прав, може би последната й картина — тази, която показва съвременната версия на Куинтън Зейн, е трябвало да ме предупреди не само за това, че се е върнал, но също и че търси книжката.
	— Това са само предположения към момента, но едно нещо е сигурно: нямаме време да се опитваме да дешифрираме някакъв таен код. Не сега. Трябва да се съсредоточим върху разследването.
	— Добре, ами книжката? — попита Вирджиния. — Не можем просто да я оставим тук, не и сега, когато мислим, че може да е важна. Трябва да я сложим в сейф.
	— Да, но колкото по-скоро разберем дали тази книжка наистина е ценна, толкова по-добре. С твое разрешение бих искал да я дам на Ансън. Той може да фотокопира страниците и след това да остави оригинала в сейф. След като се сдобием с копие, което да проучваме, ще потърсим някаква експертна помощ.
	— Каква експертна помощ?
	— Много от работещите в киберсигурността се справят добре с кодове и пъзели. Макс и Джак имат контакти в тази сфера.
	— Хана беше права. Куинтън Зейн наистина се е върнал да ни преследва — каза Вирджиния.
	Но тя не изглеждаше измъчена или сломена, помисли си Кабът. Изглеждаше спокойна и непоколебима.
	— Може и да си имаме работа със Зейн — каза Кабът. — Но мисля, че има голяма вероятност някой друг да е научил за изчезналите пари и да се опитва да ги намери.
	Вирджиния сви устни. Очите й също леко се присвиха.
	— Не смяташ, че е Зейн?
	Кабът поклати глава.
	— Колкото повече мисля за това, толкова повече се съмнявам.
	— Защо?
	— Зейн беше много ловък мошеник и завършен убиец. Той не правеше грешки. Освен това, ако допуснем, че още е жив, той много успешно се е укривал в продължение на двадесет и две години. Ако по някаква причина е решил сега да излезе от сенките, мисля, че ще действа много по-внимателно. Имам чувството, че си имаме работа с някой, който не е достатъчно опитен в тези неща.
	— Но това са повече от две десетилетия — каза Вирджиния. — Кой знае какво се е случило със Зейн през това време. Може да се е отчаял по някаква причина. А може би просто е луд.
	— Или може би след толкова години някой друг е открил, че майка ти е помогнала да бъде укрита голяма сума пари и е издирил наследника на Кимбърли Трой.
	— Мен.
	— Теб — каза Кабът. — Това е най-простият отговор.
	— Кой друг би могъл да узнае това? И как?
	— Това е, което трябва да открием.
	— Откъде да започнем?
	Кабът отвори лаптопа си и извади списъка на служителите в „Найт Уоч“.
	— Можем да започнем от най-горе — каза той. — Да видим дали можем да стигнем до Джош Престън.
	— Защо би разговарял с нас?
	— Защото не сме от полицията. Ние сме частна фирма, търсеща въпроси за мъртвата жена, открита във вътрешната стая на твоята галерия. Никога не подценявай силата на любопитството. Престън ще иска да разбере какво знаем ние.
	— Защо?
	— Защото в момента компанията му е проучвана много внимателно от полицията и се обзалагам, че не му казват нищо.


	Ансън беше на бюрото си и разговаряше по телефона, когато няколко часа по-късно Вирджиния и Кабът влязоха в офиса. Кабът носеше в ръка книжката по математика в хартиен плик.
	Ансън затвори телефона и погледна Кабът.
	— Точно навреме — каза той. — Това беше Шварц.
	— Твоят приятел от полицията? — Кабът постави хартиения плик върху бюрото. — Някакви новини?
	— Може би да. Може би не. Изглежда, че има слухове за злоупотреби в „Найт Уоч“. Няколко души в компанията се питат дали Сандра Портър не е крадецът. Изглежда, смятат, че тя е имала необходимите умения, за да извърши подобно нещо.
	— Интересно — каза Кабът. — А ти какво даде на Шварц в замяна на тази информация?
	— Все още нищо, но сигурно няма да получим повече от него, ако не измислим нещо, което да му е полезно.
	Кабът извади чудноватата книжка от хартиената торбичка.
	— Каквото и да правиш, не му давай това. То е само за членовете на клуба „Конспирацията Зейн“.
	Ансън взе книжката.
	— Какво е това?
	— Може би, само може би — отговори Вирджиния, — ключът към парите, изчезнали преди двайсет и две години.


>	Глава 26

	Джош Престън се облегна назад на стола си и се замисли за двете жени, седнали от другата страна на бюрото му. Дали една от тях не е крадецът?
	В началото той бе предположил, че трябва да търси компютърен специалист с технологични умения, необходими за хакване на системата му. Но всеки път, когато си мислеше, че е намерил улика за самоличността на измамника, удряше на камък.
	Вече започна да се пита дали не е търсил сред погрешните хора. Лоръл Дженър беше шеф на маркетинговия отдел. Кейт Делбридж отговаряше за рекламите в уебсайта на „Найт Уоч“. Нито една от тях не беше програмист, но и двете бяха достатъчно умни, което имаше значение в големия бизнес.
	— Предполагам, че вече сте чули за смъртта на Сандра Портър? — попита той.
	— Да, сър — каза Лоръл. — От „Човешки ресурси“ тази сутрин уведомиха целия персонал. Все още не мога да повярвам, че е била убита.
	Джош кимна. Лоръл го привличаше още от самото начало и не само защото изглеждаше като прототип на свръхнадарена супергероиня от видеоигра. Червената й коса беше прекалено ярка, за да е истинска, но тя подчертаваше зелените й очи и котешките черти.
	Той не я беше наел заради физическите й данни, колкото и да бяха впечатляващи. Тя беше умна и съобразителна, при това притежаваше интуитивен усет да намира потенциални клиенти онлайн. Беше амбициозна почти колкото него и беше готова да работи 24 часа в денонощието, седем дни седмично.
	Харесваше му за него да работят мотивирани, амбициозни хора, но амбицията имаше и тъмна страна.
	Той осъзна, че барабани с пръсти по облегалката на стола и нервно потропва с крак. Нямаше да е толкова лошо, ако имаше старомодно дървено бюро. В този случай Лоръл и Кейт не биха могли да видят крака му. Но сега знаеше, че те съзнателно се опитват да не се взират в него.
	Изобщо не биваше да позволява на декоратора да поставя стъклено бюро.
	Внезапно бе връхлетян от проклетото желание да измие ръцете си. Мобилизира всичките си сили, за да възпре могъщия импулс.
	За да се разсее, той се изправи, отиде до прозореца и се престори, че изучава гледката. Кабинетът му се намираше на двадесетия етаж на небостъргач в сиатълския квартал Саут Лейк Юниън. От мястото, където стоеше, все още можеше да види част от Лейк Юниън, но знаеше, че това няма да продължи още дълго. В последните години офис кули и високи жилищни сгради изникваха постоянно из цял Сиатъл и изглежда, строителството нямаше край.
	Когато накрая успееше да продаде „Найт Уоч“, щеше да има повече от достатъчно средства, за да купи някой по-висок етаж в четиридесететажна сграда и да има панорамна гледка към целия проклет град.
	— Разговарях с детектив от отдел „Убийства“ на полицията в Сиатъл тази сутрин — каза той. — Някакъв тип на име Шварц. Разбрах, че той отговаря за разследването. Към този момент не работят по определена версия. Искат да говорят с някои от хората в „Найт Уоч“, които са познавали Сандра.
	Кейт стисна папката с документи.
	— Това е по-голямата част от персонала. Всички бяхме шокирани. Говори се, че Сандра може да се е забъркала с наркотици.
	— Инструктирах „Човешки ресурси“ изцяло да сътрудничат на следователите — каза Джош. — Всичко това е много тъжно, но факт е, че Сандра вече не е била служител на „Найт Уоч“ по време на смъртта си. Да се захващаме за работа. Лоръл?
	— Новата маркетингова стратегия се прилага от днес — отвърна бързо Лоръл. — Целият екип е много развълнуван. Елементите за социалните медии вече са в ход. Поръчките започват да пристигат.
	Той кимна, опитвайки се да разгадае езика на тялото й.
	Нямаше как да пренебрегне факта, че качествата, които правеха Лоръл ценна за компанията, същевременно я поставяха в списъка на заподозрените. И все пак той не беше убеден, че притежава необходимите умения, за да осъществи високотехнологична кражба.
	_Освен ако не работи с някой друг_, помисли си той. Не беше обмислял тази възможност досега. _Мамка му. Нима имам двама мошеници в моя персонал?_ Това изглеждаше малко вероятно. Измамниците обикновено работеха сами, но всяко правило си имаше изключения.
	— Искате ли да прегледате отново последната версия на рекламната кампания? — попита Лоръл.
	Осъзна, че бе задала въпроса два пъти. Той се обърна. Двете жени го наблюдаваха.
	— Не — каза той. — Аз утвърдих общия план. Не е нужно да преглеждам детайлите.
	Лоръл му се усмихна спокойно и самоуверено.
	— Чудесно. Ще ви дам някои от началните дати утре сутринта.
	Кейт се изкашля.
	— Да, Кейт? — каза той, без да си прави труда да скрие нетърпението си.
	Стисна ръце зад гърба си и сви пръстите си. Наистина, наистина искаше да влезе в тоалетната и да измие ръцете си. Отново.
	— Имам идея за нов аспект за популяризирането на третото ниво на раздела „Изследване на дълбокия сън“ — каза Кейт. — Готова е за преглед и коментар. Имам насрочена среща с екипа днес следобед. Удобно ли ще е за вас? Ако не, мога да я насроча за друго време.
	— Този следобед е добре — каза Джош. — Мисля, че засега това е всичко. Освен ако някоя от вас не смята да добави нещо.
	Лоръл поклати глава и стана от стола си. Тя беше спокойна и невъзмутима, както обикновено.
	— Не, няма друго — каза Кейт и се изправи, нетърпелива да се махне.
	Той ги изчака да напуснат стаята, преди да се върне до бюрото си. За миг остана втренчен в затворената врата на кабинета си. Трябваше да намери крадеца, и то скоро. Нямаше време.
	Вече се носеха слухове за финансовите проблеми на „Найт Уоч“. Този вид клюки се разпространяваха бързо в света на технологиите. Ако се разчуе, че систематично е бил ограбван, можеше да забрави всяка надежда да се сдобие с нов транш рисков капитал. Нямаше нищо страшно, ако изгори с пари в брой. Това се очаква при нововъзникващи предприятия. Но да бъдеш измамен от някой вътре в собствената ти компания, беше убийствено.
	Той прекоси офиса, отвори една врата и влезе в светилището на личната си тоалетна. Изми ръцете си точно петнайсет пъти, много внимателно, с вода, която бе достатъчно топла.
	Когато ритуалът приключи, той се изпълни с чувство на облекчение. Знаеше, че ще е краткотрайно, но поне отново можеше да мисли ясно.
	Той щеше да потърси лечение за обсесивно-компулсивното разстройство, когато има време. Но най-напред трябваше да си възвърне контрола над своя бизнес и да разбере кой го краде.


>	Глава 27

	Кейт Делбридж отнесе своето лате през оживената стая за почивка до масата, на която Тъкър Флеминг седеше сам.
	Както обикновено, Тъкър беше погълнат от това, което гледаше на телефона си. Той вдигна поглед, когато тя дойде, отбеляза присъствието й с кратко, нетърпеливо кимване на главата и веднага насочи вниманието си към екрана на устройството си.
	— Всичко ли е наред в апартамент нула-нула-нула? — попита той.
	Някъде още в началото, поради никому неизвестни причини, кабинетът на Джош Престън бе получил названието апартамент нула-нула-нула.
	— Не съм сигурна — каза Кейт. — Шефът наистина е доста напрегнат днес. Едва успяваше да запази спокойствие, докато двете с Лоръл го информирахме за новите планове за маркетинг и промоции.
	— Престън винаги е бил нервак.
	— Да, но сега е по-зле от всякога. Кълна се, че наистина е нервен поради нещо.
	Тъкър сви рамене.
	— Може би е чул слуховете, които се въртят из офиса.
	— Искаш да кажеш — за злоупотребите? Сигурна съм, че ги е чул. По дяволите, дори аз чух тези истории, а обикновено аз съм последната, която научава какво става тук. Изненадана съм, че Престън не е наел фирма по киберсигурност, която да ги разследва.
	— Ако го направи, ще загуби контрол над ситуацията. Слуховете за злоупотребите ще се разчуят и групата от потенциални инвеститори ще се изпари за една нощ.
	— Вероятно си прав.
	Тя отвори капачето на кафето си. Някои хора имаха проблем да се опитват да водят разговор с човек, който не може да се откъсне от телефона си, но тя беше свикнала с това. Подобно на повечето стартъп фирми, „Найт Уоч“ беше населена от пристрастени към кофеина служители, убедени, че са развили способност да живеят два паралелни живота — един в своите устройства и един в реалния свят. Беше убедена, че за много от тях това бе за сметка на реалния живот. Той просто не можеше да се конкурира с непрестанната стимулация на онлайн живота. Лично тя предпочиташе истинския свят.
	Тъкър Флеминг наскоро бе получил голям бонус и бе станал служител на месеца заради последното му приложение за „Найт Уоч“. Той беше в средата на двадесетте и не можеше да се отрече, че бе спечелил генетичната лотария с външния си вид. Но той имаше избухлив, непредсказуем нрав. Също така беше и импулсивен. Тези личностни характеристики обаче нямаше да са проблем, докато продължаваше да измисля печеливши приложения.
	Разбира се, в крайна сметка Тъкър Флеминг беше обречен на морално износване. Подобно на колоратурното сопрано, на футболните звезди и на примабалерините, кариерата на важните клечки в света на технологиите винаги е била обречена на кратък живот. Сега Тъкър беше новоизгряла звезда, но винаги идваше едно ново поколение магьосници, които бяха още по-бързи, по-умни и в още по-голяма хармония с машините. Дори и най-добрите програмисти се смятаха за остарели на възрастта, на която колегите им в друг вид бизнес едва започваха да растат в кариерата си.
	Що се отнася до нея, тя просто пишеше в блоговете на „Найт Уоч“ и социалните медии. При писането важното беше, че някой някъде винаги се нуждаеше от добър писател.
	Тя отпи от кафето и остави чашата.
	— Ченгетата разговаряха ли вече с теб за Сандра?
	— Да. — Тъкър се съсредоточи върху екрана на телефона си. — Казах им, че съм й бил колега и че сме работили заедно, но не я познавам много добре. Споменах, че съм чувал слухове, че се е забъркала с наркотици. Ами ти?
	— Още не са ме разпитвали. Вероятно няма и да ме разпитат. Не че със Сандра сме били близки. Едва я познавах. Знаеш как е — компютърните специалисти изобщо не понасят онези от нас, които имат дипломи по английска филология.
	— Обзалагам се, че полицията ще излезе с версията, че става дума за някаква провалена сделка за наркотици.
	— Мислиш ли?
	— Това е най-логичното обяснение — каза Тъкър. — Както казах на ченгетата, напоследък Сандра беше станала странна.


>	Глава 28

	Джош Престън си тръгна от офиса малко преди пет. Кабът го чакаше точно пред изхода на подземния гараж на сградата. Когато Престън спря своята ярко открояваща се, много скъпа спортна кола, за да провери трафика, преди да излезе на улицата, Кабът се приближи до страничния прозорец на шофьора, като отвори портфейла си така, че да се вижда добре лицензът му на детектив.
	Престън изглеждаше предпазлив, но свали прозореца.
	— Кой сте вие?
	— Бях нает да разследвам смъртта на определен човек. Смъртта може да е свързана със смъртта на Сандра Портър, а може и да не е. Бих искал да поговоря с вас за това.
	— Мамка му. Ченгетата не споменаха нищо за друго убийство.
	— В случая може да е самоубийство. Това се опитвам да установя.
	— Мислите ли, че някой от моите служители е замесен?
	— Нямам причина да мисля така — все още не, във всеки случай. В този момент аз просто се опитвам да събера някои факти. Вижте, ето какъв е проблемът: Сандра Портър беше убита в офиса на клиента ми.
	— По дяволите!
	— Сигурен съм, че можете да разберете защо търся връзка с „Найт Уоч“.
	— Полицията разследва убийството на Сандра Портър — каза Джош.
	— Да, но те не се интересуват от моя случай, защото са убедени, че е самоубийство.
	Джош изсумтя тихо.
	— Но вашият клиент мисли другояче, нали?
	— Да.
	— Не знам какво бих могъл да ви кажа — рече Джош. — Не знаех, че още някой, свързан с „Найт Уоч“, е мъртъв.
	— Жертвата може и да няма връзка с „Найт Уоч“. Това е, което се опитвам да установя. Ще отнема само няколко минути от времето ви.
	Джош се поколеба, пръстите му играеха неспокойно на волана. Стисна челюсти. После кимна.
	— Има един бар, където можем да поговорим насаме. — Джош изрече бързо името и улицата. — Ще се видим там.
	— Благодаря — каза Кабът.
	Той отстъпи назад, пъхна портфейла в сакото си и отиде до джипа си. Отвори вратата и седна зад волана. Вирджиния го наблюдаваше от съседната седалка.
	— Е? — попита тя.
	— Престън се съгласи да поговори с нас. Ще се срещнем с него в един бар след няколко минути.
	— Ти беше прав за фактора любопитство.
	— Работи почти всеки път, но в този случай мисля, че имаме и нещо друго.
	— Какво?
	— Останах с впечатлението, че Престън е напрегнат.
	— Какво очакваш? Наскоро уволнен служител е бил убит и полицията разпитва хората, които работят за него. Всеки главен изпълнителен директор би бил загрижен. Престън смята, че сред служителите му може да има убиец.
	— Това е така — призна Кабът и потегли с джипа. — Но мисля, че има нещо повече от естественото безпокойство при разследване на убийство.
	Престън ги чакаше в ъглово сепаре в задната част на тихия бар. Телефонът му беше на масата. Пред него стоеше мартини. Изглеждаше двойно. Той се намръщи, когато видя Вирджиния.
	— Какво става, по дяволите? — попита той. — Не казахте, че ще доведете още някого на тази среща.
	— Аз съм Вирджиния Трой — каза Вирджиния. — Сандра Портър беше убита във вътрешната стая на моята галерия. Мистър Сътър работи за мен.
	Джош й хвърли кратък, преценяващ поглед.
	— Значи вие сте клиентът.
	— Да.
	Джош се замисли за кратко и кимна.
	— Добре. Седнете. Кажете ми какво знаете.
	Кабът дръпна стол за Вирджиния и седна до нея.
	— Така не става — каза той на Джош. — Тук сме, за да обменим информация.
	Джош се поколеба и кимна.
	— Добре. Искате ли нещо за пиене?
	— Не, благодаря — отвърна Вирджиния много любезно.
	Кабът поклати глава.
	— Можете ли да ни обясните защо сте уволнили Сандра Портър?
	Джош се замисли за момент и после сви рамене.
	— Формално, тя подаде оставка. Но, да, тя беше принудена да напусне. Това не е точно държавна тайна. Вече казах на ченгетата. Портър беше добра в работата си, но хората ми от „Човешки ресурси“ казват, че имало драматична промяна в поведението й през последните седмици. Имаше слухове, че се е замесила в бизнеса с наркотици. На всичко отгоре чувам, че е имала връзка, която завършила зле и че вероятно е била депресирана. Сега ми кажете вие какво имате за мен?
	— Не много — каза Кабът. — Мога да ви кажа, че Хана Брюстър, жената, чиято смърт разследвам, е била художничка. Няколко от творбите й се съхраняват в хранилището на галерията на мис Трой. Когато намерихме тялото на Портър, вратата на това хранилище беше отворена.
	— Хмм. — Джош се замисли върху това за няколко мига. — Разбирам защо задавате въпроси, но не мога да ви помогна особено. Просто не знам нищо за връзката между Портър и смъртта на тази художничка. С какъв вид изкуство се е занимавала Брюстър? Скулптура? Стъкло?
	— Картини — каза Кабът.
	Джош придоби замислен вид.
	— Бяха ли ценни? Може би, ако Портър е замесена с наркотици, тя е смятала, че може да открадне картините на Брюстър?
	— Няма пазар за картините на Хана Брюстър — каза Вирджиния хладно. — Поне аз изобщо не съм успяла да намеря такъв.
	Джош отпи малко от мартинито си и постави чашата на масата по-шумно от необходимото.
	— Нямам какво повече да ви кажа — рече той. — Ако това е всичко, което имате, тази среща приключи.
	— Чухме слухове за финансови проблеми в „Найт Уоч“ — каза Кабът.
	Джош замръзна с каменно лице.
	— Какво целите с това?
	— Кога за пръв път осъзнахте, че някой вътрешен човек злоупотребява? — попита Кабът.
	За миг Вирджиния мислеше, че Джош няма да отговори. После той сякаш се смали.
	— Преди няколко седмици — каза той. — Защо?
	— Мислите ли, че Сандра Портър е била този измамник? — попита Кабът.
	— Не — каза мрачно Джош. — Или, ако е така, тя продължава да работи от отвъдното. Проверих финансовите си данни преди час. Още пари са се изпарили във въздуха.
	— Може би е работила с някой друг — предположи Кабът.
	Джош се намръщи.
	— Партньор, който я е убил? Ще призная, че ми хрумна подобна възможност.
	Кабът сложи своята визитка на масата.
	— Ако се сетите за нещо друго, което трябва да знам, или ако искате да ви насоча към много дискретна фирма за киберсигурност, която може да разследва злоупотребите, обадете ми се.
	Джош прибра визитката в джоба си, без да я погледне.
	— Направете ми услуга. Ако в хода на вашето разследване откриете някакви улики относно това кой източва пари от моя бизнес, ще ме уведомите ли?
	— Зависи — каза Кабът.
	— От какво?
	— Дали това няма да се окаже конфликт на интереси.
	Джош се намръщи.
	— Как, по дяволите, може да има конфликт на интереси?
	— Никога не се знае. Но ако няма такъв и ако попадна на улики, сочещи вашия измамник, със сигурност ще ви изпратя сметката си.
	Джош кимна рязко.
	— Съвсем справедливо. Дайте ми отговорите и ще получите парите си.
	— Любопитно ми е имате ли някаква представа къде да започна да търся потенциалния измамник? — попита Кабът.
	Джош забарабани с пръсти по масата.
	— Проведох собствено разследване. Внимателно огледах всеки един в моя счетоводен отдел и в отдела за информационни технологии. Предполагах, че крадецът трябва да е някой, който знае как да прехвърля пари.
	Вирджиния се наведе напред.
	— Открихте ли нещо?
	— Не. Но сега започвам да се питам дали не пренебрегвам някои от възможните заподозрени просто защото не мисля, че имат необходимите умения, за да ме ограбят. Но ако някой от тях е работил с Портър, която определено имаше способности…
	— Разполагате ли с някое име? — попита Кабът.
	Джош се поколеба.
	— Имаме една писателка в нашия отдел за социални медии, Кейт Делбридж. Нищо не мога да посоча с точност, но нещо в нея ме кара да се чудя дали не би могла да участва в измамата.
	Вирджиния повдигна вежди.
	— Защото тя е последният човек, когото бихте подозирали?
	— Не. Защото преди няколко месеца имахме мимолетна връзка по време на бизнес пътуване до Сан Франциско. Предупредих я, че не се стремя към сериозна връзка. Казах й основните правила — ако спомене и дума за това в офиса, ще трябва да напусне. Тя изглеждаше съгласна, но сега започвам да се чудя дали не търси отмъщение. Не мога да я разбера.
	— Има ли умения да открадне, без да я хванат? — попита Кабът.
	Джош поклати глава.
	— Не, в това съм сигурен. Но това не означава, че не е работила с Портър. Може би знае достатъчно, за да запази схемата действаща, въпреки че Портър е мъртва. По дяволите! Знаех си, че трябваше да уволня Делбридж, когато се върнахме от онова пътуване.
	— Защо не я освободите сега? — попита Кабът.
	Джош изсумтя тихо.
	— Чували ли сте старата поговорка „Дръж приятелите си наблизо, а враговете си — още по-близо“? Ако Кейт ме ограбва, предпочитам да стои там, където мога да я наблюдавам.
	— Подозирате ли и други? — попита Кабът.
	Джош стисна зъби.
	— Може би. Но не съм готов да ви дам друго име. Все още не.


>	Глава 29

	Кабът отвори вратата на колата откъм страната на пътника. Вирджиния се качи. Той затвори вратата със замислено изражение. Тя го наблюдаваше, докато заобиколи автомобила отпред. Когато отвори вратата и седна зад волана, полъхна студен въздух.
	За момент той поседя мълчаливо. _Обратно в зоната_, помисли си тя. _Върши си работата._
	— Какво чакаме? — попита тя след известно време.
	— Мислех, че може да е интересно да видим колко дълго Престън ще остане сам в този бар — каза Кабът.
	— Аха, разбирам. Не смяташ, че главният изпълнителен директор на фирма като „Найт Уоч“ прекарва много време, пиейки сам.
	— Би било необичайно — каза Кабът. — Хората в положението на Престън имат приятели.
	— Хора, които искат да са близо до момчето на върха.
	— Да.
	Вирджиния се облегна в ъгъла на седалката.
	— Често ли правиш такива неща?
	— Да седя и да чакам някой да направи нещо интересно? Не. Повечето хора искат да споделят живота си с целия свят онлайн. Но от време на време старомодният подход е незаменим.
	— А какво ще стане, ако трябва да използваш тоалетна?
	Кабът я погледна.
	— Наистина ли искаш да узнаеш отговора на този въпрос?
	— Вероятно не.
	В очите му за миг проблесна развеселено изражение.
	В крайна сметка не трябваше да чакат много дълго. След минути Джош Престън излезе от бара, качи се в колата си и бавно подкара през оживения квартал Саут Лейк Юниън.
	Кабът го следваше на дискретно разстояние.
	— Изглежда, че живее в Ийст Сайд — каза Вирджиния.
	— Не, неговият адрес, който Ансън е намерил, е на остров Мърсър. Изглежда, че Престън вероятно ще посети някой, който живее в Ийст Сайд.


>	Глава 30

	Тъкър Флеминг се втренчи в екрана на телефона си. Според проследяващата програма Вирджиния Трой отново беше в движение.
	Имаше много логични основания, поради които тя можеше да бъде в превозно средство, което понастоящем се намираше на мост 520 и се насочваше към един от комплексите от източната страна на езерото Вашингтон. Може би щеше да посети дома на някой клиент.
	Тъкър наблюдаваше движението й на екрана. Трой вече слизаше от моста и се насочи наляво към Къркланд.
	Тъкър изпита неприятно вледеняващо усещане за несигурност по тила си. След смъртта на Сандра Портър той си казваше, че положението отново е под контрол. Ченгетата се бяха насочили към версия, която включваше наркотици и бивше гадже, което не съществуваше.
	Но Кабът Сътър се оказа непредсказуем. Това го правеше опасен.
	Тъкър се пресегна за още една кутийка от любимата си енергийна напитка. Отвори я и пое голяма глътка. В началото той беше водещият в играта. Но нещата тръгнаха в погрешна посока. Хана Брюстър му се измъкна, като скочи от скалата. Вирджиния Трой беше наела частен детектив, свързан с миналото. После Сандра Портър се бе превърнала в преследвач и се опита да го изнудва.
	Трябваше да си възвърне контрола над играта, и то много бързо.


>	Глава 31

	Престън прекоси бутиковото селище Къркланд и спря пред нискоетажен комплекс от апартаменти на брега на езерото Вашингтон. Паркира до бордюра, излезе и отиде до охранявания портал. Натисна звънеца. След няколко секунди вратата се отвори. Той мина през нея и тръгна по пътеката.
	Вратата на номер осем се отвори, преди да почука.
	Кабът зърна привлекателна червенокоса жена, после Престън влезе в апартамента и вратата се затвори.
	— Изглежда, че Престън има гадже — каза Вирджиния.
	Кабът бавно подкара през комплекса и зави на ъгъла.
	— Може би — каза той.
	Спря до бордюра и се обади по телефона. Ансън веднага отговори.
	— Какво става? — попита той.
	— Ние сме в Къркланд. Имам един адрес за теб. Искам да знам на чие име се води.
	Той даде на Ансън адреса на апартамента край езерото. Ансън се обади след малко.
	— Името на собственика е Лоръл Дженър. Прегледах набързо сайтовете на социалните медии, които професионалистите използват, и тя веднага се появи. Дженър е шеф на маркетинга в „Найт Уоч“.
	— Благодаря — каза Кабът. — Изглежда, че Престън и мис Дженър имат интимна връзка.
	— Няма да е за пръв път, когато шефът има връзка с някоя от своите служителки — каза Ансън.
	— Вярно — каза Кабът.
	— И двамата са неженени — отбеляза Ансън. — Няма закон срещу това. Между другото, аз тъкмо щях да ти се обадя. Трябва да се върнеш в офиса възможно най-скоро.
	— Нещо лошо ли се е случило?
	— Не. Просто тук има някой, с когото трябва да се срещнеш. До скоро.
	Ансън затвори, преди Кабът да може да каже нещо друго.


>	Глава 32

	Трафикът изненадващо не беше натоварен. Кабът успя да се върне в офиса доста бързо. Той отвори вратата на „Кътлър, Сътър и Салинас“ и рязко спря. Вирджиния обаче продължи и се вмъкна покрай него в приемната.
	Кабът не й обърна внимание. Той не сваляше очи от младежа, проснал се в един от двата стола за клиенти. Тийнейджърът беше погълнат от това, което гледаше на телефона си. Той работеше с устройството ловко и леко с една ръка, което накара Кабът да се почувства стар.
	Хлапето имаше тъмна коса, подстригана по най-последна мода. Беше слаб и непохватен на вид, като момче, което прави прехода към ранна мъжественост. Носеше маратонки, скъсани дънки и сиво яке с качулка. Кабът предположи, че е около седемнадесетгодишен.
	Непознатият пусна телефона си и вдигна глава, разкривайки остър профил. Изглеждаше смущаващо познат. Кабът имаше усещането, че вижда дух в огледало — своя призрак, когато е бил на годините на хлапето.
	Той затвори вратата и погледна Ансън за обяснение.
	— Запознай се с Ксавиер Кенингтън — каза спокойно Ансън. — Ксавиер е син на твоя вуйчо.
	— Аха — каза Кабът.
	— Тоест Ксавиер е твой братовчед — обясни Ансън.
	— Аха.
	Ансън продължи:
	— Ксавиер, това е мис Вирджиния Трой.
	— Радвам се да се запознаем, Ксавиер — усмихна се Вирджиния.
	Ксавиер се изправи на крака, кимна с глава и промърмори нещо любезно. Но очите му бяха приковани в Кабът.
	— Здрасти — каза му Ксавиер.
	Кабът затвори вратата на офиса много внимателно.
	— Твоите родители знаят ли, че си тук? — попита той.
	— Да. Преди няколко минути се обадих на мама.
	Кабът погледна Ансън.
	— Мисля, че вие с Ксавиер трябва да си поговорите — каза Ансън.
	— Ансън е прав — добави внимателно Вирджиния.
	Кабът се обърна към Ксавиер.
	— В моя кабинет.
	Това беше заповед, не покана. Предпазливо, но решително, Ксавиер тръгна след него. Кабът затвори вратата, свали якето си и го закачи на закачалката. Ксавиер се втренчи като хипнотизиран в кобура с пистолета.
	_Той е просто едно хлапе_, помисли си Кабът. _Няма вина за това, което се е случило в миналото._
	— Седни — каза той.
	Ксавиер се отпусна на един стол. Той стискаше телефона в едната си ръка, сякаш беше защитен амулет.
	Кабът седна зад бюрото.
	— Защо дойде да ме видиш? — попита той, като се стараеше с всички сили да не изрази гнева си. Не беше лесно.
	— Предполагам, за да те предупредя — каза Ксавиер.
	— Относно?
	— Бърли.
	— Адвокатът по завещанието на дядо ти?
	— Той беше и твой дядо — каза бързо Ксавиер.
	— Биологично.
	— Виж, не знам какво се е случило, когато майка ти и баща ти са избягали, но всички казват, че дядо наистина е бил бесен.
	— Чувал съм това.
	— Знам, че майка ти се е присъединила към някаква секта за известно време след убийството на баща ти — каза Ксавиер. — Знам, че леля Джаклин е умряла при пожар и че ти си бил включен в системата на приемните семейства. Но това е всичко, което знаех доскоро, защото никой никога не говореше много за теб.
	— Предполагам, че това се е променило, след като старецът е починал.
	— Да. Известно време не бях сигурен какво става, но знаех, че има нещо общо със завещанието на дядо и с тебе. Тогава чух баща ми да говори с онзи адвокат, Бърли.
	— И разбра, че съм бил споменат в завещанието, така ли?
	Ксавиер изсумтя презрително. За пръв път изглеждаше, че се почувства по-сигурен.
	— Ти наистина не знаеш какво става, нали? — попита той.
	— Още не, но предполагам, че ще ме осведомиш.
	— Не съм сигурен за всички подробности, но от това, което чух, мисля, че Бърли има намерение да те прецака за всичко, което би трябвало да наследиш.
	— Бърли е адвокатът, който се занимава с наследството — отбеляза Кабът. — Това означава, че той не е бенефициент. Какво би спечелил от сделката?
	Ксавиер се намръщи, докато обмисляше това. После сви рамене.
	— Не знам. Най-вероятното ми предположение е, че татко му плаща, за да те прецака.
	— Защо баща ти би го направил?
	— Вероятно защото новото му гадже иска той да те премахне от картинката, за да може да получи повече за себе си. Май забравих да спомена, че татко се развежда с мама, за да се ожени за Лизи.
	— Лизи?
	— Истинското й име е Елизабет, но мама я нарича _Лизи_, най-вече защото знае, че това дразни татко. Лизи е само с няколко години по-възрастна от мен.
	— Изглежда, че тази ситуация е доста сложна.
	— Да ти кажа ли нещо? Цялото семейство е сложно. Ако това ще те накара да се почувстваш по-добре, ти не си единственият, който е прецакан. Мама е направила грешката да подпише предбрачен договор.
	— Разбирам. — Кабът кръстоса ръце на бюрото си. — Оценявам предупреждението, Ксавиер, но новината, че някой иска да се увери, че аз няма да се възползвам от наследството на стария Кенингтън, не е най-голямата изненада за годината. Ако това ще те накара да се почувстваш по-добре, планирам моят личен адвокат да прегледа всичко, което Бърли иска да подпиша.
	— Добре. Просто ми хрумна да ти го кажа. — Ксавиер огледа кабинета с любопитство. — Ти наистина ли си частен детектив?
	— Доколкото знам.
	— Носиш пистолет.
	— В момента работя по дело, което включва смърт, случила се при подозрителни обстоятелства.
	— Убийство. — Ксавиер кимна с разбиране. — Затова имаш пистолет. Тази дама там, мис Трой, гадже ли ти е?
	— Тя е мой клиент — каза Кабът, подчертавайки думата _клиент_.
	— Така ли?
	— Да. Ксавиер, как и кога смяташ да се прибереш у дома?
	— Не знам. Никога не съм бил в Сиатъл. Мислех си да остана известно време.
	— Така ли? А къде ще отседнеш, докато си в града?
	— Не знам. Ще го измисля.
	Телефонът във външния офис иззвъня. Кабът не му обърна внимание, но имаше неприятно предчувствие за личността на обаждащия се.
	— Това вероятно е мама — каза Ксавиер.
	На вратата се почука само веднъж. Ансън я отвори, без да чака покана.
	— Мисис Мелиса Кенингтън би искала да говори с теб — каза Ансън, сякаш обаждането беше абсолютно рутинно.
	— По дяволите — каза Кабът. — Какво трябва да кажа?
	— Нямам представа — каза Ансън и затвори вратата.
	Кабът погледна телефона. Беше прекарал целия си живот, без да чуе някого от семейство Кенингтън, а сега те се появяваха на всеки пет минути. Той се стегна и вдигна слушалката:
	— Кабът Сътър.
	— Тук е Мелиса Кенингтън. — Гласът й беше ясен и властен, но изпълнен с тревога. — Разбирам, че синът ми е при вас.
	— Да, тук е. Мисля, че тъкмо си тръгва.
	Ксавиер изглеждаше паникьосан.
	— Ще се прибере ли вкъщи? — попита Мелиса настоятелно и с надежда.
	— Ще ви оставя да го обсъдите с него.
	Кабът подаде телефона на Ксавиер, който изстена и неохотно се изправи от стола. Той взе телефона.
	— Добре съм, мамо… Да, знам. Но щом вече съм в Сиатъл, искам да остана няколко дни. Мога да се грижа за себе си. Аз съм почти на осемнайсет. Имам пари и кредитната карта, която ми даде татко. Да, скоро ще се върна, обещавам. Не, няма да направя нищо глупаво. Да, разбира се, можеш да разговаряш с него. Той е тук.
	Ксавиер протегна телефона.
	— Иска да говори с теб.
	Кабът неохотно взе телефона.
	— Какво искате от мен, мисис Кенингтън?
	— Искам да го качите на следващия самолет за дома — каза Мелиса.
	Кабът огледа упорито свитите рамене на Ксавиер.
	— Това е много добра идея, но аз не мога да го принудя да се прибере вкъщи.
	— Трябва да направите нещо.
	— Какво бихте предложили?
	— Не знам, но вината е ваша. Вие сте причината той да е там, в Сиатъл.
	— Обвинявате мен? Изобщо не съм срещал Ксавиер до преди около десет минути.
	— Той е слушал за вас от години — каза Мелиса. — Вие сте семейната мистерия. Разбира се, че проявява любопитство по отношение на вас.
	— Не знам какво очаквате да направя. Сериозно, мога да предложа да си купи билет до дома, но освен това…
	— Знам. — Мелиса звучеше сломена. — Баща му казва, че аз трябва да се оттегля и да оставя Ксавиер да носи последствията от своите действия. Това не е първият път, когато Ксавиер бяга. Но той отсъства от училище и не може да си го позволи. Това е последната му година. Би трябвало да отиде в колеж през есента.
	— Както казах, не бих могъл да помогна много тук — каза Кабът.
	— Той тръгна да ви търси, защото проявява интерес към вас. Без да се обиждате, но вие не сте точно човекът, който би имал добро влияние. Синът ми ще отиде в колеж. Не искам да се отклонява от този път. Страхувам се, че си е създал съвсем нереалистично, много романтично впечатление за работата ви.
	— Вижте какво, не искам да оказвам никакво влияние, добро или лошо. Просто искам семейство Кенингтън да се върнат към дългогодишната си политика да ме игнорират.
	От другата страна на линията настъпи кратко мълчание. Когато Мелиса отново проговори, в гласа й имаше леко унила нотка.
	— Вярно ли е, че след като майка ви е умряла, дядо ви е оставил да бъдете включен в системата на приемните семейства? — Настъпи още една пауза. — Чувала съм противоречиви истории.
	— Вярно е.
	Мелиса изсумтя отвратено.
	— Дядо ви наистина беше копеле.
	— Най-после нещо, по което и двамата сме на едно мнение. Но не е нужно да губите време, за да ме съжалявате. Имах късмет в системата. Човекът, който преди няколко минути вдигна телефона, е моят баща.
	— Разбирам. Мистър Салинас звучеше много любезно. Прояви разбиране.
	— Той е такъв. Аз не съм.
	— Вижте, съжалявам, че Ксавиер ви е открил, но тук и двамата имаме една и съща цел. Искам да го изпратите у дома. Искам да се върне у дома. Може би, ако отговорите на някои от неговите въпроси за миналото и за това, което работите, това ще бъде достатъчно, за да го удовлетвори.
	— Не съм длъжен да отговарям на никого — каза Кабът.
	— Знам, че нямате никаква причина да давате и пет пари за възрастните в това семейство — рече Мелиса, като гласът й отново стана рязък. — Но аз нямам нищо общо със случилото се преди толкова години, нито синът ми. Надявам се да запомните това и да се отнасяте към него с някаква любезност. С баща му сме по средата на много мъчителен развод. Ксавиер не се справя добре с това. Нито аз всъщност.
	Телефонът в ръката на Кабът замлъкна. Той го затвори много внимателно и погледна към Ксавиер.
	— Разбирам, че имаш въпроси към мен — каза Кабът.
	Ксавиер силно се изчерви.
	— Просто исках да се запозная с теб.
	— Запознахме се. Нямам време да отговарям на много въпроси. Казах ти, че работя по един случай. Къде мислиш да останеш тази вечер?
	— Не знам.
	— Наистина би трябвало да осъзнаваш, че за хлапе на твоята възраст е невъзможно да се настани в уважаван хотел без възрастен придружител.
	Това очевидно беше ново за Ксавиер. Но след миг на объркване той отхвърли проблема.
	— Ще намеря нещо — каза той. — Може би в някой приют.
	Представата, че Ксавиер — едно наивно дете, израснало с пари, частни училища и дизайнерски дрехи — ще прекара нощта в някой от приютите за бездомни в града, не се побираше в главата му.
	— Нямам време за това — каза Кабът. Той скочи от стола си, заобиколи бюрото и отвори вратата. — Ансън, можеш ли да приемеш гост вкъщи тази вечер?
	Ансън погледна покрай него към Ксавиер, който изненадващо приличаше на застинал упорит елен в светлината на фаровете.
	— Няма проблем — каза Ансън. — Ще си поръчаме пица. Вие с Вирджиния може да се присъедините към нас.
	— С удоволствие — каза Вирджиния.
	_Обречен съм_, помисли Кабът.
	Ансън се усмихна на Вирджиния.
	— Имам добри новини. Почистването на галерията ти е приключило. Би трябвало да можеш да я отвориш утре. Да работите, както обикновено.
	— И да забравим, че е имало убийство във вътрешната стая — каза Вирджиния.
	Ансън кимна.
	Ксавиер се втренчи като хипнотизиран във Вирджиния.
	— Някой е бил убит във вашата галерия?
	— Дълга история — каза Вирджиния. — Ще ти разкажа всичко на вечеря.
	— Чудесно — каза Ксавиер.


>	Глава 33

	На следващата сутрин Вирджиния отключи входната врата на галерията малко след осем часа. Страхуваше се от този момент. Във вътрешната стая на нейната галерия беше извършено убийство. Никога повече нямаше да може да влезе в помещението, без да си спомня мъртвата жена, която лежеше в локва кръв.
	Вечерята с пица с Ксавиер и Ансън беше преминала доста добре, помисли си тя. Вярно е, че приносът на Кабът в разговора беше минимален, но поне не се държа грубо. Просто изглеждаше дистанциран. По-късно, когато се върнаха в апартамента й, той се задълбочи в проучвания на своя лаптоп. Все още работеше, когато тя си легна. Най-после бе чула вратата на стаята му да се затваря.
	Рано или късно, ще трябва да поговорят за това какво ще прави с братовчед си, но интуицията й подсказваше, че е твърде рано да се опита да го убеди да започнат тази дискусия. Кабът се нуждаеше от време. В този мъж имаше стомана, а стоманата не се огъваше лесно.
	По време на закуската тази сутрин нито един от двамата не спомена Ксавиер.
	Кабът я последва във вътрешната стая на галерията. Той огледа обстановката с професионално око и кимна.
	— Чистачите са свършили добра работа — каза той.
	Вирджиния погледна мястото на пода, където бяха открили тялото на Сандра Портър. За нейна най-голяма изненада, нямаше и следа от кръв.
	Тя потръпна.
	— Знаеш ли, доскоро изобщо не ми бе хрумвало, че има хора, които са се специализирали в почистването след престъпления.
	— Това е още една възможност за кариера, която консултантите по професионално ориентиране често пренебрегват — каза Кабът.
	Той обиколи помещението целенасочено.
	— Какво търсиш? — попита Вирджиния.
	— Нищо особено — каза Кабът. — Сигурен съм, че криминалните експерти са си свършили добре работата. И все пак, човек никога не знае.
	Външната врата се отвори отново. Стресната, Вирджиния бързо се обърна. Когато видя познатата фигура, застанала на прага, тя си пое дълбоко дъх.
	— Съжалявам, шефе — каза Джесика. — Не исках да те стресна.
	— Ти не си виновна — каза Вирджиния. — Просто днес съм малко нервна, това е всичко.
	Джесика изсумтя.
	— Не те обвинявам. Не бях аз тази, която откри тялото, но тази сутрин и аз самата се чувствам доста неспокойна. Честно казано, много се радвам, че сте дошли тук преди мен. Не ми се искаше да вляза първа през вратата.
	Джесика Еймс беше в началото на петдесетте. Висока и с щедри пропорции, тя боядисваше косата си черна и я носеше подстригана в стил Клеопатра. Бретонът над тъмните й очи беше изрязан в права линия.
	Както много хора в света на изкуството, Джесика носеше предимно черно. Днес не беше изключение. Беше с черно поло и разкроени панталони с дължина до прасеца. Ефектно колие, изработено от някакъв метал с цвят на мед, завършваше външния й вид.
	Вирджиния не я беше наела заради опита й в изкуството. Джесика се беше появила на прага на галерията Трой, без да знае почти нищо в тази област. Но Джесика притежаваше две много важни качества. Първото беше, че се учеше бързо. Второто, че имаше талант за продажби. Мнозина смятаха, че би било хубаво да работят в художествена галерия. Много малко хора имаха способността да предложат на клиента идеалния желан предмет.
	Джесика също така знаеше как да привлече хората от улицата. Нейна беше идеята да подреди на предната витрина на галерията експозицията от бляскави, ръчно изработени стъклени преспапиета. Те блестяха под специално насоченото осветление, улавяйки очите на минувачите. След като хората отвореха веднъж вратата на галерията, Джесика се залавяше за работа. Много малко клиенти си тръгваха с празни ръце.
	Вирджиния махна с ръка към Кабът.
	— Джесика, това е Кабът Сътър. Той е детективът, когото наех, за да разследва смъртта на Хана Брюстър. Кабът, това е моята помощничка, Джесика Еймс.
	— Радвам се да се запознаем — каза Кабът.
	Джесика го прецени с един бърз поглед и одобрително се усмихна:
	— Удоволствието е мое. — Тя огледа продължително и бавно помещението. — Все още не мога да повярвам, че някой е бил убит тук. Полицаите имат ли някакви улики?
	— В момента клонят към хипотеза, която се отнася до наркотици — каза Вирджиния. — Но с Кабът се чудим дали смъртта на Сандра Портър не е свързана по някакъв начин с тази на Хана Брюстър.
	— Зловеща мисъл — каза Джесика. Тя помълча. — Мислите ли, че Хана Брюстър може да е познавала Портър?
	— Почти съм сигурна, че никога не са се срещали — каза Вирджиния. — Но вратата на хранилището, където държим картините на Хана, беше отворена.
	— Може би някой си е помислил, че тези картини струват много повече, отколкото сме допускали — предположи Джесика.
	— От време на време сме ги излагали на показ — напомни й Вирджиния. — Никога не сме имали нито една оферта за която и да е от тях.
	— Вярно е. Те са великолепни по някакъв странен начин, но правят хората неспокойни. — В очите на Джесика се появи познат блясък. — Но едно е сигурно.
	— И какво е то? — попита Кабът.
	— В случай че не сте забелязали, историята за убийството в художествена галерия беше широко отразена в местните медии. Този вид реклама ще помогне да съберем широка публика за изложбата през следващата седмица.
	Вирджиния трепна.
	— Не ни трябват много търсачи на любопитни истории. Нуждаем се от публика, която действително има интерес да купува изкуство.
	— Не се притеснявай, шефе — каза Джесика. — Мога да превърна търсачите на любопитни истории в колекционери на творби на изкуството. Това е моята суперсила.
	Кабът погледна Джесика със смесица от възхищение и любопитство.
	— Толкова ли си добра? — попита той.
	Джесика се усмихна скромно.
	— Толкова е добра — каза Вирджиния.
	Кабът изучаваше Джесика с обичайното си напрегнато изражение.
	— Каква е твоята тайна? — попита той.
	— Зависи от купувача — отвърна Джесика.
	— Клиента — каза Вирджиния. — Ние ги наричаме клиенти, а не купувачи.
	— О, правилно — отвърна Джесика. Тя се усмихна подкупващо на Кабът. — Клиенти.
	— Какво би ми продала на мен? — попита Кабът.
	— Ако минаваш по улицата, най-вероятно стъклените преспапиета щяха да те накарат да влезеш в галерията.
	— Защото не приличам на ценител на изкуството ли?
	— Всеки реагира на някакъв вид изкуство — каза Джесика. — Но не всеки знае това. Моята работа е да разбера точно от какъв тип изкуство се нуждае човекът и след това да поставя този предмет в ръцете му. Между нас казано, преспапиетата са това, което наричам предястие в изкуството.
	— Какво ще кажеш за изкуството-заради-самото-изкуство? — попита Кабът.
	— Това са глупости — каза Джесика. — Всяко произведение на изкуството има някаква цел, дори ако това е просто да накара някого да се спре и да погледа няколко секунди.
	— Най-доброто изкуство разказва някаква история — каза Вирджиния. — Затова старите майстори оцеляват, а много от съвременното абстрактно изкуство — не.
	Кабът погледна към Джесика.
	— Значи аз съм от типа любители на преспапиета?
	— Ти си от типа формата-следва-функцията — каза Джесика вече много сериозно. — Ти си от типа, който реагира на добре проектирани предмети, които имат ясно определена цел. Би се възхищавал на красиво изработен нож или елегантна кола, или блестящо преспапие, което да улавя светлината, докато притиска куп хартии върху бюрото.
	Тя избра преспапие в тъмносиньо и златисто от купчината на масата близо до хранилището и го подаде на Кабът. Той го разгледа за миг, наблюдавайки играта на светлината в сърцевината на стъклото.
	— Знаеш ли, Ансън скоро има рожден ден — каза той. — Мисля, че това може да му хареса. Ще изглежда добре на бюрото му.
	Вирджиния скри усмивката си.
	Джесика кимна.
	— Отличен избор за бюро на мъж. Мъжествено и полезно. Това ще подхожда на всеки стил обзавеждане.
	Кабът тихо подсвирна.
	— Вирджиния е права. Добра си.
	— Всеки си има талант — каза Джесика.


>	Глава 34

	— Какво искате от мен? — попита Кейт Делбридж. — От полицията вече взеха показанията ми. „Човешки ресурси“ разпратиха документ, с който предупреждават всички в компанията, че не бива да говорим с никого, освен с ченгетата.
	— Разбира се, поради тази причина новината за смъртта на Сандра Портър е във всички сайтове на социалните медии, които тукашната компютърна общност обича да използва — каза Вирджиния.
	Стояха в коридора пред апартамента на Кейт. Кабът се беше съгласил да й отстъпи водещата роля. Тя действаше по интуиция, защото нито тя, нито Кабът бяха успели да проучат подробно най-новите сайтове на социалните медии, предпочитани от младите компютърни специалисти. Но имайки предвид начина, по който светът реагира днес, тя реши, че най-вероятно служителите в „Найт Уоч“ са обменили доста информация за убийството.
	Кейт погледна неодобрително Кабът.
	— Кои сте вие? Местна телевизия? Не виждам камери.
	— Аз съм частен детектив — каза Кабът. — Разследвам случай, който може да има връзка със смъртта на Сандра Портър.
	Кейт прехвърли вниманието си към Вирджиния.
	— Вие да не сте негова помощничка?
	— Не — каза Вирджиния. — Аз съм негов клиент. Сандра Портър умря във вътрешната стая на моята галерия.
	— О! — Кейт преглътна тази информация. — Четох някъде, че собственицата на галерията е намерила трупа.
	— Точно така — каза Вирджиния. — Можете да разберете защо убийството на Сандра Портър ме интересува.
	— Окей, предполагам, че в това е логично — каза Кейт. — Но факт е, че не познавах много добре Сандра Портър. Тя беше саможива и работеше в отдел „Информационни технологии“. Когато се срещахме по коридорите, тя не ми обръщаше внимание. Мога да ви кажа единствено това, което казах и на ченгетата. Хората във фирмата говорят, че Сандра се е виждала с някого, но е била много потайна относно връзката си. Останах с впечатлението, че наскоро е била изоставена. Винаги е била напрегната, но накрая дори малко ме плашеше.
	— Знаем, че е загубила работата си в „Найт Уоч“ — каза Вирджиния. — Знаем официалната причина — напуснала е, за да търси други възможности за кариера. Знаем също, че това не е истинската причина. Как мислите, защо е била уволнена?
	Кейт сви рамене.
	— Някои хора казват, че се е замесила в бизнеса с наркотици. Но има слухове, че може да е злоупотребявала със средства. Ръководството вероятно не може да го докаже, затова просто я уволниха.
	— Това често е начинът, по който големите фирми се справят със злоупотребите — каза Кабът. — Избягва се лошата реклама.
	— Какво искахте да кажете с това, че Сандра е започнала да ви плаши? — попита Вирджиния.
	— Трудно е да се обясни — каза Кейт. — Тя сякаш непрекъснато кипеше от гняв. И имаше резки промени в настроението. Един ден я намерих да плаче в тоалетната. Попитах я дали е добре. Каза ми да вървя на майната си.
	— Мислите ли, че тя може да е измамникът? — попита Кабът.
	— Предполагам, че скоро всички ще разберем — отвърна Кейт. — Ако тя е свивала парите, загубите би трябвало да спрат, нали? — Кейт понечи да затвори вратата. — Вижте, това е всичко, което мога да ви кажа. Наистина не знам нищо повече.
	— Почакайте — каза бързо Вирджиния. — Само още нещо. Сандра имаше ли близки приятели в компанията?
	— Не, доколкото знам. Тя не беше от типа, който привлича приятели.
	Кейт отново опита да затвори вратата. Кабът извади една визитка и й я подаде.
	— Ако се сетите за нещо друго, което може да е от полза — каквото и да е то, моля ви, обадете се — каза той. — По всяко време на денонощието.
	— Добре.
	Кейт взе визитката и затвори вратата.
	Вирджиния чу как ключалката щракна. Без да продумат, двамата с Кабът тръгнаха по коридора към асансьорите. Тя натисна бутона за повикване.
	— Е? — попита тя. — Какво мислиш за нея?
	— Мисля, че е нервна — каза Кабът. — Но това не ни помага да разберем с какво да продължим.
	Телефонът му иззвъня. Той го отвори и погледна екрана. Челюстта му се стегна, докато четеше съобщението. Без да каже дума, той закачи телефона обратно на колана си.
	— Какво? — попита Вирджиния.
	— Съобщение от Ансън. Очаква ни днес отново за вечеря.
	— Добре — каза Вирджиния.
	— Добре?
	— Можеш да го направиш, Кабът. Ти твърдо се бориш срещу престъпленията. Можеш да се справиш с тийнейджър, който просто иска да узнае повече за теб.
	— Какво, по дяволите, се очаква да правя със седемнадесетгодишно момче?
	— Дай му работа.
	— Работа? Той е на седемнадесет.
	— Точно така — каза Вирджиния. — Той е на седемнадесет. Това означава, че той вероятно знае много повече за света онлайн, отколкото ти, аз и Ансън, взети заедно. Помоли Ксавиер да направи за теб някои проучвания онлайн.
	Мислеше, че Кабът ще отхвърли категорично това предложение. Но той не го направи. Вместо това идеята, изглежда, сериозно го заинтригува.
	— Хм — каза той.


>	Глава 35

	— Всичко ще е наред — каза Вирджиния. — Не казвам, че ще е просто, но нещата ще се наредят. Всички семейства имат проблеми по един или друг начин.
	Бяха отново в апартамента й, седнали на дивана. Втората вечеря с Ксавиер и Ансън не започна гладко, но когато Кабът предложи Ксавиер да помогне на Ансън в работата по малката книжка по математика, Ксавиер прие с ентусиазъм. Той задаваше безброй въпроси, докато поглъщаше половината пица.
	По времето, когато Кабът и Вирджиния си тръгнаха, Ксавиер беше потънал във фотокопираните страници на книжката.
	— Лесно ти е да кажеш, че всички семейства имат проблеми — измърмори Кабът. Той отпи от бирата си и остави бутилката. — Не си ти човекът, който внезапно установява многобройни връзки с едно семейство, на което доскоро не му е пукало дали си жив, или мъртъв.
	— Разбирам — каза тя. — Но ми се струва, че ти ставаш свидетел на смяната на поколенията в семейство Кенингтън. Старецът, както го наричаш, си е отишъл. Сега, когато той е мъртъв, по-младите членове на семейството поемат контрола. Те може би знаят част от историята на взаимоотношенията ти с останалата част от семейство Кенингтън…
	— Точно това е. Нямам отношения с хората от семейство Кенингтън.
	— Е, вече имаш. Моят съвет е да го приемеш.
	Той я изгледа яростно.
	— Ти да не си на страната на Кенингтън?
	— Не вземам страна. Аз предлагам съвет.
	— Нямам нужда от съвети.
	— Това не означава, че няма да ти дам някой. Не се притеснявай, безплатно е.
	Кабът вдигна очи.
	— А на колко го оценяваш?
	Тя го погледна.
	— Искаш ли съвета ми, или не?
	Той изстена.
	— Знам, че се опитваш да помогнеш. Какъв е твоят съвет?
	— И двамата знаем, че Ксавиер няма нищо общо със случилото се преди толкова години.
	— Не оспорвам това.
	— Тогава се опитай да го приемеш като отделна личност. Той е младеж, който преминава през напълно естествените проблеми на растежа. В същото време е жертва на обстоятелствата, съпътстващи един развод. При лошата обстановка вкъщи, не е изненадващо, че той внезапно е проявил силен интерес към отдавна изгубения си тайнствен братовчед.
	— Не съм тайнствен и никога не съм бил изгубен. Адвокатът, Бърли, със сигурност знаеше как да ме намери. Както и Ксавиер.
	— Е, не че си се опитвал да останеш скрит — каза тя. — Не и като Куинтън Зейн.
	— Ако допуснем, че все още е жив.
	— Да, ако го допуснем. — Тя отпи от виното си и остави чашата. — Та, като заговорихме за нашето разследване, накъде ще поемем оттук нататък?
	— Добър въпрос. — Кабът изглеждаше облекчен от смяната на темата. — Обмислях това. Можем да продължим да разговаряме с хора, работили със Сандра Портър. Рано или късно, можем да открием нещо. Но както каза ти, ченгетата вече проверяват тези следи. Мисля, че трябва отново да се насочим към нашия случай.
	— Смъртта на Хана Брюстър?
	— Ако има връзка между Брюстър и Портър, може да имаме повече късмет да я открием от нашата страна.
	Вирджиния отпусна ръката си върху облегалката на дивана.
	— Слушам те.
	— Както в самото начало ти казах, ако сме прави, че някой търси изчезналите пари, това е, защото нещо се е променило в уравнението — нещо, което трябва да се е случило съвсем наскоро. Сетих се, че Брюстър не е първата, свързана с машинациите на Зейн, която умира на този остров.
	— Говориш за Абигейл Уоткинс? Жената, която притежаваше пансиона „Лост Айлънд“? Но аз ти казах, че в нейната смърт няма нищо загадъчно. Тя имаше рак.
	— Каза, че тя е продала пансиона малко преди смъртта си, за да получи малко пари.
	— Точно така. Купи го Роуз Гилбърт. Тя позволи на Абигейл да остане там до края.
	— Сиатълският пазар на жилища е оживен, но това не се отнася за островите Сан Хуан. Имотите на по-отдалечените острови могат да останат на пазара с месеци или дори с години, особено голям стар викториански дом, който се нуждае от значителен ремонт.
	— Понякога човек просто има късмет, когато се опита да продаде имот. Точният купувач се появява в точното време. В този случай това беше Роуз Гилбърт. Казваш, че има нещо подозрително по отношение на сделката?
	— Казвам, че трябва да се върнем към началото и да подложим на съмнение всяко съвпадение — каза Кабът.
	Той се наведе напред и отвори лаптопа си върху масичката за кафе. Вирджиния го наблюдаваше как проверява базите данни за недвижими имоти.
	— Нищо — обяви той след няколко минути. — Няма данни за продажбата. Пансионът никога не е бил предлаган на пазара. Що се отнася до данъчните документи за собственост, пансионът „Лост Айлънд“ все още принадлежи на Абигейл Уоткинс, което означава, че сега той е част от нейното наследство.
	— Не мисля, че Абигейл е имала завещание. Подобно на Хана, тя не искаше да има нищо общо с юридически документи, които биха могли да бъдат използвани, за да я открият.
	— И все пак Роуз Гилбърт се е нанесла там скоро след като Уоткинс е умряла и е казала на всички, че е сключила частна сделка с предишния собственик.
	— Никой на острова не би се усъмнил в това — каза Вирджиния. — Със сигурност и Хана никога не го е правила. Доколкото ми е известно, Роуз Гилбърт се е появила на острова едва след погребението на Абигейл.
	— Може би изобщо не е имало сделка между Уоткинс и Гилбърт — каза Кабът.
	Вирджиния се намръщи:
	— Нима предполагаш, че един ден Роуз Гилбърт просто се е настанила там и е започнала да ръководи пансиона?
	— Някога да си чувала за самонастаняващи се? Тези хора се настаняват непрекъснато в имоти под възбрана заради просрочени ипотеки. Но признавам, че изглежда малко вероятно обикновен самонастанил се да поеме работата на един пансион.
	— Е, тя не се занимава с това срещу заплащане — каза Вирджиния. — Тя постоянно говори, че се налага да направи някои ремонти, за да се подготви за летния сезон. Видя сам, че стаите за гости на горния етаж са затворени.
	— Може би ще е интересно да научим малко повече за Роуз Гилбърт. Ще накарам Ансън да поработи по това сутринта. Междувременно, благодарение на теб, знаем две много важни неща за Абигейл Уоткинс. Първото е, че тя има връзка със Зейн.
	— А второто?
	— Тя е мъртва — каза Кабът. — Без значение кой си или колко се опитваш да се скриеш, винаги има документи и записи, свързани със смъртта.
	Той се съсредоточи внимателно в лаптопа си. Когато отново вдигна очи, Вирджиния разбра по острия блясък в тях, че е открил нещо.
	— Абигейл Уоткинс е имала само един жив родственик, доведена сестра — каза той. — Роуз Илейн Гилбърт.
	— Значи Роуз не е случаен купувач, който се е появил в точния момент, за да купи пансиона. Тя е знаела, че нейната доведена сестра умира. Сигурно е решила, че е законен наследник на Абигейл.
	— Вероятно.
	— Но в това няма логика. Защо Роуз ще мълчи за връзката си с Абигейл Уоткинс?
	— Може би защото Роуз ни лъже от самото начало.
	— Предполагам, че отново ще поговорим с нея?
	— Да — каза Кабът. — Колкото е възможно по-скоро.
	Вирджиния извади телефона си.
	— Ще видя дали мога да запазя места за частния ферибот утре. Не би трябвало да има проблеми по това време на годината. Предполагам, че не искаш да се обадя на Роуз и да направя резервации за пансиона?
	— Не — отвърна Кабът. — Ще я изненадаме.


>	Глава 36

	Роуз Гилбърт натисна бутона на старата кафеварка и застана пред прозореца на кухнята. Мислеше си колко много мрази този остров.
	Беше седем часът сутринта. Все още беше по халат и чехли. Нямаше защо да бърза да се облече. Най-вълнуващият момент за целия шибан ден — пристигането на ферибота и заминаването му — щеше да се случи чак следобед.
	Не че й пукаше за пристигането на ферибота. Не очакваше никакви гости. Беше делничен ден и нямаше резервации. Не знаеше кое беше по-лошо — да прекарва сама дните в голямата къща или да си бъбри любезно с клиентите.
	Единствената причина, поради която държеше отворен единия етаж със стаи, беше необходимостта да поддържа илюзията, че е истинска съдържателка на пансиона. Местните хора и бездруго си бяха достатъчно подозрителни.
	Изобщо не беше очаквала, че ще остане толкова дълго. От декември беше като хваната в капан на този остров. Трябваше да се преструва, че се занимава с пансиона, докато чакаше Тъкър да открие ключа.
	В началото всичко изглеждаше толкова просто. След смъртта на Абигейл беше дошла на острова да опакова нещата на доведената си сестра и да уреди предлагането на старата викторианска къща на пазара. Надяваше се да получи някакви пари от продажбата на къщата.
	Но беше открила дневника на Абигейл и това промени всичко.
	Беше го прелистила с очакване да открие, в най-добрия случай, скучно четиво. Абигейл беше останала все същата слаба и жалка чудачка през целия си живот — от онзи вид наивни идиоти, които биха могли да се забъркат с някоя секта. Но подробностите за времето, прекарано от Абигейл в сектата на Куинтън Зейн, се оказаха направо смайващи.
	Бяха натрупани толкова много пари и повечето бяха изчезнали в тайна сметка. Накрая от всички, които някога са знаели местоположението на ключа, само лудата Хана Брюстър бе останала жива.
	Планът да се изтръгне информацията от Брюстър се провали. Тя беше предпочела смъртта, вместо да се изправи пред онзи, когото смяташе за превъплъщение на Куинтън Зейн.
	Единствената останала следа беше Вирджиния Трой, която изобщо не подозираше колко е ценна. Но Трой беше усложнила нещата, като нае Кабът Сътър.
	Кафеварката приключи процеса. Роуз се извърна от прозореца и си наля чаша кафе.
	Още един скучен ден на проклетия остров.
	Стресна се от звука на чакъла, който изскърца под гумите. Що за глупост. Фериботът щеше да пристигне след няколко часа. Може би някой от местните жители беше решил да се отбие по някаква причина.
	Тя неохотно се изправи и мина през лобито. Повдигна пердето и се намръщи, когато видя кой се изкачва по предните стъпала.
	Отвори вратата и попита:
	— Какво правиш тук?


>	Глава 37

	Малкият паркинг зад пансиона „Лост Айлънд“ беше празен, с изключение на големия джип четири по четири на Роуз.
	— Не е изненада — каза Вирджиния. — Все още е февруари.
	Незнайно защо се чувстваше принудена да обясни очевидното на Кабът. Пансионът „Лост Айлънд“ винаги бе изглеждал тъжен и окаян, дори преди смъртта на Абигейл Уоткинс. Не се беше променил към по-добро, откакто Роуз Гилбърт го бе поела.
	Но днес по някаква необяснима причина — може би просто беше нервна — старият викториански дом й изглеждаше по-негостоприемен от всякога. Пердетата на прозорците бяха спуснати, а зад стъклото на входната врата беше окачена табелката „Няма свободни места“.
	Кабът заобиколи старата къща и спря автомобила си пред главния вход. Остана седнал за момент, разглеждайки замислено мрачната сграда. После се протегна към задната седалка за якето и пистолета. Нагласи якето така, че да покрие кобура с пистолета на хълбока му, но не го закопча. Вирджиния потръпна, когато осъзна, че той иска да успее да извади бързо пистолета си, ако е необходимо.
	_Е, няма смисъл да носиш пистолет, ако не можеш бързо да го извадиш_, каза си тя.
	— Готова ли си? — попита той.
	— Да — отвърна тя.
	Тя разкопча предпазния колан и се протегна назад за своето яке и чантата си. Отвори вратата, скочи и заобиколи автомобила, за да се присъедини към Кабът.
	Заедно изкачиха предните стъпала. Кабът натисна звънеца.
	Отговор не последва. Кабът изчака няколко секунди, после рязко почука по входната врата. Отново нямаше отговор.
	— Роуз трябва да е вътре — каза Вирджиния. — Може би е в стаята си на горния етаж и не чува звънеца.
	— Или може би се опитва да откаже клиентите.
	Кабът опита дръжката. Отвори се лесно. Той бутна вратата и влезе в малкото фоайе.
	Вирджиния го последва.
	— Това е странно. Усеща се, че отоплението е изключено. — Тя надникна в салона. — И огънят не е запален.
	Кабът стигна до подножието на стълбите.
	— Роуз Гилбърт? Аз съм Кабът Сътър. Тук сме с Вирджиния Трой. Имаме нужда от твоята помощ.
	Нямаше отговор. Вирджиния не чуваше никакви стъпки над главата си.
	Кабът я погледна през рамо.
	— Чакай тук.
	Искаше да го попита защо, но когато той посегна под якето си и извади пистолета, реши, че отговорът вероятно нямаше да й хареса. _Той е бил полицай_, напомни си тя. _Стари навици._
	Той прегледа набързо стаите на долния етаж, офиса, кухнята и салона.
	След малко се върна.
	— Мястото изглежда празно, но ще проверя на горния етаж. Стой тук, докато се върна.
	— Добре — каза Вирджиния. — Но имам чувството, че нещо не е наред. Ще внимаваш, нали?
	С пистолета в ръка Кабът се изкачи по стълбите, като взимаше по две стъпала наведнъж. След като изчезна на площадката горе, тя продължи да чува приглушения звук на стъпките му. След миг той почука на някаква врата. Вирджиния предположи, че стои пред прага на апартамента на Роуз.
	Кабът извика от върха на стълбите.
	— Не отговаря. Влизам вътре.
	— Не и сам. — Вирджиния бързо се изкачи по стълбите. — Нещо се е случило. Нека да опитам да разговарям с нея, преди да направиш каквото и да е друго. Ще й изкараш акъла, ако отвориш вратата с пистолет в ръка.
	Кабът не възрази.
	Тя изкачи стълбите и застана до него. Кабът й направи знак да заеме позиция от едната страна на вратата, след което се притисна с гръб към стената и се протегна, за да хване бравата. После й даде знак да говори.
	— Роуз, аз съм, Вирджиния. С мен е Кабът Сътър. Просто искаме да се уверим, че си добре.
	Никакъв отговор.
	Кабът натисна бравата. Вратата беше отключена. Тя се отвори с леко изскърцване на пантите. В коридора повя студен въздух, носещ прекалено позната миризма. На Вирджиния леко й се догади.
	— Не — прошепна тя. — Не отново.
	Но тя говореше на празен коридор. Кабът беше в стаята. Тя си наложи да го последва.
	Тялото на Роуз се беше свлякло на пода пред вратата на собствената й баня. Халатът и нощницата й бяха подгизнали от кръв. На пода под главата й имаше още кръв.
	Кабът приклекна до неподвижната фигура и докосна шията й.
	— Два изстрела. Един в гърдите. Един в главата.
	Стомахът на Вирджиния се сви. Надяваше се, че няма да повърне.
	— Точно като Сандра Портър — прошепна тя.
	— Гилбърт е мъртва от няколко часа. Изглежда, е била убита тази сутрин. Трудно е да се каже със сигурност, защото стаята е много студена. Ще огледам наоколо набързо, преди да съобщим за това.
	— Дори не съм сигурна кого трябва да уведомим — каза Вирджиния. — На острова няма полицейски участък. Има доброволен отряд пожарникари. Мъжът, който държи бакалията, отговаря за спешните случаи. Предполагам, че трябва да се свържем с него.
	Кабът се изправи, отиде до тоалетката и взе няколко салфетки от кутията. Влезе в банята и започна да отваря чекмеджетата.
	Вирджиния се стегна, отвори чантата си и извади няколко книжни салфетки.
	— Ще прегледам бюрото и гардероба й. Някаква идея какво търсим?
	— Не — каза Кабът. — Но всичко, което свързва Роуз Гилбърт с Куинтън Зейн или с някого от „Найт Уоч“, със сигурност ще бъде полезно.
	— Какво ще правим, ако намерим нещо? Съществуват правила да не се докосва нищо на местопрестъплението.
	— Няма да откраднем нищо. Ще използваме нашите камери, за да снимаме каквото открием.
	— Точно така.
	Вирджиния бързо прегледа бюрото. В горните две чекмеджета имаше нощници, пуловери, чорапи и бельо. Всички дрехи изглеждаха с точния размер за якото телосложение на Роуз.
	В долните чекмеджета имаше още дрехи, но те не бяха сгънати. Изглеждаха така, сякаш бяха събрани набързо и нахвърляни в чекмеджетата. Също така изглеждаха много по-стари и избелели от години пране.
	Любопитна, тя разгъна една от нощниците и я вдигна, за да я погледне по-отблизо.
	— Това не е точният размер — каза тя, объркана.
	Кабът дойде до вратата на банята.
	— Какво?
	— Дрехите в горните чекмеджета изглеждат съответстващи на размера на Роуз, но нещата в долните чекмеджета са твърде малки за нея. Те вероятно са принадлежали на Абигейл Уоткинс. Изглежда, че Роуз изобщо не си е направила труда да се отърве от тях, след като се е преместила тук.
	— Е, и?
	Кабът се върна в банята и отвори шкафчето.
	— Ами една жена би запазила пуловерите на мъртва жена само ако й стават. Тя със сигурност не би носила бельото или нощниците й.
	Кабът се върна до вратата, заинтригуван.
	— Може би просто й се е струвало много трудно да се отърве от нещата на Уоткинс — предположи той.
	— Може би. Но не е нормално да запазиш бельото на мъртва жена. Най-малкото, което Роуз би могла да направи, е да събере всичко и да го сложи в мазето.
	— Мисля, че това ни говори, че поне в началото Роуз не е имала намерение да остане тук дълго — каза Кабът. — Но нещо я е накарало да промени плановете си.
	Вирджиния приключи с търсенето в бюрото и отиде до нощното шкафче. Вътре имаше стари списания за ръкоделие. Тя ги взе, без да очаква да намери нещо полезно.
	Под списанията имаше голям неразпечатан плик. Нямаше адрес. Тя го отвори и погледна вътре. Имаше няколко листа хартия и друг, по-малък плик.
	— Кабът?
	— Намери ли нещо?
	— Не знам. — Вирджиния изсипа плика върху леглото и погледна страниците, които паднаха върху юргана. — Фотокопия — каза Вирджиния.
	Кабът се приближи към нея.
	— От какво?
	— Не съм сигурна. Писма може би. Почти съм сигурна, че това е почеркът на Абигейл Уоткинс. Тя имаше невероятен почерк. Много елегантен, много прецизен, също като бродерията й.
	— Използвай камерата си — каза Кабът. — Снимай всяка страница.
	— Добре.
	Вирджиния посегна към чантата си за камерата, когато си спомни за по-малкия плик. За разлика от по-големия, той беше пожълтял от годините. Но също беше без адрес и незапечатан. Тя го отвори. Една снимка се изплъзна от него и падна на леглото.
	Това беше обикновена импровизирана снимка на двама души — мъж и жена, които стояха хванати за ръце до парапета на ферибот. Зад тях се виждаше силуетът на град Сиатъл. Жената изглеждаше възторжено щастлива, просто грееше. Добре изглеждащият мъж, който я беше прегърнал, се усмихваше с топла, очарователна усмивка, но в очите му имаше нещо змийско.
	Вирджиния затаи дъх.
	— Кабът — каза тя. — Виж това.
	Той застана зад рамото й.
	— Мамка му — каза той. — Куинтън Зейн.
	— През всичките тези години се опитвах да си спомня точно как изглежда. Изобщо не можех да го опиша точно, защото го виждах с очите на детето. Но да, бих го познала, където и да е.
	Кабът погледна по-внимателно.
	— Това Абигейл Уоткинс ли е?
	— Почти съм сигурна, че е тя. Изглежда на около шестнадесет или може би на седемнадесет години на тази снимка. Това означава, че е с няколко години по-млада от времето, когато я познавахме, но си спомням тази великолепна червеникавозлатиста коса. Тя беше впечатляващо красива жена. Напомня ми на Венера на Ботичели. Изглежда толкова невинна.
	— Лесна мишена за копеле като Зейн. — Кабът обърна фотографията. — Това е няколко години преди Зейн да започне бизнеса със сектата. Чудя се какво…
	Слаба, приглушена експлозия разтърси старите дъски на пода.
	Стресната, Вирджиния погледна Кабът.
	— Почувства ли това? — попита тя рязко. — Земетресение?
	Те бяха доста чести в северозападната част на Тихия океан, напомни си тя. Но трусът не приличаше на което и да е земетресение, което някога бе преживяла.
	— Не — каза Кабът. — Стой тук.
	Той вече вървеше с пистолет в ръка към вратата. Бързо огледа коридора.
	— Чисто е — каза той през рамо. — Но нещо не е наред. Трябва да се махаме от тук.
	Вирджиния се поколеба. Нямаше време да прави снимки на писмата и на старата фотография. Тя събра всичко и го напъха в чантата си. Обеща си, че по-късно ще се извини на властите.
	Изскочи в коридора. Втори приглушен взрив разтърси още веднъж старата къща.
	— Изстрели? — прошепна Вирджиния.
	— Не — каза Кабът. — Експлозии. Влязохме в капан.
	Стигнаха до върха на стълбите точно когато трети взрив разтърси прозорците. Кабът спря на площадката и погледна надолу.
	— Имаме проблем — каза той много тихо.
	Вирджиния видя струйките дим, които се издигаха нагоре по стълбището.
	Между стените отекна четвърти взрив. Старата къща изстена като в предсмъртна агония.
	Пожарът избухна първо на приземния етаж. Ревът на пламъците беше ужасяващо познат. Вирджиния го беше чувала достатъчно често в адските съновидения от своите кошмари.


>	Глава 38

	Кабът прибра пистолета си в кобура, хвана Вирджиния за ръката и я насочи към най-близката спалня.
	— Можем да използваме чаршафи, за да се спуснем до земята — каза той. — И по дяволите, просто да се надяваме, че е само един човек. Той не може едновременно да наблюдава къщата и от четирите й страни. По всяка вероятност ще насочи вниманието си към предната или задната врата. Естествено е.
	Кабът отвори вратата на най-близката спалня. Вирджиния видя пламъците, които бушуваха пред прозорците.
	Паниката заплашваше да я задуши.
	— Не оттук — изстена тя.
	Кабът избърза към края на коридора и опита друга стая. Затвори вратата почти веднага.
	— Не става — заяви той. — Копелето е заложило експлозиви около цялата къща. Приземният етаж е обхванат от пламъци.
	Вирджиния смътно съзнаваше, че сърцето й бие прекалено бързо и едва успява да си поеме дъх. _Не е заради дима_, помисли си тя. На втория етаж не беше толкова зле, все още не. Димът убиваше при пожара, а те все още имаха малко време, преди да се изправят пред тази смъртна присъда.
	Не, измъчваше я пронизващ страх. Двамата с Кабът бяха хванати в капан, също както преди всички тези години, когато бяха заключени в хамбара, запален от Куинтън Зейн. Но този път Ансън Салинас го нямаше, за да им помогне.
	— Огънят обхваща къщата — каза Кабът. — Няма изход оттук или от третия етаж. Единствената ни възможност е да слезем в мазето.
	— Надолу? — ахна Вирджиния. — Но там е огънят.
	— На първия етаж, а не в мазето. Най-вероятно той не би опитал да запали огън там долу. Изградено е от бетон. Оттам трябва да има някакъв изход.
	— Старият бункер за въглища — каза Вирджиния. — Сега там има стъпала. Но как да стигнем до мазето? Стълбището се е превърнало в комин.
	— Шахтата за прането. — Кабът я сграбчи за китката и бързо тръгна надолу по коридора. Той отвори вратата на склада за бельо. — Това е единственият ни шанс.
	Вирджиния го последва вътре и затръшна вратата. Тя се огледа, грабна няколко хавлиени кърпи от рафтовете и ги напъха под вратата, с надеждата да блокира временно дима, който вече пълзеше по коридора на втория етаж.
	Кабът отиде направо до голямата мивка и отвори до край двата крана. Измъкна два големи чаршафа от един рафт, разгъна ги и ги хвърли в бързо изпълващата се мивка.
	— Мокрите чаршафи са по-здрави — обясни той. — Провери шахтата. Виж дали е свободна.
	Виржиния отвори вратата на голямата старомодна шахта за пране. Страхът й донякъде се замени с облекчение, когато осъзна, че от широкия улей не се издига дим.
	— Не виждам никакви признаци на огън — каза тя.
	Кабът измъкна един от мокрите чаршафи от мивката.
	Вирджиния намери края му, докато той вадеше втория чаршаф.
	— Чаршафите са с максимални размери — каза той. — Два би трябвало да свършат работа.
	Хвана един от краищата на втория чаршаф и го завърза за този, който беше у Вирджиния, със здрав моряшки възел.
	— Първо ти — каза той. — Ще те спусна надолу.
	— Ами ти?
	Той посочи с брадичката си към масичката до мивката:
	— Ще завържа единия край за тази маса. Тя е много по-голяма от шахтата. Ще се препречи на входа. Хайде, време е да действаме.
	Тя забърза към входа на шахтата за пране. Мисълта да се спусне надолу в тъмнината, без да има представа какво я очаква на дъното, беше ужасяваща, но не по-ужасяваща от огъня, който поглъщаше къщата. Вече усещаше дима, който проникваше под рамката на вратата.
	В последния момент осъзна, че чантата й все още е с нея, препасана през рамото й. Тя свали чантата и я хвърли в улея. Не се чу звук, когато падна на дъното.
	— Добър знак — каза Кабът. — Ако имаме късмет, там долу трябва да има количка, пълна с мръсни кърпи и чаршафи.
	— Със сигурност ще е по-добре от приземяването върху бетонния под на мазето.
	Кабът й помогна да се промъкне през широкия отвор на шахтата, като държеше здраво едната й ръка, докато се ориентира. Тя се вкопчи в ръба на шахтата с двете си ръце, надвиснала над непознатото, ужасена от спускането в черния мрак на дъното на улея.
	Кабът уви края на чаршафа около китката й и я задържа, докато тя го хвана здраво.
	Не й остави никакво време, за да не се парализира от страх.
	— Дръж се и каквото и да правиш, не се пускай — каза той и бързо я спусна в шахтата.
	Вирджиния инстинктивно затвори очи. Спускането не продължи дълго, може би не повече от няколко секунди, но изглеждаше като вечност.
	Шахтата отвътре беше изненадващо голяма; страните бяха излъскани от няколко десетилетия пране. Въпреки това й беше тясно и задушно. _Като в ковчег_ — помисли си Вирджиния. — _Не, по дяволите, като авариен изход. Трябва да мисля позитивно._
	Раменете и хълбоците й от време на време се блъскаха в страните на шахтата, но не заседна никъде.
	Внезапно, без какъвто и да е предупредителен знак, краката й докоснаха купчина спално бельо и кърпи.
	Тя престана да стиска завързаните чаршафи.
	— Аз съм долу — извика тя. — Тук няма огън. Все още не.
	— Идвам.
	Тя опипа наоколо, намери чантата си и слезе от количката с прането. Мазето не беше съвсем тъмно. Слабата светлина на отминаващия ден беше приглушена от наслоената с години мръсотия по тесните прозорци на нивото на земята, но беше достатъчна, за да освети бетонното пространство.
	От втория етаж чу заглушено тупване. Отначало си помисли, че Кабът не е успял да избяга. Прилоша й от обхваналата я вълна на паника.
	После чу още тъпи удари. Тя се насили да диша отново. Кабът се спускаше по шахтата. С по-едрата си фигура и по-широки рамене той не се придвижваше с такава лекота като нея.
	След секунди той се приземи върху купчината чаршафи и кърпи, изпълнили количката. Изскочи бързо и застана до нея.
	— Бункерът за въглищата — каза той.
	Старият бункер, използван някога за съхранение на въглища, беше празен от години. Някой предишен собственик в далечното минало бе направил дървени стъпала, чието предназначение бе да осигурят на градинари и прислужници достъп до мазето, без да се налага да минават през къщата.
	— Ще изляза пръв — каза Кабът.
	Извади пистолета си отново, изкачи стъпалата и предпазливо отвори една от наклонените врати.
	Вирджиния усети дима, но не се виждаха пламъци. Вратите на бункера за въглища бяха разположени на няколко метра от къщата, скрити от обраслата с бурени градина.
	Тя покри носа и устата си с края на якето. Кабът също беше закрил долната част на лицето си.
	Той излезе пръв през вратата. Тя се втурна след него.
	— Тичай към дърветата — каза той. — Ще бъда точно зад теб.
	Вирджиния хукна към близката гора, очаквайки да бъде повалена на земята от куршум в гърба. Но се чуваше само яростният рев на огнения звяр, който поглъщаше къщата.
	Стори й се, че някъде надалеч чува приглушения шум от чакъл, изхвърчал изпод гумите на кола. Смътно осъзна, че някаква кола се отдалечава с голяма скорост от мястото.
	Тя спря да си поеме дъх. Кабът я настигна. Двамата се обърнаха да погледнат към горящата къща. Пансионът вече беше погълнат почти изцяло.
	Най-после Вирджиния осъзна, че чува сирена в далечината. Доброволната пожарна служба на острова пристигаше.


>	Глава 39

	Прекараха нощта в единствения работещ пансион — „Харбър Ин“. Той предлагаше гледка към залива и малкото пристанище на града.
	За щастие колата на Кабът беше паркирана на няколко метра от пансиона „Лост Айлънд“. Част от боята беше обгоряла, но колата беше оцеляла, както и чантите им в багажника. Вирджиния никога досега не бе изпитвала по-голяма благодарност за чистото бельо и смяната на дрехите.
	Собствениците на „Харбър Ин“ бяха двойка съпрузи на средна възраст от Сиатъл. Двамата мъже, Барни Рикс и Дилън Крейн, носеха еднакви златни халки. На стената зад рецепцията имаше сватбена снимка, показваща двамата, облечени в елегантни смокинги и радостно усмихнати.
	Снимката на сияещите младоженци предизвика лека тръпка на копнеж у Вирджиния. Всички сватбени снимки имаха такъв ефект върху нея. Напомняха й, че нейните собствени шансове за създаване на дом и семейство са не особено големи, в най-добрия случай. За да противодейства на унинието, тя пусна в ход обичайното си оръжие: припомни си статистиката за разводите.
	Барни и Дилън проявиха загриженост и не се впечатлиха, когато Кабът поиска две стаи със свързваща врата на втория етаж. След топлата отпускаща вечеря с домашно приготвена лазаня и салата от органични зеленчуци те им предложиха по чаша шери в салона.
	Питието беше съпроводено с много въпроси и интересни клюки.
	— На острова се говори, че Роуз Гилбърт вероятно е била затънала дълбоко в бизнеса с наркотици — каза Барни. — Версията е, че някой от нейните конкуренти я е очистил.
	Барни беше строен мъж, оплешивяващ по един изящен, елегантен начин. Съпругът му беше по-скоро солиден, добре сложен, с ниско подрязана брада и приятелски, дружелюбни маниери, подходящ за съдържател на странноприемница.
	— Доста зрелищен начин да се отърват от конкуренцията — каза Кабът.
	— Не можехме да не забележим, че онзи, който е заложил експлозиви около къщата, изчака, докато ние с Кабът влезем вътре — добави Вирджиния.
	Барни се намръщи.
	— Имате право. Има ли вероятност някой друг освен вас двамата да е пострадал в този пожар?
	— В къщата нямаше никого другиго — каза Кабът. — Освен ако се е криел на последния етаж, който беше затворен. Но не мисля така. Когато излязохме, все пак чухме заминаваща кола.
	Дилън изглеждаше заинтригуван.
	— Видяхте ли колата?
	— Не, за съжаление — каза Кабът. — Но ми се струва, че беше някаква малка кола.
	— Към града ли се отправи, или в обратна посока? — попита Дилън.
	— Това — каза Кабът — е много добър въпрос. Който и да беше, не се отклони по главния път към града. Изглежда, замина в обратна посока. Ще бъде интересно да видим кой ще се качи на ферибота утре следобед.
	— Не мислете, че ще видите колата на човека, който е запалил пансиона — каза Барни. — Това е доста голям остров и в по-голямата си част е покрит с гора. Има много места, където някой може да изостави кола или да я бутне от скалите във водата.
	— Все пак най-вероятно е онзи, който е запалил пожара, да иска да напусне острова колкото е възможно най-скоро — каза Вирджиния.
	— Несъмнено. Но има и друг начин да се махне от острова — каза Дилън.
	Кабът го погледна.
	— С лодка?
	Дилън кимна с мрачно изражение.
	— Точно така. Много от живеещите тук имат собствени лодки. Както и някои от редовните посетители, които идват за дългите уикенди. След като чухме за експлозията, двамата с Барни се разходихме около яхтеното пристанище. Не видях да липсват лодки. Но има много частни пристани, разпръснати из острова. Принадлежат предимно на хора, които идват тук през лятото.
	Кабът кимна замислено.
	— Значи, можеш да откраднеш или да наемеш лодка от яхтено пристанище на континента, да я докараш до частен пристан тук, на острова, а след това да откраднеш някое местно превозно средство, за да отидеш до пансиона „Лост Айлънд“ и да го запалиш.
	— Разбира се — каза Барни. — Съмнявам се, че дори не трябва да палиш автомобила с жиците. Хората на острова обикновено оставят ключовете си в колата.
	Вирджиния го погледна.
	— Можете ли да ни кажете нещо за Роуз Гилбърт?
	Барни се облегна назад в стола си, протегна крака и отпи от шерито си.
	— Ние с Дилън имахме няколко разговора с Роуз Гилбърт за бизнеса с пансиона, но тя изобщо не прояви интерес към нашите съвети. Останахме с впечатлението, че не планира да остане дълго.
	— Каза ли ви, че Абигейл Уоткинс й е била доведена сестра? — попита Вирджиния.
	Барни и Дилън се спогледаха изненадани.
	— Не — каза Барни. — Изобщо не спомена това. Само каза, че е купила мястото от Абигейл и че сделката е сключена малко преди Абигейл да умре.
	— Излиза, че това не е вярно — каза Кабът. — Според нас Роуз просто се е преместила тук след смъртта на доведената си сестра и е поела бизнеса.
	— Нямаше особено много работа, която да поеме — каза Дилън, — не и по това време на годината. Когато Абигейл се разболя сериозно, вече не можеше да приема много гости. С течение на времето повечето от редовните й посетители започнаха да правят резервации при нас.
	— Роуз Гилбърт имаше някои гости от време на време — отбеляза Вирджиния. — Два пъти съм отсядала там, когато идвах да видя Хана.
	— Гилбърт от време на време поемаше туристи от ферибота, но освен теб само още един човек отсядаше в нейния пансион всеки път, когато посещаваше острова — каза Дилън. Той направи пауза. — Сега се сещам, че караше малка кола. Нищо особено. Изглеждаше взета под наем.
	— Как бихте го описали? — попита Кабът. — Млад? Стар?
	— Млад, двадесет — двадесет и пет годишен — каза Дилън. — Изобщо не съм го виждал отблизо. Не оставаше в града. Когато пристигаше, той веднага излизаше от ферибота и караше направо при Роуз.
	— Случайно да си спомняте дали е бил на острова в нощта, когато умря Хана Брюстър? — попита Вирджиния.
	Дилън изглеждаше изненадан от въпроса.
	— Той беше тук. Всъщност той беше единственият гост на Роуз онази нощ.
	Вирджиния усети внезапната тишина, която се възцари откъм Кабът.
	— Сигурен ли сте в това? — попита той след кратка пауза. — Защото Роуз съвсем ясно ни каза, че две двойки са пребивавали в пансиона през онази нощ.
	— Сигурен съм, че имаше само един гост — каза Дилън. — Знам това, защото бях част от екипа за издирването на Хана на следващата сутрин. Отбих се до пансиона „Лост Айлънд“, за да попитам Роуз дали е виждала Хана. Тя каза, че не е. Не искаше да говори. Каза, че трябва да се върне, за да направи закуска за своя гост.
	— Един гост — каза Вирджиния. Тя погледна Кабът. — Двадесет — двадесет и пет годишен мъж.
	Кабът сви устни. Вирджиния знаеше, че той мисли същото, каквото мислеше и тя. Гостът на Роуз може и да беше убиец, но бе твърде млад, за да е Куинтън Зейн.
	— Знаем едно нещо за Роуз Гилбърт — каза тихо Кабът. — Тя ни излъга.
	Дилън посегна към декантера с шери.
	— Мога да ви кажа още един малък факт — единственият гост на Роуз си тръгна с ферибота в деня след пожара. Видях го да качва колата си на борда.


>	Глава 40

	Вирджиния не очакваше да спи много тази нощ, затова не се изненада, когато започна да потъва и изплува от неспокойната си дрямка няколко часа след като си легна. Беше удивена, че не е получила паник атака. При тези обстоятелства това й се струваше странно, защото всеки път, когато затвореше очи, мислеше колко близо бяха двамата с Кабът до това да загинат в огнения ад. Спомените би трябвало да предизвикат бурна паника. В края на краищата двамата с Кабът бяха преживели отново ужасяващия кошмар от своето детство.
	Към един и половина сутринта най-после осъзна станалото. _Този път беше различно. Този път ние се спасихме._
	Престана да се опитва да заспи, отхвърли завивките и спусна крака на пода. Поседя така известно време, опитвайки се да си изясни чувствата и усещанията си. Имаше лекарства в чантата си, но нямаше нужда от тях. Тя определено беше напрегната, но учудващо се справяше с последиците от мъчителното преживяване. Може би щеше да има някаква забавена реакция по-късно, но странно — в момента се чувстваше сравнително добре.
	Тя се изправи, облече халата си и седна на стола до прозореца. По-голямата част от пристанището тънеше в тъмнина, но няколко електрически крушки светеха покрай доковете. Група частни лодки и малък кораб за екскурзии леко се поклащаха в тъмната вода.
	Чу се тихо почукване. Кабът също беше буден. Тя погледна часовника до леглото. Беше един и трийсет и пет. Нищо изненадващо.
	Тя стана и отвори свързващата врата. Кабът, облечен в панталон и тениска, изникна от сенките. Тъмната му коса изглеждаше така, сякаш бе прокарвал пръсти през нея. Очите му бяха тъмни като нощта. Усещаше възбуждащата енергия, която струеше от него.
	— Нека да позная — каза тя. — И ти не можеш да спиш.
	— Нещо обикновено за мен. Ти как си?
	— Колкото и странно да ти се струва — добре. Продължавам да мисля за това, което стана днес, разбира се. Как толкова много неща можеха да се объркат, но това не се случи.
	— Днес се оказа, че ние сме един адски добър екип.
	— И имахме много, много голям късмет.
	— Както би казал Ансън, ние сами се преборихме за късмета си.
	Тя се замисли и после леко се усмихна.
	— Да, така беше.
	Кабът отстъпи крачка назад.
	— Ако си сигурна, че си добре…
	Вирджиния внезапно осъзна, че не иска той да си отиде.
	— Имаш ли нещо против да ти задам един въпрос? — попита тя.
	— За какво? — звучеше предпазливо.
	— Защо са те уволнили от поста началник на полицията? Знам, че не е моя работа, но имам една теория, разбираш ли.
	Кабът опря ръка на рамката на вратата.
	— Имаш теория — повтори той с безразличен тон.
	Навлизаше в опасна територия, но беше сигурна, че няма да отстъпи.
	— Да — каза тя.
	— Каква е твоята теория?
	— Предполагам, че вероятно си бил прекалено добър в работата си. Градът е бил малък. Това означава политика на малкия град. Ти си способен да заобиколиш правилата, ако смяташ, че това е единственият начин справедливостта да възтържествува, но няма да отстъпиш и сантиметър, ако някоя местна важна клечка се опита да те притиска. Ако си нарушил закона, предполагам, че би намерил начин да не се разбере. И така, какво си направил? Арестувал си сина на кмета?
	За секунда или две тя мислеше, че няма да й отговори. След това той подсвирна тихо.
	— Как, по дяволите, си го разбрала? — попита той.
	— Напоследък ние двамата преживяхме много. Научих някои неща за теб.
	Кабът замълча за няколко мига.
	— Не беше син на кмета — каза той накрая. — Властта в града не принадлежеше на кмета, а на един човек на име Ашкрофт. Той беше собственик на най-големия местен бизнес. Много хора работеха при него. Половината град му беше задължен по един или друг начин. Неговият син, Ник, се прибрал от колежа за дълъг уикенд. Довел със себе си няколко приятели. Те се надрусали, запознали се с две местни момичета — деца от гимназията — и ги напили до припадък. Вероятно са използвали и наркотици. Изнасилили момичетата. Един от приятелите на Ник заснел видео с телефона си. Бащата на едно от момичетата дойде при мен за помощ. Изгледах видеото и арестувах Ник и приятелите му.
	— Какво стана?
	— Ашкрофт заплашваше да ме уволни, ако не оттегля обвиненията. Каза, че ще проваля бъдещето на сина му. Не му обърнах внимание. В крайна сметка Ашкрофт сключи сделка със семействата на двете момичета. Плати им. Те оттеглиха обвиненията.
	— И ти загуби работата си.
	— Бях готов за промяна. Дотогава вече бях разбрал, че ако искаш да правиш кариера в правозащитните органи в малък град, трябва да играеш политическите игри.
	— Което не е силната ти страна.
	— Не — каза Кабът.
	— В крайна сметка, работата като частен детектив изглежда подходящ избор за теб.
	— Кара ме да се чувствам добре.
	Отново кратка пауза.
	— Много ли ще се разсърдиш, ако те целуна?
	— Не, стига да не е целувка от съжаление.
	— Не. Просто искам да те целуна. Но трябва да те предупредя, че това вероятно няма да доведе доникъде, като се имат предвид проблемите ми с интимността. Не искам да мислиш за мен като за фльорца от световна класа.
	— Ти си от световна класа, но определено не си фльорца — каза Кабът. — Имаш някои проблеми. Аз също имам.
	— Но различни видове проблеми.
	— Проблемите са си проблеми. Губим си времето. Ще ме целунеш ли, или не?
	Тя направи крачка напред, сграбчи раменете му и притисна устни в неговите.
	Но той не се поддаде. Вместо това обхвана лицето й между дланите си и повдигна глава, така че устата му беше на сантиметър от нейната.
	— Спомни си какво казах — прошепна той с леко дрезгав глас. — Това не е посещение при зъболекаря.
	— Знам. — Тя стисна раменете му. — Просто не искам отново да оплескам нещата.
	— Тогава се откажи да опитваш толкова упорито. Отпусни се. Отдай се на това, което чувстваш. Когато спреш да го чувстваш, ще спрем, каквото и да правим в този момент.
	— Правиш го да изглежда толкова просто.
	— То е просто. Не се притеснявай, ще се справиш.
	Тя се изкикоти. Това беше нелепо. Напълно неуместно. Но поради някаква причина тя изпитваше неудържимо желание за смях.
	Кабът не се смееше, но в светлината на нощната лампа тя можеше да види, че се усмихва много секси, с много мъжествена усмивка.
	Част от нея, която беше затворена в лед от толкова дълго време, започна да се затопля. Тя отстъпи пред силата на Кабът и го целуна отново, без да се опитва да насилва темпото, без да бърза, изпробвайки почвата.
	Усещаше отговора му — устата му беше гореща, тялото му беше напрегнато и ерекцията му беше твърда, но той не се опита да я овладее. Не я притискаше в ръцете си и не се опита да я подтикне да побърза.
	Окуражена от собствената си реакция, както и от неговата, тя се притисна към него, хвана ръката му и я постави на кръста си.
	В нея се надигна дълбок копнеж. Искаше да докосва и да бъде докосвана. Искаше да бъде свободна да се наслаждава на своята чувствена страна.
	Целувката се задълбочи. Стана по-вълнуваща. Наелектризира всичките й сетива.
	След миг насочи едната ръка на Кабът под халата си, точно под дясната си гърда. Той положи пръстите си там, но не се опита да я докосва по-интимно.
	Тя пъхна ръцете си под тениската му, наслаждавайки се на допира до него. Прати по дяволите чувството за вина, което изпращаше смесени сигнали. Кабът можеше да се справи, ако тя отново изпусне нервите си. Щеше да се справи, ако тя получи паник атака. Нямаше да я обвинява. Нямаше да я съди. Нямаше да мисли, че е ненормална.
	Непознато вълнение запали кръвта й. Тя започна да изучава Кабът с нарастваща настойчивост.
	— Вирджиния — прошепна той.
	Внимателно, нежно прокара палеца си по връхчето на гърдата й. Сякаш бе натиснал бутон. Прониза я желание.
	— Да — каза тя. Целуна шията на Кабът, извивката на рамото му, захапа ухото му. — Да.
	— Няма защо да бързаме — прошепна той.
	— Да. Има.
	— Имаме цяла нощ.
	— Ти може да имаш цяла нощ. Аз не. Трябва да направя това сега, преди нещо да се обърка.
	— Точно така. Мисли позитивно.
	— Ти ми се присмиваш.
	— Може би — призна той. — Съвсем малко. Предимно се опитвам да ти кажа, че не трябва да се страхуваш. Можем да стигнем дотук и да спрем винаги когато искаш.
	— Не искам да спра, по дяволите. Това се опитвам да ти кажа.
	— Каквото кажеш.
	Тя сграбчи ръката му и го затегли към стаята си, насочвайки се към леглото.
	— Не — каза той.
	Той не се опита да освободи ръката си, но не я последва. Вместо това просто си стоеше на прага между двете стаи, неподвижен като канара.
	Първата тръпка на страх я прониза. Беше объркала нещо.
	— Какво? — попита тя.
	Той леко я привлече обратно към себе си.
	— Не ни трябва легло.
	Сърцето й се сви. Беше по-лошо, отколкото си мислеше. Може и да не я обвинява, че го е подвела, но очевидно бе загубил интерес към идеята като цяло.
	Той я преведе през стаята и се спря пред тапицираното кресло. Свали ципа на панталоните си и се отпусна на стола.
	— Нека да опитаме по този начин — каза той. — Каза, че обичаш да си отгоре.
	Той я придърпа бавно надолу, като й даде време да си намери удобна позиция. И тогава тя седна върху бедрата му, нощницата й беше вдигната над хълбоците.
	Желанието отново я помете със силата на прииждаща вълна. Тя обви пръсти около раменете му, за да се задържи.
	Той придвижи ръка по вътрешната страна на крака й, след което я докосна и я погали по начин, който я накара да иска още. Тя затвори очи пред силата на желанието си. Всичко в нея се стегна. Тя пое дъх и впи ноктите си в раменете му.
	Той направи нещо с пръстите си, нещо, което разтърси сетивата й по най-възхитителен начин, а в следващия миг силното, напиращо усещане в тялото й беше освободено в серия от дълбоки вълни.
	— Кабът. _Кабът._
	Той я отпусна надолу върху твърдата си ерекция, преди да е приключила кулминацията й. Сега тя беше толкова чувствителна, че едва успяваше да си поеме дъх. Разтърси я още една лека вълна на освобождаване, ехо от първото пречистващо усещане.
	Чу дрезгавия, приглушен стон на Кабът. Силният му оргазъм разтърси и двамата.
	Нощта стана много тиха и спокойна.


>	Глава 41

	Вирджиния се размърда и се изправи на крака. Усещаше се малко нестабилна, но не можеше да си припомни кога за последен път се беше чувствала толкова добре. Кабът се изтягаше в креслото, напълно отпуснат. От вратата на стаята й проникваше достатъчно светлина, за да види, че той я наблюдава с полузатворени очи.
	— Добре ли си? — попита той.
	Тя се замисли, после се усмихна, чувствайки се радостна и повече от задоволена.
	— Да. Уверена съм, че съм добре. А ти несъмнено си гениален.
	— Така ли? Е, в момента се чувствам много добре, но не съм сигурен какво имаш предвид с това гениален.
	— Как се сети? — попита тя.
	— Как се сетих какво?
	— Че едно кресло ще бъде решение за моите проблеми?
	— Ааа. Тази работа с креслото. Щастливо предположение?
	Тя махна великодушно с ръка и започна да крачи из стаята.
	— В някакъв момент, изглежда, съм започнала да асоциирам леглото с паническите атаки — каза тя. — Някои хора не могат да се качат на самолет, без да получат пристъп на паника. Може би при мен е така с леглото.
	— Предлагаш да правим секс в самолет? Да се присъединим към клуба „Секс във въздуха“? Готов съм да го обмисля сериозно.
	С друго махване на ръката си тя му направи знак да замълчи.
	— Преживяла съм някои от най-лошите пристъпи, докато съм била в леглото. И освен това имам проблеми с обвързването. Психотерапевт вероятно би казал, че в някакъв момент сексът и леглото са се превърнали в отключващ фактор за паниката ми. Преди известно време разбрах, че аз трябва да бъда отгоре, но очевидно това невинаги помагаше.
	— Сигурна ли си, че не мислиш прекалено много за това?
	Тя прекоси обратно стаята, наведе се и го целуна по челото.
	— Ти си по-добър от който и да е терапевт, когото някога съм имала — обяви тя, като се изправи.
	— Добре е да го знам. Възможна кариера за мен, ако тази работа като частен детектив не се получи.
	Той посегна към нея, но тя се отдръпна.
	— Трябва да се изкъпя — каза тя.
	Влезе бързо в собствената си стая, отиде в банята и включи осветлението. Когато се съзря в огледалото, тя се изненада от поруменелите бузи, разрошената коса и сияещите си очи.
	— Добра новина, Пепеляшке — каза тихо тя. — Вече е след полунощ, току-що преживя страхотен секс и няма признаци за паник атака. Ти си почти нормална, поне тази вечер.
	Не си спомняше за купчината фотокопирани документи и снимката, която беше открила в нощното шкафче на Роуз, докато не излезе от банята. Прекоси стаята до масата, където беше оставила чантата си. Отвори я, бръкна вътре и извади плика и документите.
	Включи светлината за четене, сложи очилата си и разлисти фотокопията.
	Едно име изскочи от страниците. _Ким._
	Еуфоричното й настроение се изпари за миг. Потръпна от ужас.
	— Кабът? — повика тя тихо.
	Той се появи на вратата, закопчавайки панталона си.
	— Тук съм. Да не би това да са документите и снимката, която намери в нощното шкафче на Гилбърт?
	— Да — прошепна тя, зашеметена от това, което четеше. — Покрай всичко станало след експлозията, бях забравила за тях досега.
	Кабът се промени в един миг, превръщайки се от задоволен любовник в напрегнат ловец. Той приближи до масата и погледна документите и снимката.
	— Предполагах, че са унищожени в пожара — каза той.
	— Набутах ги в чантата си, когато излизах навън. Беше инстинктивно. Наистина не се замислих.
	— Имаш страхотни инстинкти.
	— Ще трябва да ги предадем на следователите, когато пристигнат сутринта, нали?
	— Ако ги поискат. Доколкото знаем, те може да не ги смятат за важни. Датите на тези писма са от преди няколко десетилетия.
	— Двадесет и две години, за да сме точни — каза Вирджиния много спокойно. — И това не са писма, а страници от дневник. Името Ким се появява на някои места. Мисля, че може да е съкратено от Кимбърли.
	— Твоята майка?
	— Да. — Вирджиния прелисти още няколко страници. — Името на Хана също се появява. Има и Джаки.
	— Името на майка ми беше Джаклин Кенингтън Сътър.
	Без да каже дума, Вирджиния му подаде една от страниците. Той прочете няколко изречения и остави страницата на масата.
	— Това не са просто избрани спомени за живота в сектата на Зейн — каза той. — Това е категорично доказателство. Моята и твоята майка, заедно с Хана Брюстър и Абигейл Уоткинс, са измислили план да откраднат от самия дявол.


>	Глава 42

	Кабът придърпа един стол и седна до масата с телефона в ръка. Вирджиния седеше до него. Заедно прегледаха документите.
	— Тук има само половин дузина страници — каза Вирджиния. — И те са само фотокопия. Чудя се какво се е случило с оригиналния дневник?
	— Няма начин да се разбере. Но очевидно Роуз Гилбърт трябва да е смятала тези страници за важни. Не ги е набутала в долното чекмедже на бюрото заедно с останалите неща на Абигейл и не ги е изхвърлила.
	Всяка страница криеше нова изненада. Вирджиния трябваше постоянно да трие сълзите от очите си.
C>
	… Знаем, че планът е ужасно опасен, но нима имаме избор? Ким и Джаки са прави. Докато Зейн държи децата за заложници и докато горилите му охраняват комплекса, няма никакво спасение. Нужно е да използваме някакъв начин да принудим чудовището да се откаже от децата и да ни пусне. Единственото, което го интересува, са парите…
C$
C>
	… Знаем, че е способен на убийство. Джаки и Ким вече са сигурни, че той е убил съпрузите им…
C$
	Вирджиния обърна последната от фотокопираните страници.
C>
	… Ким казва, че парите са депозирани в тайната банкова сметка, която Джаки е създала, използвайки своя доверителен фонд. Независимо какво ще се случи с нас, парите ще бъдат запазени, държани във фонд за децата. Само ние четирите знаем къде се намира ключът. Утре ще се изправим срещу Зейн.
C$
	Вирджиния погледна Кабът. За момент никой от двамата не проговори.
	— Имали са план — каза Вирджиния най-после. — Искали са да опитат да накарат Зейн да освободи децата. Били са толкова дръзки, толкова смели. Толкова отчаяни. Сигурно са изпитвали ужас от Зейн.
	— По някакъв начин той трябва да е открил, че членове на сектата заговорничат срещу него. Решил е да унищожи всичко и да убие колкото се може повече хора при измъкването си. В онзи момент той вероятно не е знаел, че парите са изчезнали в тайна сметка. Направил е грешката да убие повечето от онези, които биха могли да му кажат къде са скрити.
	— С изключение на Хана и Абигейл.
	— Било е чист късмет, че са оцелели онази нощ. Те не са били заключени заедно с майките на децата. Зейн ги е държал в друга част от лагера. Очевидно ги е оставил за накрая. Някой, който е пътувал по старата магистрала, е съобщил за пожара. Ансън и местните пожарникари са реагирали веднага. Зейн сигурно е чул сирените. Вече е бил изчезнал, когато първите отзовали се са пристигнали на мястото.
	— Да. Но след като Зейн е осъзнал, че парите са изчезнали, защо не е преследвал Хана и Абигейл?
	— Най-вероятно е смятал, че те не са знаели за заговора, или е предполагал, че ако са знаели, не са им доверили информацията, необходима за достъпа до парите. Никоя от тях не е имала опит във финансовия свят. Абигейл и Хана са били просто домакиня и готвачка в сектата.
	Вирджиния не каза нищо; тя не можеше да говори. Без да промълви дума, Кабът стана и я обгърна с ръце. Тя не се почувства като хваната в капан. Може би защото го прегръщаше толкова силно, колкото и той нея.
	След известно време тя вдигна глава.
	— Чудя се какво е станало с оригиналния дневник. И защо Роуз има фотокопия само от тези страници?
	— Няма начин да разберем къде се е дянал дневникът, но подозирам, че Роуз си е направила труда да фотокопира само страниците, описващи заговора да скрият парите и да ги използват като откуп за освобождаването на децата.
	— Защото се е интересувала единствено от парите. Какво ще правим със страниците от дневника и снимката?
	— Мислех да ги предадем на властите, но промених решението си — каза Кабът.
	— Защо?
	— В тези страници няма никаква информация, която да посочи на следователите следа към онзи, който е причинил пожара. Но основната причина, поради която не възнамерявам да споменавам за тях пред властите, е, че не искам някой, който търси ключа, да знае, че ние сме намерили част от дневника на Абигейл Уоткинс. Ще бъдеш в още по-голяма опасност, отколкото си сега.
	Тя отново почувства влага в очите си.
	— Нарушаваш правилата заради мен.
	Кабът поклати глава.
	— Има само две правила в тази работа: да те опазя и да разбера дали Куинтън Зейн все още е жив.
	Тя се усмихна.
	— С други думи, създаваш свои собствени правила.
	— Съгласна ли си с това?
	— Ти си творец. Един добър творец знае кога да спазва правилата и кога да ги нарушава. Така е в творчеството.
	— Не съм творец, но ще го приема за да — каза Кабът и погледна телефона й, който лежеше на масата до чантата й. — Още нещо.
	— Какво?
	— Отсега нататък няма да обсъждаме това по нашите мобилни телефони. Без съобщения. Без електронна поща.
	Отоплението в стаята работеше, но Вирджиния внезапно почувства студ. Тя погледна телефона си.
	— О, глупости — каза тя. — Наистина ли мислиш, че някой ни подслушва?
	— Като се има предвид случилото се вчера, трябва да предполагаме най-лошия сценарий.
	— Ще изхвърлим ли телефоните си?
	— Не. Ако някой ни следи, това ще е все едно червен флаг. Просто ще бъдем много, много внимателни при използването на телефоните си. Съмнявам се, че някой е успял да хакне моя телефон. Макс помоли свои познати от киберсигурността да ни помогнат с криптирането. Но е възможно твоят да е пробит.
	Тя погледна телефона си и потръпна.
	— Напоследък в някои моменти имах зловещото усещане, че съм наблюдавана. Отдадох го просто на това, че паник атаките ми ставаха по-тежки.
	— Изглежда, твоята интуиция се опитва да ти подскаже нещо.
	— Нима частните детективи вярват в женската интуиция?
	— Този частен детектив вярва в интуицията, и точка!


>	Глава 43

	Кейт остави вратата на кабинета си отворена и наблюдаваше коридора в продължение почти на час. Най-после мина Лоръл. За разлика от някои от другите служители, тя не спря на прага да побъбри приятелски. _Нищо чудно_, помисли си Кейт.
	Отношенията им с Лоръл бяха изострени от месеци. С изключение на случаите, когато бяха длъжни да работят заедно, Лоръл най-често не й обръщаше внимание. Но напоследък безразличието на Лоръл леко се беше променило. Кейт беше съвсем сигурна, че вижда враждебност в очите на другата жена.
	_Тя знае, че аз знам_, мислеше Кейт, _или че подозирам_. Може би беше време да постави въпроса открито.
	Тя изчака няколко секунди, после стана и излезе в коридора. Успя да види как Лоръл изчезва в дамската тоалетна.
	Кейт я последва в помещението, облицовано с неръждаема стомана и плочки. Само една от кабинките беше заета. Двете с Лоръл бяха сами.
	Кейт оправяше косата си и наблюдаваше затворената врата в голямото огледало над редицата от мивки. Лоръл най-после се появи. Когато видя Кейт, по лицето й се изписа предпазливост, но тя бързо се овладя. Отиде до най-близката мивка и пусна кранчето.
	— Здравей — каза тя. Тонът й бе на границата на учтивостта.
	— Здрасти — каза Кейт, опитвайки се да вложи малко топлина в собствения си глас. — Чу ли най-новото за Сандра Портър? Казват, че може да е била замесена в сделка с наркотици, която се е провалила.
	— Чух — каза Лоръл.
	Тя бързо изплакна ръцете си и посегна за хартиена салфетка.
	— Никога не съм предполагала, че Сандра има сериозен проблем с наркотиците — каза Кейт. — А ти?
	— Почти не я познавах. Беше в „Информационни технологии“. — Лоръл хвърли смачканата салфетка в кошчето и тръгна към вратата. — Разговаряла съм с нея само когато имах проблем с компютъра.
	— Аз също — каза Кейт.
	Лоръл спря на вратата.
	— На твое място щях да си затварям устата. Разпространяването на клюки и слухове е опасно нещо, особено за някой в твоето положение.
	Кейт въздъхна.
	— Не става дума за горката Сандра, нали? Ти си тази, която се страхува от клюки. Знаеш, че съм наясно, че спиш с шефа. И смееш да ми говориш за опасни неща.
	Лицето на Лоръл се обагри в яростен нюанс на червеното.
	— Кълна се, че ако пуснеш такъв слух, със сигурност ще си платиш.
	— Нима казваш, че не е вярно?
	— Казвам ти, че моят личен живот не е твоя работа, по дяволите.
	— Разбира се. Но може би трябва да си припомниш първото правило за връзките на работното място: когато приключат, а рано или късно те винаги приключват, винаги по-нископоставеният служител бива уволнен. В този случай това ще бъдеш ти.
	Лоръл изглеждаше така, сякаш всеки миг щеше да избухне. Но в следващия миг в очите й просветна смаяно разбиране. Тя се усмихна ледено.
	— Ти ревнуваш — каза тя. — Всичко е заради това. Искаш Джош Престън. Мислиш, че ако се оттегля, той отново ще те забележи.
	— Това не е вярно.
	— Глупости. Сега разбирам. Повярвай ми, ти беше свалка само за един уикенд. И като говорим за правилата на работното място, ето едно, което би трябвало да имаш предвид — ти може да бъдеш заменена. Всеки може да пише информационни материали.
	Тя се обърна, отвори вратата и излезе в коридора. Стакатото на стъпките й заглъхна бързо.
	Кейт се втренчи в отражението си в огледалото. Нямаше как да избяга от реалността.
	Сблъсъкът с Лоръл беше голяма грешка.


>	Глава 44

	— Няма начин местните ченгета да приемат обяснението, че вие просто сте били на грешното място в грешното време — изръмжа Ансън.
	— Не забравяй, че на Лост Айлънд няма никакви местни ченгета — каза Кабът. — Детективът, който се появи, за да разследва пожара и смъртта на Роуз Гилбърт, беше от един от съседните острови. Каза, че приличало на гангстерско убийство. Той ми припомни, че районът е известен с разпространението на наркотици още от времето на сухия режим.
	Ансън изсумтя.
	— Някога това е било алкохол, транспортиран от Канада до Западното крайбрежие на САЩ — продължи Кабът. — В наши дни това са метамфетамини, кокаин, хероин и напоследък — екзотика от другия край на света. Също така има и трафик на хора. Контрабандният бизнес се движи в двете посоки, а островите предлагат идеални места за разтоварване на опасен товар или за получаване на пратка.
	— С Кабът разговаряхме с двамата стопани на пансиона, в който останахме снощи — каза Вирджиния. — Те несъмнено вярват, че Роуз може да е била замесена в търговия с наркотици и че може би си е създала някои опасни врагове.
	В късния следобед те се бяха събрали в офиса на „Кътлър, Сътър и Салинас“. Вирджиния се бе настанила на един от столовете за клиенти. Ансън беше зад бюрото си. Кабът стоеше до прозореца.
	Ксавиер, който се мотаеше около входа на един от тъмните кабинети, се опитваше да бъде незабележим. Но Вирджиния беше сигурна, че той следи разговора много внимателно, очевидно очарован.
	И двамата с Кабът не бяха спали много и прекараха дълга сутрин в разговор с детектива, появил се да проучи местопрестъплението. Беше подремнала малко по време на пътуването с фериботите, но започваше да усеща последиците от стреса и изтощението. Мина й през ум, че двамата с Кабът сериозно се лишават от сън.
	Не че всички фактори, допринесли за сегашното й състояние на изтощение, бяха негативни, напомни си тя. Всеки път, когато се замисляше за страстното любене на креслото, усещаше лека тръпка на удоволствие. _Да. Всичко е нормално, момиче._
	Кабът се беше обадил на Ансън, че са на път за вкъщи, но беше спестил мъчителните подробности и новината за откриването на страниците от дневника, докато не се събраха всички в една стая. Стана ясно, че е бил напълно сериозен, когато й каза, че не бива да се осланят на сигурността на телефоните си.
	— Напомнихте ли на детектива, че това е вторият голям пожар на острова през последните няколко седмици? — попита Ансън.
	— Разбира се — каза Кабът. — Той каза да му съобщим, ако се появят нови улики, но дотогава ще се придържа към теорията за конкуренция между контрабандисти.
	— Ченгетата харесват лесния отговор, защото обикновено той е правилният — каза Ансън.
	— Бръсначът на Окам* — каза мрачно Кабът.
	[* Най-разпространеното наименование на принципа за простотата в науката, съгласно който от множеството теории, които обясняват един и същ проблем еднакво добре, за предпочитане е най-простата. — Б.пр.]
	Ксавиер се втренчи в него.
	— Какво е това?
	— Няма значение — каза Кабът. — Ще ти обясня по-късно.
	— Въпросът е, че точно в този случай простият отговор е шибана глупост — изръмжа Ансън. Той трепна и погледна извинително към Вирджиния. — Извинявай за езика.
	Старомодните му маниери я накараха леко да се усмихне.
	— Възможно е да съм промърморила и нещо по-лошо, докато Кабът ме спускаше в шахтата за прането — каза тя.
	Ансън леко въздъхна.
	— Разминало ви се е направо на косъм. Добре че сте си спомнили за шахтата за прането.
	Ксавиер се размърда малко, прочисти гърлото си.
	— Какво е шахта за пране?
	Всички го погледнаха.
	— Точно както звучи — каза тихо Вирджиния. — Дълга шахта, която преминава от сутерена нагоре през цялата къща. От горните етажи хвърляш в нея мръсното пране. То пада в количка на дъното. Едно време повечето от многоетажните къщи са имали такава шахта. Колкото по-голяма е къщата, толкова по-голяма е шахтата за пране. В пансиона „Лост Айлънд“ тя беше голяма.
	Ксавиер гледаше Кабът почти с благоговение.
	— Отлично — каза Ксавиер.
	Кабът сякаш не забеляза малкия проблясък на преклонение пред героя. Беше се фокусирал върху изгледа през прозореца.
	— Пътуването не беше съвсем напразно — каза той. — Вирджиния откри няколко фотокопирани страници от дневника на Абигейл Уоткинс. Те датират от дните в калифорнийския лагер и потвърждават, че сме на прав път. Наред с другите неща се споменава и тайна банкова сметка, която майката на Вирджиния и моята майка са използвали да скрият поне част от парите, събрани от машинациите на Зейн. Очевидно четири жени от лагера са знаели къде е скрит ключът: Кимбърли Трой, моята майка, Хана Брюстър и Абигейл Уоткинс.
	Ансън тихо подсвирна.
	— А сега и четирите са мъртви.
	— Остава Вирджиния — каза Кабът. — Някой мисли, че тя може да го отведе до ключа, вече съм напълно убеден в това.
	— Така, така, така — каза Ансън. Изглеждаше много доволен. Той се обърна към Ксавиер. — Кажи им какво откри.
	Кабът се обърна и прикова Ксавиер с пронизващ поглед.
	— Ти си открил нещо? — попита той.
	Ксавиер се изчерви под изпитателния му взор и в началото започна леко да заеква.
	— Имахте право — каза той. Гласът му бързо укрепна. — Книжката за малки деца се оказа прост код, но няма нищо общо с компютрите, поне аз не мисля така. Двамата с мистър Салинас решихме математическите задачи и сравнихме отговорите. Мистър Салинас каза, че резултатът може да е номер на банкова сметка — може би в някое от местата, които мафиотите и наркодилърите използват, за да скрият парите си.
	Вирджиния погледна Ансън.
	— Офшорна сметка?
	— Така мисля — каза Ансън. — След като решихме, че може да е банкова сметка, отново прегледахме книжката с картинките и започнахме да търсим някои улики, които биха ни посочили местоположението на банката. Открихме една възможност. На Карибите има остров със същото име като вълшебното царство в книжката. В продължение на няколко десетилетия там се развива много оживен бизнес от хора, които искат да скрият парите си в офшорки, без да им се задават въпроси.
	Очите на Кабът светнаха.
	— Това се вписва. Опитахте ли се да получите достъп до сметката?
	— Не — каза Ансън. — Смятахме, че можем да почакаме, докато поговорим с теб и с Вирджиния. Формално сметката вероятно принадлежи на нея сега. Тя е наследник на майка си.
	Ксавиер погледна Кабът.
	— Освен това се опасявах, че ако започна да се ровя онлайн и оплескам нещата, може да привлека вниманието на отдела за сигурност на банката. Мистър Салинас каза, че това не би било добра идея, не и на този етап от разследването.
	Кабът се усмихна хищно.
	— Вярна преценка. Добра работа, Ксавиер.
	Ксавиер се ухили.
	— Благодаря. В такъв случай, предполагам, ще мога да ви кажа и другите добри новини.
	— Направи ли резервация да се прибереш вкъщи? — попита Кабът.
	— Не — каза Ксавиер. — Помолих майка ми да остана тук, в Сиатъл, още няколко дни. Казах й, че имам работа. Тя каза, че е съгласна, ако ти си съгласен.
	Кабът хвърли предпазлив поглед към Ансън, после се обърна към Ксавиер.
	— Каква е работата? — попита той.
	— Аз съм стажант във вашата агенция — каза Ксавиер. Направо преливаше от възбуда.
	— Нямаме позиция за стажант — каза Кабът.
	— Вече имаме — обяви Ансън. — Оказа се, че хлапето го бива с компютрите, а ние просто се нуждаем от вътрешен отдел по информационни технологии.
	Кабът огледа преценяващо Ксавиер.
	— Колко си добър?
	— Доста добър — каза Ксавиер. Очите му светнаха с надежда. — Защо?
	— Мислиш ли, че можеш да разбереш дали някой е поставил проследяващо устройство на телефона на Вирджиния?
	Ксавиер насочи вниманието си към Вирджиния.
	— Може би.
	Тя извади телефона от чантата си и му го даде.
	— Давай — каза тя.
	— Ще ми трябва информация за паролата — предупреди Ксавиер.
	— Няма проблем — усмихна се тя. — Имам ти доверие.
	Ксавиер вече направо грееше.
	— Благодаря. Веднага се захващам.
	Вирджиния извади снимката на Абигейл Уоткинс и Куинтън Зейн, застанали прегърнати на ферибота. Тя я сложи на бюрото на Ансън.
	— Намерихме и това в стаята на Роуз Гилбърт — каза тя. — Сигурна съм, че момичето е Абигейл Уоткинс, а мъжът…
	— Куинтън Зейн — каза Ансън с много мрачен глас. — Бих го познал навсякъде. Горкото хлапе. Изглежда, че е била влюбена в него.
	— Да — каза Вирджиния. — Тя е била много млада и много наивна. На Зейн сигурно му е било лесно да я съблазни и да я манипулира.


>	Глава 45

	— Не биваше да идвам тук тази вечер — каза Джош. — Имах нужда да остана сам. Трябва да помисля по някои проблеми, свързани с работата. Не мога да се концентрирам върху тях, когато съм с теб. — Той успя да й хвърли едно подобие на секси усмивка. — Ти сериозно ме разсейваш.
	Лоръл го наблюдаваше от вратата на кухнята. Джош седеше на дивана, приведен напред, опрял лакти върху широко разтворените си бедра. Той изглеждаше уморен, съсипан.
	Не беше пиян, но тя усещаше, че е пил някъде между офиса и нейното жилище. Това не беше обичайно за него. Връзката им беше започнала преди няколко месеца. Вече го познаваше достатъчно добре, за да знае, че работата беше като наркотик за Джош. Движеше го само една страст: желанието да издигне „Найт Уоч“ до зашеметяващ успех.
	Той отчаяно искаше да повтори блестящото си представяне от началото на кариерата си, когато беше един от младите асове в света на технологиите, истински вундеркинд. Но този вид завръщане почти никога не се случваше в тяхната сфера — свят, в който дори най-умните момчета имаха печат със срок на годност. Джош беше към тридесет и пет. Това го правеше старец в очите на много по-младите му конкуренти.
	— Сега си тук — каза нежно Лоръл. — Нека да ти донеса бира. Можем да поговорим. Винаги казваш, че умея да слушам.
	— Не, не искам да пия нищо друго. Както казах, трябва да помисля.
	— За какво?
	За миг тя реши, че няма да й отговори. После той скочи на крака и закрачи из стаята.
	— Колко добре познаваше Сандра Портър? — попита той.
	— Изобщо не я познавах добре. Защо?
	— Мислиш ли, че се е забъркала с наркотици?
	— Нямам абсолютно никаква представа. Джош, защо изведнъж толкова си се притеснил за Сандра Портър? Нови доказателства ли са открили?
	— Не. — Джош спря пред прозорците, издигащи се от пода до тавана, и погледна към градския пейзаж на Сиатъл от другата страна на езерото Вашингтон. — Но преди няколко дни разговарях с частен детектив на име Кабът Сътър. Там беше и един негов клиент, Вирджиния Трой.
	— Трой? Собственицата на галерията, в която е била убита Сандра?
	— Да. Сътър ми каза, че разследва смъртта на художничка на име Хана Брюстър. Тя живеела на един от островите Сан Хуан. Клиентката на Сътър мисли, че Брюстър е била убита.
	— Какво общо има това със Сандра Портър?
	Джош се обърна.
	— Сътър мисли, че има връзка между смъртта на Портър и смъртта на тази художничка.
	Лоръл възприе тази новина.
	— Разбирам. Какво искаш да кажеш с това, Джош?
	— Какво искам да кажа? Ще ти кажа какво. Страхувам се, че Сътър ще намери връзка между двата смъртни случая и ако го направи, това може да срине компанията ми.
	— Съмнявам се, че има връзка. Сандра никога не е проявявала интерес към изкуството. Но дори ако поради някаква странна причина двата смъртни случая са свързани, вероятно ще се окаже, че става дума за нещо, отнасящо се до наркотици. Няма да има нищо общо с „Найт Уоч“. Сандра дори не работеше при теб по време на смъртта си.
	— Не, но това не означава, че не ме е ограбвала, все пак.
	Лоръл го наблюдава известно време.
	— Мислиш, че това може да е свързано с кражбите в „Найт Уоч“, нали?
	— През последните двадесет и четири часа изчезнаха още пари.
	— О, мамка му.
	— Да.
	— Предполагам, това означава, че Сандра Портър не е крадлата.
	— Или може да означава, че тя има партньор, който е решил да я отстрани от сделката.
	— Какво общо може да има това с онази мъртва художничка?
	— Не знам. — Джош се обърна. — Но ако не намеря кой ми източва кръвта и не прекратя злоупотребите, ще трябва да забравя за инвестициите за разширяване. Слуховете във финансовата индустрия все повече се засилват.
	— Как върви разследването ти?
	— Никак.
	— Джош, много съжалявам. Може би е време да извикаш някоя от големите фирми по киберсигурност.
	— Това би било целувката на смъртта. Ще се превърна в посмешище в технологичната общност. — Джош изведнъж тръгна към вратата. — Не мога да остана тук, не и тази вечер. Трябва да проясня главата си и да измисля план, за да намеря измамника.
	— Джош, почакай…
	— Утре ще се видим в офиса. — Той прокара пръсти през косата си, облече якето си и отвори вратата. — Довиждане.
	Излезе навън и затвори вратата зад себе си.
	Лоръл понечи да го последва, но здравият разум я накара да промени решението си. Джош не обичаше прилепчиви жени.
	Но тя искаше Джош Престън. Много го искаше, много. И в началото той я желаеше достатъчно силно, за да наруши собствените си правила за връзка със свои служителки. Някой или нещо беше променило мнението му.
	От начина, по който Джош я беше гледал преди малко, я побиваха студени тръпки. Почти можеше да прочете мислите му. Той бе започнал да се пита дали тя не е измамникът.
	Спомни си сцената с Кейт Делбридж в дамската тоалетна същия ден.
	Делбридж беше един обикновен писач. Писачите като нея вървяха по пет за грош. Способността да се създават блогове за чат и привлекателни публикации едва ли беше рядкост. Всеки, който може да свърже две изречения, може да създаде информационни материали. Но писачите имаха едно специално умение — добър писач, който освен това ревнува, може да измисли история, на която един разтревожен главен изпълнителен директор, ограбван от хитър измамник, би бил твърде склонен да повярва.
	Може би Делбридж беше посяла семето на съмнението в съзнанието на Джош.
	Лоръл се върна в кухнята и си наля голяма чаша вино. Занесе я в дневната и застана там, където по-рано стоеше Джош, гледайки светлините на Сиатъл от другата страна на езерото.
	Беше работила твърде усилено, за да стигне дотук. Успехът беше наблизо. Нямаше да позволи на една ревнива жена да унищожи плановете й.
	Тя изпи бавно виното си и се замисли за най-добрия начин, по който да се отърве от Кейт Делбридж.


>	Глава 46

	— Не можех да не забележа, че ти не оказа особена съпротива, когато Ксавиер обяви, че ще бъде стажант при вас за известно време — каза Вирджиния.
	Двамата с Кабът седяха на дивана в хола й и отново преглеждаха фотокопията от дневника на Абигейл Уоткинс, опитвайки се да открият някаква допълнителна информация. Страниците бяха разпръснати по масичката за кафе.
	Кабът вписваше хронологията на събитията и не вдигна поглед от лаптопа си.
	— Според мен хлапето си спечели работата, като помогна на Ансън да разгадае кода в книгата на майка ти.
	Вирджиния се усмихна.
	— Знаеш ли какво мисля? Мисля, че ти изпитваш съчувствие към Ксавиер. В момента той се лута. Дошъл е да те търси, защото има нужда от стабилност.
	— Ако става дума за стабилност, човекът е Ансън, не съм аз. Той е този, който наглежда Ксавиер.
	— Но ти можеше да качиш Ксавиер на първия самолет за дома му. Не го направи.
	— Нямах време. Напоследък съм малко зает.
	Вирджиния се усмихна и не каза нищо.
	Кабът най-после вдигна поглед, леко присвил очи.
	— Ксавиер не може да остане в Сиатъл безкрайно.
	— Но засега?
	— Засега става, стига Ансън да е готов да го наблюдава — каза Кабът.
	Телефонът му завибрира, преди Вирджиния да може да каже нещо повече по въпроса. Той погледна екрана. За секунда замря напълно. После скочи на крака.
	— Това е Кейт Делбридж — каза той. — Пише, че трябва да ни види веднага.
	— Къде? В нейния апартамент ли?
	— Не, тя е на път за летището. — Кабът взе кобура с пистолета си и се отправи към входната врата. — Иска да говори с мен. Посочила е адрес. Изглежда, че е ресторант, разположен на няколко пресечки на юг от „Пайъниър скуеър“.
	— В квартала Со До! — Вирджиния скочи и забърза след него. — Това е предимно индустриална зона. В този час на нощта ще бъде практически пуста.
	— Имам чувството, че не иска да разберат, че разговаря с мен.
	— С нас — каза Вирджиния. — Идвам с теб.
	Кабът спря на вратата, с ръка на бравата.
	— Няма нужда.
	— Не, има. Ти беше казал, че не би трябвало да оставам сама, докато всичко това не приключи.
	Той простена.
	— Да, наистина го казах.
	— Няма време да се обадиш на Ансън и да го накараш да дойде да ме пази. Освен това аз съм твоето подкрепление. Нали сме един отбор?
	— Подкрепление. Точно така.
	Той не изглеждаше особено доволен, но звучеше примирено. Отвори вратата.
	Вирджиния грабна чантата си и го последва в коридора.


>	Глава 47

	Ресторантът беше остаряло заведение за бързо хранене, разположено между два склада. Беше затворен през нощта. На паркинга имаше само едно превозно средство, паркирано в далечния край, със загасени светлини.
	— Знаеш ли — каза Вирджиния, — признавам, че съм новак в разследването, но това не изглежда обещаващо.
	— От позицията на човек с малко опит в тази област, мога да ти гарантирам, че не изглежда добре — каза Кабът.
	Той бавно премина покрай входа и продължи да кара.
	Вирджиния погледна назад към самотната кола на паркинга.
	— Няма ли да спрем?
	— Определено ще разберем какво става, но първото правило в такава ситуация е да имаме контрол върху мястото на срещата — каза Кабът.
	Той зави зад ъгъла и спря автомобила си до бордюра. Вирджиния разбра, че сега бяха скрити зад огромната сграда на склада.
	Кабът извади телефона си и набра последния номер. Кейт отговори веднага. Той включи телефона на високоговорител, за да може Вирджиния да чуе всичко.
	— Тук е Сътър — каза той.
	— Не ви виждам — каза Кейт, гласът й звучеше напрегнато и тревожно. — Къде сте? Казах, че напускам града. Не мога да остана в Сиатъл. Мисля, че съм в опасност.
	— Слушайте внимателно — каза Кабът. — Излезте с колата си от паркинга. Завийте надясно в края на пресечката. Моят джип е паркиран до бордюра. Минете покрай него. Ще видите зона за товарене. Спрете там. Излезте от колата и тръгнете обратно към мен. Ще се срещнем по средата.
	— Вижте, нямам време за игри. Обадих ви се, защото имам информация, която може би ще ви бъде полезна. Интересувате ли се, или не?
	— Интересувам се, но съм сигурен, както разбирате, че при тези обстоятелства предпочитам да взема предпазни мерки. Броят на жертвите покрай този случай започва да нараства. Предпочитам да не го увеличавам. Тази среща е ваша идея, но ще стане по моите условия.
	Последва кратко колебание. После се чу тихо, приглушено запалване на колата.
	— Добре — каза Кейт. — Идвам. Но без повече игри, разбрахте ли?
	— Без повече игри — съгласи се Кабът.
	Той прекъсна връзката.
	— Определено изглежда изплашена — каза Вирджиния. — Не й каза, че и аз съм тук.
	— Така е, защото ти си моето подкрепление — каза Кабът.
	— О, да. Точно така.
	— Винаги е добре човекът, който организира срещата, да не знае, че има подкрепление.
	— Схванах. Но какво прави подкреплението в такава ситуация? Дори нямам пистолет.
	— Подкреплението заема мястото на водача и поддържа двигателя работещ, готов за бързо излитане, в случай че нещо изглежда дори и най-малко не наред.
	— С други думи, аз съм човекът на кормилото. Тоест жената на кормилото.
	— Не съм сигурен, че има нужда от уточнение, но да, това е идеята.
	— Подкреплението май не играе кой знае каква роля.
	Кабът не отделяше поглед от огледалото за обратно виждане.
	— Всички имаме своята роля.
	Вирджиния се канеше да възрази, но при вида на фаровете, които бавно се приближаваха по улицата зад тях, реши да премълчи.
	Колата мина покрай джипа и спря в товарната зона. Вирджиния осъзна, че тази позиция поставя колата на Кейт точно под светлината на огромна улична лампа. _Това едва ли е случайност_, реши тя. Принуждавайки Кейт да промени локацията си, Кабът печелеше контрол над територията.
	— Тя следва инструкциите — каза Кабът. — Това е добър знак.
	Настъпи напрегната пауза, после фаровете на другата кола изгаснаха. Страничната врата на шофьора се отвори и се появи Кейт. Тя беше ясно осветена в блясъка на уличната лампа.
	Кабът отвори вратата и излезе.
	— Помни задачите на подкреплението.
	— Тъй вярно — каза Вирджиния.
	Кабът затвори вратата.
	Вирджиния се премести на седалката на шофьора и свали стъклото на прозореца, за да може да чуе това, което Кейт щеше да каже на Кабът. Тя осъзна, че леко трепери. _Адреналин_, помисли си тя, _не са нервите_. Добре, може би бяха нервите. Но не и паник атака, така че всичко беше наред. Наблюдаваше как Кейт бързо закрачи към Кабът.
	В зловещата тишина на почти пустата улица тя чуваше едва доловимото ехо от стъпките на Кейт по тротоара.
	Кейт спря в края на кръга от светлина, хвърлян от уличната лампа.
	— Кабът Сътър? — попита тя неспокойно. — Вие ли сте?
	— Да — каза Кабът. Беше на около пет-шест метра, все още в дълбоките сенки. — Това е достатъчно близо. Защо напускате града, мис Делбридж?
	— Защото мисля, че някой се опитва да ме натопи за злоупотребата в „Найт Уоч“. Вижте, нямам много време. Според мен трябва да разследвате по-отблизо някой друг в компанията.
	— Имате ли име?
	— Всъщност да. Затова ви се обадих…
	Тя спря, когато ръмженето на двигател на бързо ускоряващ автомобил разтърси неестествената тишина на нощта.
	Вирджиния автоматично се огледа, опитвайки се да открие другия автомобил. За секунда не виждаше нищо. В следващия миг една кола изскочи с рев зад ъгъла в другия край на улицата и се устреми напред. Двойните лъчи на фаровете пронизаха тъмнината.
	Вирджиния имаше няколко секунди, за да разбере, че приближаващата кола лети напред в грешното платно и че ако не промени курса си, щеше да връхлети върху Кейт и Кабът.
	Кейт се обърна, за да види какво се случва зад нея. Сигурно бе зашеметена от фаровете, защото вместо да се опита да избяга от пътя на идващата кола, тя замръзна.
	— _Кейт_ — извика Кабът. — _Пази се!_
	Той се втурна към нея.
	Вирджиния направи единственото, за което можа да се сети — включи силните фарове на джипа, надявайки се да отвлече вниманието или временно да заслепи шофьора на връхлитащия автомобил. За по-сигурно натисна и клаксона.
	Маневрата, изглежда, изненада шофьора на приближаващата кола. Който и да беше на волана, реагира инстинктивно, завивайки от грешното платно към другото.
	Кабът сграбчи ръката на Кейт и я издърпа зад нейната кола.
	Шофьорът на връхлитащата кола, след като изгуби от поглед мишената си, излетя надолу по улицата и изчезна.
	Вирджиния се опита да види шофьора, когато колата мина покрай нея, но можа да различи само неясен силует.
	Отне й още няколко секунди, за да осъзнае, че този, който беше зад волана, имаше ски маска на лицето.


>	Глава 48

	— Според мен можем да приемем, че това не беше пиян шофьор — каза Кейт Делбридж.
	Тя се беше свила на задната седалка на джипа на Кабът. Гласът й трепереше.
	— Съгласен съм — каза Кабът. Той седеше отново зад волана на джипа и държеше в ръка телефона си. — Ще се обадя на полицията.
	— Почакайте, моля. — Кейт обви ръце около кръста си, като се поклащаше бавно напред и назад. — Мисля, че ще ми прилошее.
	Кейт, изглежда, беше на ръба на истерията. Кабът погледна Вирджиния, опитвайки се да й каже нещо. Знаеше, че го е разбрала, защото тя се обърна и погледна Кейт.
	— Можем да изчакаме, преди да уведомим полицията, Кейт — каза Вирджиния. — Какво искахте да ни кажете?
	Тя говореше тихо, но твърдо. Кейт видимо се стегна.
	— Казах ви, че в продължение на седмици се разпространяват слухове за злоупотреби в „Найт Уоч“ — изрече тя тихо. — Преди няколко дни открих голям депозит в банковата си сметка. Бях сигурна, че е станала грешка. Обадих се в банката. Те провериха и казаха, че това си е легитимен депозит. Що се отнася до тях, парите са си мои. За известно време си мислех, че просто имам късмет заради някаква банкова грешка. Бях сигурна, че банката ще го разбере рано или късно, така че внимавах да не харча парите. Но днес това се случи отново.
	— Отново ли имате голям депозит? — попита Вирджиния.
	Кейт кимна леко.
	— Не съм толкова глупава, та да повярвам, че два пъти съм имала късмет. И двата депозита са значителни, но под границата, над която банките трябва да ги докладват.
	— Какво се случва според вас? — попита Кабът.
	— Признавам, че не съм много опитна в технологиите — каза Кейт. — Но не съм и толкова тъпа, колкото всички в „Найт Уоч“, изглежда, си мислят. Някой ме подготвя да поема вината на схемата за кражби.
	— Ако е така, защо ще се опитват да ви убият тази вечер? — попита Кабът.
	Кейт поклати глава.
	— Не знам. Вероятно защото се договорих да разговарям с вас. Някой наблюдава всеки мой ход. Трябва да се махна от града.
	— Имате ли представа кой може да иска да ви натопи? — попита Кабът.
	Кейт помълча напрегнато няколко секунди.
	— Може би — каза тя накрая. Пое дълбоко дъх и сякаш отново се овладя. — Но нямам никакви доказателства.
	— Продължавайте — насърчи я Вирджиния.
	— Когато започнаха слуховете за злоупотребите, предположих, че е някой от счетоводството или от отдела за информационни технологии. Всички мислехме така. Искам да кажа, че тези хора би трябвало да знаят всички възможни начини да оберат каймака, нали? И всички те са доста добре запознати с технологиите, поне когато става въпрос за пари. След като Сандра Портър беше уволнена, всички помислихме, че тя е била измамникът, а ръководството е решило да я остави тихо да си отиде. Но днес, когато разбрах, че някой се опитва да направи така, че да изглежда, сякаш аз съм злоупотребявала, разбрах, че Сандра не би могла да открадне парите — или поне не е единствената, която участва в това.
	— Кой тогава? — попита Вирджиния.
	— Това е само предположение, разбирате ли, но Лоръл Дженър, шефката на маркетинга, наистина ми е ядосана.
	— Защо? — попита Кабът.
	Кейт се размърда леко на седалката.
	— Почти съм сигурна, че спи с шефа, Джош Престън. И тя знае, че аз знам. Мисля, че се страхува да не съсипя удобния й живот. Престън ясно дава да се разбере, че не одобрява романи на работното място. Тези неща се случват, но в „Найт Уоч“ хората са уволнявани, ако връзката стане общоизвестна.
	— Значи, мислите, че Дженър е готова да ви убие, за да не проговорите? — попита Вирджиния.
	— Просто не знам — прошепна Кейт. — Но ако използва отношенията си с Престън, за да получи необходимата й вътрешна информация и да краде от компанията му, и ако смята, че слуховете за аферата им могат да изложат на риск нейната схема — може би. Както казах, това е само една теория. Нямам доказателства. Обаче мога да ви кажа, че Лоръл има пистолет.
	— Как разбрахте за пистолета? — попита Кабът.
	Кейт направи гримаса.
	— Тя ми го каза преди няколко месеца. Това беше преди двамата с Престън да започнат връзката си. Тогава с Лоръл бяхме приятелки. Каза, че е купила оръжието, защото току-що беше преживяла гаден развод. Страхуваше се, че бившият й би могъл да я нападне. Вижте, наистина трябва да стигна до летището. Полетът ми е след по-малко от два часа.
	— Къде ще отидете? — попита Вирджиния.
	— В Мексико — каза Кейт. — Когато бях малка, семейството ми почиваше там всяка година. Всичко ми е познато. Моля ви, казах ви всичко, което знам. Сега трябва да тръгвам.
	— Ще ви следваме до летището — каза Кабът. — Да се уверим, че сте минали спокойно през проверката за сигурност.
	— Благодаря — каза Кейт. — Бих се радвала на това.
	— А колата ви? — попита Вирджиния.
	— Тя е под наем. Ще я върна на летището. Когато разбрах, че някой може би ме наблюдава, реших, че е по-умно да оставя собствената си кола в гаража. Очевидно този блестящ план не проработи. По дяволите. Все още не мога да повярвам, че някой се опита да ме убие.
	— Това наистина е странно чувство — каза Вирджиния.


	Малко по-късно Вирджиния и Кабът стояха в оживения терминал на летището „Сиатъл-Такома“ и гледаха как Кейт преминава през проверката за сигурност. Когато тя изчезна, двамата се върнаха обратно на паркинга.
	Влязоха в джипа и поседяха мълчаливо за момент.
	— Имам чувството, че преследваме сенки — каза Вирджиния.
	Кабът включи двигателя.
	— Стари и нови сенки.
	Хладният му сдържан тон й показа, че се е оттеглил в своята зона. Тя го погледна. Под яркото осветление на паркинга профилът му беше суров, заплашителен. Това беше мъжът, когото бе видяла първия ден в офиса на „Кътлър, Сътър и Салинас“, мъж, който можеше да бъде най-добрият ти приятел или най-лошият ти кошмар като враг.
	_Всеки грубиян може да бъде опасен_, помисли си тя. Това, което намираше за толкова неустоимо у Кабът, беше, че той се придържаше към кодекс, включващ твърди, старомодни качества, като чест, решителност и лоялност. Това беше мъж, който щеше да влезе в ада за онези, които обичаше, и за онези, които се чувстваше длъжен да защитава.
	— Трябва да намерим пресечната точка между миналото и настоящето, нали? — каза Вирджиния.
	— Да.
	— Имаш ли някакви идеи?
	— Една.
	— Имам чувството, че ще последва загадъчна сентенция от бойните изкуства.
	— Не, това е прагматична детективска поговорка.
	— И каква е тя? — попита Вирджиния.
	— Следвайте парите.
	— Еха, това е старата школа, наистина. Но ние вече проследихме парите. Знаем, че нашите майки са ги скрили в тайна сметка преди двадесет и две години.
	— Това е едната следа на парите — съгласи се Кабът. — Но имаме работа с две, а втората ни отвежда директно към „Найт Уоч“.
	— Как може да се свържат злоупотребите в „Найт Уоч“ с парите, които са изчезнали преди толкова години?
	— Още не знам, но трябва да има връзка — каза Кабът. — Почти мога да я видя.
	Вирджиния се усмихна.
	— Какво? — попита Кабът.
	— Ти си творец по свой собствен начин, Кабът Сътър.
	— Повтарям ти, че не съм творец.
	— Грешиш. Но няма значение. Накъде оттук нататък?
	— Очевидно ще трябва да проучим по-отблизо Лоръл Дженър, но преди всичко искам да се опитам да разбера какво е правила Сандра Портър във вътрешната стая на твоята галерия в нощта, когато е била убита.
	— Да разбирам, че не приемаш Сандра Портър в ролята на наркодилър?
	— Не. Не се вписва. Всъщност нищо в този случай не е свързано с наркотици, но е интересно, че продължават да се опитват да ни насочат в тази посока.
	— Портър е мъртва, къде ще търсим отговорите?
	— Според моя опит домът на мъртвеца винаги изяснява нещо. Лентата, ограждаща местопрестъпление, вече трябва да е свалена. Утре ще видим дали можем да влезем в апартамента на Портър.
	— Добре. Знаеш ли, струва ми се, че този, който шофираше колата тази вечер, може да се е целил в теб — каза Вирджиния. — Може би мишената не е била Кейт.
	— Странно е, че го казваш — отвърна Кабът. Той включи джипа на скорост и излезе от паркинга. — Тази възможност ми мина през ума.


>	Глава 49

	Вирджиния лежа будна дълго време, чакайки съня или паник атака. Когато нито едно от тях не се случи, тя се отказа и отметна завивките. Беше един и половина през нощта. Няколко минути тя поседя на края на леглото, като се вслушваше в нощта. След известно време чу вратата на стаята на Кабът да се отваря. Знаеше, че той вероятно се е отправил към дневната с лаптопа си.
	Намери очилата си, изправи се, облече халата и излезе в коридора. Действително, дневната й беше осветена от студената светлина на компютърния екран. Кабът беше на дивана с лаптопа върху масичката за кафе пред него.
	— Знаеш ли, специалистите казват, че е лоша идея да се взираш в компютърния екран преди лягане — рече Вирджиния. — Нещо относно синята светлина.
	— Да, чувал съм това — каза Кабът. — То е в стандартния списък на добрите правила за хигиена на съня. Наред с „Лягайте си по едно и също време всяка нощ“ и „Не гледайте телевизия в леглото“.
	— Нито едно от тези правила за хигиена на съня не ми действа.
	— И на мен. — Кабът вдигна очи. — Не изглежда да имаш паник атака.
	— Нито пък се чувствам така. Но не мога да спя. Продължавам да мисля как някой се опита да те убие тази вечер.
	— Не сме убедени, че аз съм бил целта. Много е вероятно мишена на шофьора да е била Кейт Делбридж.
	— В такъв случай ти можеше да бъдеш косвена жертва. Това не променя нищо. Не мисля, че тази вечер ще спя много. Мисля да направя билков чай. Искаш ли една чаша?
	— Звучи добре.
	Вирджиния влезе в кухнята и направи чая. Малкият ритуал — самотен години наред — изглеждаше съвсем различен тази вечер. _Защото правя чай за двама ни._
	Когато Вирджиния отнесе чашите с горещ чай в хола, Кабът затвори лаптопа си, облегна се назад и опъна краката си. Вирджиния постави чашите на масичката за кафе и седна на дивана. Тя подви единия крак под себе си и взе чая си.
	Светлините бяха изключени, но сиянието от градския пейзаж осветяваше пространството. Известно време двамата с Кабът отпиваха от чая в дружеско мълчание.
	— Какво е да растеш с Ансън като приемен баща? — попита тя.
	— Хубаво — отвърна Кабът. — Невинаги беше лесно, но беше хубаво. От първия ден той ни обясни, че ще бъде винаги зад нас. Трябваше ни известно време, за да му повярваме, но едно от нещата, които научихме за Ансън Салинас, беше, че щом ти даде думата си, можеш да я вложиш в банката.
	— Беше ли женен тогава?
	— Не. Съпругата му беше починала няколко години по-рано.
	— И никога не се е женил отново? — попита Вирджиния.
	— Не. Веднъж имаше една жена. За известно време с братята ми мислехме, че Ансън ще се ожени за нея. Но в края на краищата тя се омъжи за друг и напусна града. След това Ансън имаше няколко дискретни връзки, но никога нямаше нещо сериозно с никоя друга жена.
	— Разбра ли защо Ансън не се е оженил за първата жена?
	— Ансън никога не е говорил за това, но Джак, Макс и аз знаехме защо тя избра друг. Тя не искаше да поеме отговорността да отгледа трима тийнейджъри с техните страхове и белези от рани.
	— А Ансън никога не би изоставил вас тримата.
	— Не — каза Кабът.
	Те отново продължиха мълчаливо да пият чая си. В един момент Вирджиния остави празната си чаша на масата. Кабът сложи своята чаша до нейната. Той я прегърна. Тя се сгуши до него, като се наслаждаваше на топлината на тялото му.
	Не помнеше кога затвори очи.


	Вирджиния се събуди от ранната утринна светлина. Трябваха й няколко минути, за да осъзнае, че двамата с Кабът лежат на дивана, преплетени в прегръдка. Кабът още спеше.
	Тя се освободи много внимателно и се изправи. Стоя известно време, загледана в Кабът. Обхвана я усещането за чудо.
	— Какво? — попита той, без да отваря очи.
	— Нищо — каза тя. — Ще отида да сложа кафето.
	Беше заспала в ръцете на любовника си. Без паник атака.
	Животът беше хубав.


>	Глава 50

	Апартаментът на Сандра Портър се намираше в безличен многоетажен жилищен блок в центъра на града. Фоайето беше елегантно, модерно, покрито в голямата си част с черен гранит и стъкло.
	— Да, разбира се, можете да огледате набързо — каза мениджърът. Според баджа на бялата риза името му беше Сам. — Полицаите свалиха лентата на местопрестъплението вчера. Никой не се е появил, за да претендира за вещите на Портър. Подготвям нещата й да бъдат изнесени на склад, за да мога да почистя жилището и да го върна на пазара.
	— Кой е номерът? — попита Кабът.
	— Хиляда двеста и десет. — Сам подаде на Кабът ключ. — Ако някой попита, кажете им, че аз ви изпращам. Вие сте потенциални наематели. Разбирате ли?
	— Разбрах — каза Кабът.
	Той подаде на Сам няколко големи банкноти. Парите изчезнаха с вещина, която показа на Вирджиния, че Сам не за първи път приема бакшиш в замяна на това да си затвори очите.
	Вирджиния не коментира, докато двамата с Кабът не влязоха в асансьора.
	— Това беше доста умело — каза тя. — Често ли го правиш?
	— Ще бъдеш изумена колко далеч могат да те отведат старомодните пари в брой в един свят, в който повечето сделки се извършват онлайн или с кредитни карти — каза Кабът. — Това все още е идеалният начин за обмен, ако искаш да защитиш личната си информация.
	Вирджиния кимна.
	— Непроследим. Няма нужда от обяснения пред данъчните. Без неприятни въпроси относно кредитната ти история.
	— Една причина, поради която престъпниците и частните детективи предпочитат старомодните методи в определени ситуации — каза Кабът.
	Можеше да почувства леденостудената енергия, зареждаща атмосферата около него. Беше се върнал в зоната.
	— Ти живееш за това — каза тя.
	Кабът я погледна бързо, предпазливо.
	— За какво?
	— За момента, когато визията започва да се оформя.
	— Ако обичаш, престани да ме сравняваш с твоите ексцентрични художници.
	— Добре — каза тя. — Но за твое сведение, не мисля, че си ексцентричен художник.
	— Не?
	— Не. Само художник. Нямаш никакви ексцентрични качества.
	За щастие вратите на асансьора се отвориха, преди Кабът да реши как да отговори. Той веднага се съсредоточи и излезе пръв от асансьора.
	Вирджиния го последва по коридора и изчака, докато той отвори вратата на апартамент 1210.
	Апартаментът на Сандра Портър беше студио с ниша за леглото и баня. Първата мисъл на Вирджиния бе, че някой е претърсил помещението. Стаята определено беше разхвърляна. Чекмеджетата изглеждаха така, сякаш бяха изпразнени и след това съдържанието им беше нахвърляно обратно вътре. Шкафовете и вратите на килера зееха отворени. Мебелите бяха разместени хаотично.
	— Боже мой — възкликна Вирджиния. — Или Сандра Портър не е била голяма домакиня, или някой е минал оттук преди нас.
	Кабът й подаде чифт ръкавици.
	— Мисля, че можеш да обвиниш разследващите криминалисти за по-голямата част от тази бъркотия. След като претърсят някое място за доказателства, те не сгъват отново дрехите и не ги подреждат спретнато по рафтовете. Не е тяхна работа.
	— Разбирам какво имаш предвид.
	Кабът се насочи към малката кухня.
	Вирджиния сложи ръкавиците и влезе в нишата. Чаршафите бяха смъкнати от леглото. Дрехите в дрешника бяха избутани настрани. Колекция от обувки се търкаляше по пода.
	— Какво търсим? — извика тя.
	— Нямам представа — отвърна Кабът. — Но ще разбера, когато го видя.
	Тя чу, че вратата на хладилника се отваря. След кратка пауза се появи Кабът.
	— В хладилника няма почти нищо — съобщи той. — Нито във фризера. Изглежда, че е поръчвала готова храна. Някакъв късмет тук?
	— Е, има някои дрехи, но това е всичко. Нищо лично. Няма книги. Няма картини по стените. Ако тук е имало нещо важно, ченгетата са го открили.
	— Може би. Ако е така, Шварц, добрият приятел на Ансън, вече не му подава информация.
	Вирджиния затвори едно чекмедже.
	— Наистина ли мислиш, че смъртта на Сандра Портър е свързана със сектата на Зейн?
	— Всичко в този случай е свързано.
	— Защото ти можеш да го видиш — каза тя и леко се усмихна.
	— Да.
	Вирджиния влезе в банята. Процесът на преглеждане на нещата на мъртвата жена не само я притесняваше, но я побиваха и тръпки.
	— Помни защо правиш това — каза тихо Кабът зад нея.
	Изненадана, тя се обърна към него.
	— Кара ме да се чувствам странно — каза тя.
	— Знам. Затова трябва да помниш, че преглеждаш вещите на мъртва жена, защото се опитваш да разбереш защо умря Хана Брюстър и защото се опитваш да откриеш човека, който се опита да ни убие.
	Думите му имаха ободряващ ефект. Тя пое дълбоко въздух.
	— Добре — каза тя и се огледа. — Мисля, че тук приключих. Може би и ти трябва да погледнеш. Ти си професионалистът.
	— Да, но това означава, че виждам нещата от определена гледна точка. Твоите наблюдения са също толкова важни, защото ти гледаш от съвсем различен ъгъл.
	— Защото съм жена?
	— Не, защото идваш от света на изкуството. Знаеш как да виждаш под повърхността.
	— Точно така. Може би трябва да опитам този подход.
	Тя мина покрай него и влезе в голямата стая на студиото. Няколко минути тя обикаля из просторното помещение, като просто разглеждаше наоколо, сякаш студиото беше произведение на изкуството. Чакаше някакво малко зрънце от истината да й проговори.
	Вече се канеше да се откаже, когато забеляза картонения кашон на пода в кухнята. Той стоеше до контейнерите за рециклиране. Първата й мисъл беше, че е трябвало да бъде изнесен в коридора, за да бъде изхвърлен на боклука.
	Тя отвори кашона и погледна вътре. Светлината проблесна върху парчета от счупена чаша. Имаше и една мъжка черна тениска, която изглеждаше така, сякаш беше рязана с ножици. Няколко малки, гладки камъчета, които сякаш бяха взети от плажа, счупена рамка за фотография и снимка, разкъсана наполовина, допълваха странната сбирка.
	Тя взе няколко парчета от чашата и ги разгледа внимателно. Когато ги сглоби, успя да прочете изписани с удебелени червени букви думи: _Честит рожден ден_.
	Кабът дойде до нея.
	— Предположих, че в кашона има боклуци, които Портър е възнамерявала да рециклира — каза той.
	— Може би. — Вирджиния пусна парчетата от чашата обратно в кашона и вдигна парче от тениската. — Това е принадлежало на някой мъж. Нарязана е с ножици, не е случайно скъсана.
	— Всичко в този кашон е счупено — каза замислено Кабът.
	Вирджиния разгледа съдържанието на кашона. През нея премина тръпка на разбиране.
	— Не е счупено случайно — каза тя. — Разбито е. Унищожено е.
	— Има ли разлика?
	— О, да — отвърна тихо Вирджиния. — Има разлика.
	Тя се пресегна отново и извади скъсаната снимка от кашона. Постави я на кухненския плот.
	— Това е точният размер, за да се побере в рамката — каза тя.
	Внимателно приглади хартията.
	Снимката очевидно беше направена на офис парти. Група хора се бяха събрали под надписа _Служител на месец януари в „Найт Уоч“: Тъкър Флеминг_.
	Вирджиния се втренчи в снимката. Кръвта й се вледени от изненада. Почувства, че Кабът замръзна, и разбра, че и той е зашеметен.
	На празничната снимка усмихнатият Джош Престън връчваше чаша за кафе и един плик на висок, добре изглеждащ мъж със смущаващо познато лице.
	— Тъкър Флеминг не е точно копие на Куинтън Зейн — каза Кабът, — но той със сигурност му е роднина — може би син или племенник. Същата височина, подобно телосложение, макар и не толкова слаб.
	Вирджиния потръпна.
	— Същият профил.
	— Облечи го в черно и приликата със Зейн, когото познавахме преди двайсет и две години, ще е много голяма.
	— Защо полицаите не са взели това като доказателство? — попита Вирджиния.
	— Доказателство за какво? Това е просто снимка на офис парти за служител на месеца.
	— Хана Брюстър трябва да е видяла Тъкър Флеминг на острова — каза Вирджиния. — Нищо чудно, че е нарисувала Зейн в модерни дрехи и е добавила нов модел кола. Вероятно е вярвала, че се е върнал от мъртвите.
	— Или може би е разбрала, че синът му търси изчезналите пари.
	— Така или иначе, тя се е опитала да ме предупреди.


>	Глава 51

	Когато Ксавиер слезе от автобуса, валеше силно. Той спря под навеса, за да провери отново екрана на телефона си. Вълнението му рязко нарасна, щом видя, че е много близо до целта си. Изглежда, че обектът се намираше вътре в малкото бунгало в края на пресечката.
	Кварталът беше много тих. Къщите бяха малки и повечето от тях имаха нужда от нова боя. Автомобилите, паркирани на улицата, бяха все по-стари модели.
	Трябваше само да запише адреса, помисли си той. Беше на път да разреши случая. Кабът и Ансън щяха да бъдат впечатлени. Вероятно щяха да му предложат постоянна работа в агенцията. Що се отнася до Вирджиния Трой, тя щеше да мисли, че е гениален, истински герой.
	Хрумна му, че би било още по-добре, ако освен адреса има и фотография на издирвания обект, който обитаваше къщата, или поне регистрационния номер на колата му. Въоръжени с тази информация, Кабът и Ансън ще знаят точно какво да направят.
	Той пъхна телефона обратно в джоба си и дръпна напред качулката на суитчъра си. Въпреки че небето беше прихлупено и сиво, той си сложи слънчевите очила. Просто още един тийнейджър с качулка и тъмни очила.
	Затътри се прегърбен по тротоара, опитвайки се да изглежда като човек от квартала. Когато мина покрай входната врата, той отбеляза мислено номера на къщата. За съжаление, на улицата бяха паркирани няколко коли. Нямаше начин да разбере кой автомобил принадлежи на обекта.
	Извади телефона си и започна скришом да щрака снимки на регистрационните номера.
	Когато стигна до края на пресечката, той спря замислен. За да разреши действително случая, трябваше да снима този, който беше вътре в къщата.
	Би могъл да почука на вратата и ако някой отвори, да се престори, че се е изгубил. Но това звучеше неубедително. Имаше нужда от по-добър план.
	Струваше му се, че единственият сигурен подход е откровената история „изгубих-телефона-си-и-проследяващото-приложение-показва-че-е-тук“. Който и да отвори вратата, щеше да отрече, че липсващото устройство е в къщата, което би било истина. Но ще има няколко минути на объркване и раздразнение, докато живеещият в къщата отрича.
	Ксавиер предполагаше, че може да включи телефона си на безшумен режим и да снима кратък видеоклип, докато се преструва на човек, чието приложение го е довело до грешната къща.
	Той се върна по тротоара, изкачи стъпалата и включи видеото. Чувстваше как пулсът му се ускори. Мислеше, че никога в живота си не е бил толкова уплашен или толкова развълнуван.
	Натисна звънеца и затаи дъх. Част от него вече съжаляваше за плана. Но точно сега не можеше да се откаже. Стисна здраво телефона си.
	Може би този, който беше вътре, нямаше да отговори.
	Вратата се отвори. Гледаше го мъж на около двадесет и пет години. В едната си ръка държеше енергийна напитка. Явно беше подразнен.
	— Какво искаш?
	Ксавиер трябваше да опита два пъти, преди да изрече думите.
	— Тъ-търся телефона си. Има приложение за проследяване, което казва, че е тук.
	— Така ли? Какво е това в ръката ти?
	— Телефон на приятел. Позволи ми да го използвам, за да намеря моя.
	— Мислиш, че аз съм откраднал телефона ти?
	— Използвах го в „Старбъкс“. Оставих го на масата, когато отидох да си взема още едно лате. Когато се обърнах, го нямаше. Вероятно е просто грешка.
	— Сигурен съм, че не е у мен, мамка му. Влез вътре и погледни.
	Ксавиер се поколеба, после направи крачка напред. Престори се, че проверява екрана на телефона си.
	— Мисля, че съм сгрешил — каза той.
	— Странно, че го казваш. — Мъжът затвори вратата. — Стигнах до същото заключение.
	Вече обзет от паника, Ксавиер се опита да се обърне. Но нещо твърдо и метално беше притиснато отзад до главата му. Той се вцепени, толкова уплашен, че не можеше да си поеме дъх. _Точно както във видеоигра, само дето оръжието е истинско. Той ще ме убие._
	— Не мърдай — каза тихо обектът. — Къщата от едната страна е празна. Съседите от другата страна не са вкъщи през деня. Ако дръпна този спусък, никой няма да се обади на деветстотин и единадесет.


>	Глава 52

	По суровия израз в очите на Ансън Вирджиния разбра, че нещо не е наред.
	— Ксавиер е изчезнал — съобщи той.
	— Върнал се е обратно в Калифорния? — Кабът затвори вратата на кабинета. — Знаех, че в края на краищата ще се умори да виси тук, но си помислих, че може да минат още няколко дни, преди скуката да го обземе.
	— Сигурен съм, че не се е върнал у дома — каза Ансън. — Раницата му все още е в къщата ми. Доколкото знам, единственото нещо, което е взел със себе си, е телефонът.
	Вирджиния все още се опитваше да преодолее шока от откритието, което двамата с Кабът направиха в апартамента на Сандра Портър. Нежелаещи да се доверят на телефоните си, те се насочиха директно към офиса на „Кътлър, Сътър и Салинас“ с намерението да разкажат на Ансън новините за Тъкър Флеминг. Беше събота, но никой не почиваше. Ситуацията беше прекалено променлива и опасна.
	Когато преди няколко секунди влязоха в стаята, Ансън не седеше зад бюрото си. Вместо това той крачеше из стаята, което порази Вирджиния като поведение, непривично за Ансън. Дълбоката загриженост в очите му беше повече от достатъчна, за да стане ясно, че е много притеснен.
	Тя застана мълчаливо близо до бюрото и заслуша разговора с тревога. Цялото внимание на Кабът изведнъж се съсредоточи върху Ансън.
	— Какво имаш предвид? — попита Кабът.
	Ансън престана да крачи неспокойно.
	— Не е много — каза той. — Това е проблемът. Той излезе преди няколко часа. Каза, че се е отегчил. Каза, че иска да види Спейс Нийдъл и може би Пайк Плейс Маркет*. Те са на кратко разстояние пеша. Попитах го дали има нужда от указания. Той вдигна телефона си и каза, че може да намери маршрута си из града.
	[* Един от най-старите пазари в САЩ, открит на 17 август 1907 г., туристическа атракция. — Б.пр.]
	— Опита ли да му се обадиш? — попита Вирджиния.
	— Два пъти — каза Ансън. — И в двата случая бях препратен към гласова поща. При други обстоятелства нямаше да се тревожа толкова, но просто имам лошо предчувствие. Той се забавляваше страхотно с телефона на Вирджиния, опитвайки се да разбере дали някой е поставил проследяващо приложение. Поне аз мисля, че наистина се занимаваше с това.
	— Добре, да не изпреварваме събитията — каза Кабът.
	— Става дума за Ксавиер. Той постоянно изчезва, без да каже на никого къде е, докато не достигне целта си.
	Вирджиния се размърда.
	— Въпреки всичко, не мисля, че Ксавиер би могъл да изчезне просто така. Би трябвало да знае, че това ще подразни и двама ви. Той не би искал да направи това, не и на този етап.
	И двамата мъже я погледнаха.
	— Какво искаш да кажеш? — попита Ансън.
	— Той работи усилено, опитвайки се да се докаже пред теб и Кабът — каза Вирджиния. — Той иска да бъде част от вашата банда.
	Веждите на Кабът се вдигнаха.
	— Банда?
	— Съжалявам, грешка на езика — каза бързо Вирджиния. — Имах предвид, че Ксавиер иска да бъде член на вашия екип, на вашия отбор. Мисля, че е по-вероятно той да се опитва да впечатли и двама ви. Няма да си позволи да ви ядоса точно сега.
	Ансън погледна Кабът.
	— Тя е права.
	— Да, знам — каза Кабът. — Мамка му, само този проблем ни липсваше… Добре, да предположим, че той смята, че работи по случая. Може би наистина е намерил приложение за проследяване в телефона на Вирджиния. Може би хлапето е намерило начин да проследи обратно връзката до лицето, което е активирало приложението.
	Вирджиния застина.
	— О, не, със сигурност не би поел такъв риск.
	Ансън изглеждаше стреснат.
	— Възможно ли е това изобщо?
	— Теоретично — да — отвърна Кабът. — Няма да е просто. Сигурен съм, че са необходими истински умения, но очевидно Ксавиер е добър. Мисля, че в случая трябва да предположим най-лошия сценарий.
	— Какъв е той по-точно? — попита Ансън.
	Вирджиния се изкашля.
	— Кабът се страхува, че може би… само може би, Ксавиер е открил Тъкър Флеминг.
	— Кой, по дяволите, е Тъкър Флеминг и защо това да е проблем? — попита Ансън.
	— Флеминг работи в „Найт Уоч“ — каза Кабът. — Нямаше го в списъка на кадрите, защото е просто обикновен служител в отдела за информационни технологии. Намерихме негова снимка в апартамента на Портър. Адски много прилича на Куинтън Зейн. На тези години би могъл да му бъде син или племенник.
	Ансън беше като гръмнат.
	— Какво?
	— Ще оставя Вирджиния да обясни — каза Кабът. — Трябва да действам.
	Вирджиния го погледна.
	— Не трябва ли да се обадим на полицията и да им кажем, че Ксавиер е изчезнал?
	— Няма полза — каза Ансън. — Нямаме никакви доказателства за отвличане. По правило ченгетата не приемат сериозно случаите, в които лицето се води изчезнало за по-малко от денонощие. Това се отнася най-вече за тийнейджърите, които са известни с бягствата си от вкъщи.
	Вирджиния трепна.
	— Ксавиер се вписва в този профил, нали?
	— Почакай — каза Ансън. — Идвам с теб.
	— Не — каза Кабът. — По две причини. Първо, трябва да държиш Вирджиния под око. Не мога да се грижа за нея и да се занимавам с Тъкър Флеминг едновременно. Освен това някой трябва да е тук, ако грешим за това, което става. Кой знае? Ксавиер всъщност може да е на върха на Спейс Нийдъл и да прави снимки. Обадете ми се, ако реши да се върне в офиса.
	— Как ще откриеш Тъкър Флеминг? — попита Вирджиния.
	— Това е лесно — каза Ансън. Той се обърна към компютъра си. — Флеминг трябва да е в списъка на служителите на „Найт Уоч“, който съставих, след като открихте тялото на Сандра Портър. Да, ето го.
	— Дай ми го — каза Кабът.
	Ансън надраска адреса на едно листче и му го подаде над бюрото.
	Кабът взе бележката, отвори вратата и излезе в коридора. След миг беше изчезнал, оставяйки Вирджиния сама с Ансън.
	Ансън я погледна. Очите му на защитник на закона бяха мрачни.
	— Хлапето не е на върха на Спейс Нийдъл — каза той.
	Вирджиния се замисли за внимателно подбраната колекция от унищожени предмети, които двамата с Кабът бяха открили в апартамента на Сандра Портър.
	— Не, не е — каза тя. — Горкото хлапе е в беда и това е заради мен.
	— Не. — Ансън поклати глава. — Вината е моя. Не биваше да го пускам да тръгва просто така. Той е седемнадесетгодишно хлапе. Хлапетата правят глупави неща, като това да се опитват да бъдат герои.
	Вирджиния му се усмихна.
	— От това, което Кабът ми разказа, разбирам, че имаш опит с тийнейджърите.
	— Цяло чудо е, че Макс, Кабът и Джак доживяха до зряла възраст, след като имаха мен за баща и всичко останало. Не че знаех какво, по дяволите, правя. Моят собствен баща изчезна, когато бях на две години. Просто импровизирах с моите момчета.
	— Спокойно можеш да кажеш, че си успял, според мен.
	— Просто се опитах да им дам средствата и уменията, които знаех, че ще им трябват, за да успеят — каза Ансън. — Останалото си беше чист късмет. Побиват ме студени тръпки, когато си помисля за всички неща, които биха могли да се объркат.
	— За всичко трябва някакъв късмет, но ти не само си отгледал трима сираци до зрялата им възраст. Съдейки по това, което знам, ти си възпитал трима добри мъже. Очевидно си бил отличен пример за тях.
	— Ще ти издам една малка тайна — каза Ансън. — Пример или не, в крайна сметка всеки трябва да реши сам за себе си какъв човек ще бъде.
	— Никога не съм мислила за това, но предполагам, че важи в еднаква степен за всички — и за жените, и за мъжете.
	Ансън кимна замислено и я погледна с разбиране.
	— Очевидно и ти си направила своя избор в даден момент.
	— Не е било съзнателен избор. И аз имах късмет с моя пример за подражание. Баба ми ясно ми показа, че правиш всичко онова, което трябва да правиш, за да можеш да се погледнеш в огледалото.
	— Смятам, че точно тук е сложното — каза Ансън. — Някои хора могат да живеят със своята наистина тъмна версия. Което ни води до това ново издание на Куинтън Зейн. Кажи ми какво открихте за него.
	— Ако сме прави, в случая с Тъкър Флеминг крушата не пада по-далеч от дървото.


>	Глава 53

	За разлика от другите стари бунгала на улицата, къщата на Тъкър Флеминг беше студена и празна.
	Кабът стоеше в дневната и улавяше вибрациите. Той държеше слънчевите очила на Ксавиер в едната си ръка. На крайната маса имаше празна кутия от енергийна напитка. Беше същата марка, както и празните кутии, които беше забелязал в къщата край Уолъртън.
	Преди две минути беше отворил прозореца на спалнята в очакване да се включи аларма. Перспективата не го тревожеше, защото беше сигурен, че може да влезе и да излезе, ако е необходимо, преди полицията или съседите да си направят труда да проверят. Постоянно се включваха някакви аларми. Хората рядко реагираха.
	Но не засвири аларма. В къщата имаше инсталирана система за сигурност, при това добра, но тя беше изключена. Очевидно Флеминг беше тръгнал набързо и беше забравил да включи устройството или не беше искал да губи време.
	Това изглеждаше разбираемо. Човек, изненадан от хлапе, което го бе проследило до домашния му адрес, не разсъждава ясно. Флеминг си беше повярвал, че контролира играта още от самото начало. Осъзнаването, че Ксавиер го е открил, без съмнение го бе докарало почти до ръба на паниката.
	_Сега бързината беше най-важният фактор_, помисли си Кабът. Но той си наложи да прецени логично ситуацията. Нямаше начин Флеминг да е имал време да планира подобен сценарий на отвличане, камо ли да реши как да се отърве от тялото.
	Той би се отправил към място, където се чувства сигурен и уверен, място, където може да се отърве от тийнейджъра, който сега беше и свидетел.
	Кабът огледа дневната за последен път. Пространството беше натъпкано с електроника — масивен, ултрамодерен телевизор и разнообразно оборудване, предназначено за компютърни игри. Но нямаше бюро, нямаше купчини списания — нищо лично, което да му подскаже накъде се е отправил Флеминг заедно с Ксавиер.
	Вече беше огледал набързо двете малки спални, но си наложи да отдели време да прегледа къщата още веднъж. Винаги имаше нещо, напомни си той, а най-вероятното място да го открие беше в най-личното пространство в една къща — спалнята на собственика.
	Той спря на прага. На стената имаше още един телевизор с голям екран и още електроника на нощното шкафче и на скрина.
	Флеминг не беше мърляч, но не беше и най-подреденият човек в света. Върху един стол висяха риза и джинси. На пода имаше една самотна маратонка. Кошът за пране преливаше.
	Дрешникът беше дълъг и тесен, с плъзгащи се врати. Кабът отвори една от вратите и бързо огледа вътре. На пръта висяха още разхвърляни дрехи. На пода имаше няколко чифта обувки.
	Направи му впечатление, че втората спалня е много по-чиста. Очевидно почти не беше ползвана. Но това изглеждаше странно, като се има предвид общото безредие в бунгалото. Според собствените му наблюдения повечето хора оставяха вещите да се натрупват, да запълнят наличното пространство. Изискваше се самодисциплина, за да се поддържа добре уредено домакинство.
	Той се върна надолу по коридора към другата спалня. _Защо тази стая е толкова чиста и подредена, Флеминг? Ти си живял в тази къща известно време и си изпълнил по-голямата част от нея със своите вещи. Тук няма дори и телевизор. Не си изхвърлял боклука в кухнята поне от няколко дни, но тази стая е толкова чиста и подредена._
	Той прекоси спалнята и отвори вратата на дрешника. Вътре нямаше дрехи, нямаше обувки. Вътрешните стени бяха покрити със сцени от неговите стари кошмари.
	Изрезки от пресата за пожара в калифорнийския лагер покриваха едната странична стена. Имаше няколко снимки на малцината замаяни оцелели, които се бяха съгласили да говорят с репортерите. Липсваха снимки на децата. Ансън беше отказал да позволи който и да било от тях да бъде интервюиран от журналистите, отразяващи случая.
	На почетно място висеше рамкирана снимка на Куинтън Зейн. Беше обезцветена от годините. На снимката Зейн изглеждаше в началото на двайсетте. Кабът реши, че вероятно е била направена по едно и също време със снимката на Зейн и Абигейл Уоткинс на ферибота. Зейн се усмихваше топло и открито пред камерата. Трябваше човек да се вгледа внимателно, за да види, че очите му са леденостудени.
	Повечето от снимките и статиите датираха отпреди двайсет и две години, но имаше и някои неотдавнашни попълнения — цветни разпечатки на поредицата _Видения_ на Хана Брюстър. Изглеждаше, че снимките са направени с мобилен телефон.
	Колекцията включваше и снимка на пансиона „Лост Айлънд“, обхванат от пламъци.
	В дрешника имаше малък шкаф картотека. Кабът отвори чекмеджето и видя две папки. Първата съдържаше дневник с доста поизтъркани кожени корици. Почеркът беше същият като на фотокопията, които Вирджиния беше открила в нощното шкафче на Роуз Гилбърт.
	Втората папка съдържаше много документи, свързани с неотдавнашна сделка с недвижими имоти. Закупената собственост беше старата къща край Уолъртън — място, където изпадналият в паника Тъкър Флеминг би трябвало да се чувства сигурен и уверен, място, където би могъл да се отърве от свидетел.
	Кабът се затича към вратата с дневника на Абигейл Уоткинс в ръка.
	Изхвръкна навън. Качи се в джипа, пъхна дневника под седалката и запали двигателя.
	Докато пътуваше, използва нов телефонен апарат за еднократна употреба, за да се обади на стационарния телефон в офиса.
	Ансън отговори след първото позвъняване.
	— Флеминг държи Ксавиер — каза Кабът. — Не съм сигурен, но мисля, че може да го е отвел в къщата край Уолъртън.
	— Ще се обадя на местната полиция — каза Ансън.
	— Не. Ако се появят пред вратата на първия лагер, вероятно ще имаме ситуация със заложник. Мисля, че Флеминг може да е доста луд, Ансън. Той е обсебен от Зейн. Създал е нещо като олтар на копелето. Не се знае какво ще направи, ако бъде притиснат в ъгъла.
	— Къде си?
	— На път към първия лагер край Уолъртън.
	Кабът прекъсна връзката и се съсредоточи върху шофирането.


>	Глава 54

	Ксавиер за първи път преживяваше истински страх. Не мислеше, че се справя много добре с това.
	Освен това му беше студено. Все още беше със суитчъра си, но той не можеше да го предпази от студа, който цареше в старата къща. Тъкър Флеминг не си беше направил труда да запали огън в голямата каменна камина в огромната всекидневна. Ксавиер предположи, че това не е добър знак.
	Той беше на пода пред тъмната камина. Флеминг беше използвал опаковъчна лента, за да върже китките и глезените му. След като пристигнаха на мястото, Флеминг преряза лентата около краката му и го накара да влезе в старата къща, преди отново да върже глезените му.
	Той беше очаквал някакъв разпит. Струваше му се, че Флеминг би искал да разбере дали другите са по следите му. Ксавиер се надяваше, че е измислил правдоподобна история, която да накара неговия похитител да мисли, че Ансън и Кабът ще се появят всеки момент. Но досега не беше имал възможност да изпробва лъжата.
	След като го бутна в дневната, Флеминг се беше върнал до джипа, за да вземе една издута брезентова торба. Подреди някакви експлозивни устройства в различни точки на приземния етаж и после отнесе торбата на горния етаж. Ксавиер можеше да го чуе как се движи из хола горе.
	Ксавиер успя да се вдигне до седнало положение и се опря на каменната камина. Опита се да си представи какво би направил Кабът в подобна ситуация. Вероятно би извадил нож от скрит калъф, закрепен към глезена му.
	Кабът щеше да използва ножа, за да разреже лентата, а после щеше да изчака Флеминг да се върне на приземния етаж. Вярно е, че Флеминг имаше пистолет, но и Кабът имаше такъв. Флеминг не би имал шанс.
	Дъските на пода над главата му изскърцаха. Флеминг отново беше в движение. Ксавиер се завъртя, за да огледа обстановката. Единственото нещо, което поне малко приличаше на оръжие, беше един фенер за къмпинг. Той бе оставен на края на масичката до хлътналата кушетка.


>	Глава 55

	Старата къща беше потънала в дълбоките сенки на околните гори.
	Кабът стоеше под надвисналите дървета и обмисляше стратегията си. Надигаше се вятър. Той си спомни как старата сграда виеше и стенеше, когато започнеше буря. С другите деца се сгушваха под завивките и си въобразяваха, че в мазето вият духове.
	Шумът от вятъра щеше да му бъде полезен, каза си Кабът. Той и другите се плашеха от бурите в детството си, но сега вятърът беше негов съюзник. Ако имаше късмет, той щеше да прикрие шума, който би могъл да предизвика при проникването си в къщата.
	Беше оставил колата си на черен страничен път и се беше промъкнал през гората зад голямата къща. Гледката на автомобила, паркиран пред вратата, беше донякъде успокояваща. Това беше знак, че е дошъл на правилното място. Сега можеше само да се надява, че Флеминг все още не е убил Ксавиер.
	Проблемът при убийство беше освобождаването от трупа. Флеминг може би беше паникьосан, но със сигурност мислеше достатъчно ясно, за да осъзнае, че би било рисковано да убие жертвата си в къщата. Щяха да останат много доказателства.
	Но Флеминг беше сериозно напрегнат и се намираше под едновременното въздействие на адреналина и отчаянието. Ксавиер беше огромен проблем за него. Той щеше да действа бързо.
	Кабът знаеше, че не може да чака повече. Трябваше да направи своя ход. Единственото му предимство беше, че познава обстановката в старата къща.
	Извади пистолета си от кобура, излезе от гората и тръгна бързо към голямата задна веранда. Няколко напрегнати секунди той беше на открито. Ако Флеминг случайно погледнеше през някой от малкото прозорци от тази страна на къщата, които не бяха заковани, щеше да има прекрасна позиция за стрелба.
	Доколкото можеше да се съди по резултатите от първата престрелка край старото имение, Флеминг беше лош стрелец, освен ако не се намираше много близо до целта. Но дори и да не улучи, Кабът знаеше, че няма да има елемент на изненада. Флеминг щеше да разполага с време да вземе Ксавиер и да го използва като човешки щит.
	Нямаше изстрели.
	Той се изкачи на верандата и се притисна отстрани до голямата барака за дърва. Външната врата беше увиснала на пантите си. Той я отвори по-широко и много внимателно се промъкна в тъмното пространство. Можеше да различи нахвърляните стари изгнили дънери и подпалки. Отдавна никой не беше палил огън в къщата.
	Той се приближи до вътрешната врата на бараката, през която внасяха дървата в къщата в студените зимни дни и нощи. Вратата водеше към стая, използвана като склад за мръсни ботуши, мокри дъждобрани и разнообразни домакински пособия за почистване. Надяваше се, че вратата ще е отключена. Ако не беше, щеше да рискува да я разбие.
	Светлината, която проникваше в бараката през увисналата външна врата, беше съвсем слаба, но паметта му за разположението се оказа точна. Той прекоси пространството и протегна ръка към бравата на вътрешната врата. Уцели я почти веднага. Натисна леко дръжката и тя послушно се отвори.
	Кабът си наложи да изчака, докато друг порив на вятъра разтърси прозорците и зафучи през пукнатините в дървените стени. Когато настъпи моментът и се разнесе воят на вятъра, придружен от първите пориви на силния дъжд, той вдигна пистолета, приклекна, отвори вратата и влезе в стария склад.
	Трепна, когато чу скърцането на ръждясалите панти, но нямаше стъпки на тичащи хора, нито изстрели.
	Сега, когато се намираше вътре, той можеше да чуе друг звук — стъпки по пода отгоре. Флеминг беше горе. Изглеждаше логично да е оставил пленника си долу.
	Кабът си припомни разположението в голямата къща. На горния етаж имаше много стаи, но не и на приземния етаж. По-голямата част от пространството беше заета от голяма кухня и килер, просторна трапезария и всекидневна.
	Той се придвижваше бързо, но методично от една стая в друга. Ксавиер се беше подпрял на камината. На пода до него имаше фенер. Той се втренчи в Кабът, отначало в шок, после с видимо облекчение. Посочи с глава нагоре и прошепна:
	— Той е там.
	Кабът кимна веднъж, протегна ръка и извади ножа от калъфа на глезена си. Флеминг или нямаше опит при вземането на пленници, или беше бързал прекалено много, за да мисли за техническите подробности. Независимо каква бе причината, той беше вързал отпред китките на Ксавиер, а не отзад. Това означаваше, че хлапето не е загубило усещанията в ръцете си. Щеше да се раздвижи бързо, след като го освободи.
	Кабът прекоси стаята и използва острието, за да пререже лентата, която свързваше ръцете и краката на Ксавиер.
	Той повдигна Ксавиер да се изправи и доближи уста до ухото му.
	— Ще излезем през кухнята. Каквото и да се случи, ти продължаваш, разбра ли? Кажа ли ти да бягаш, бягай. Излез от къщата и не спирай.
	Ксавиер преглътна трудно и отривисто кимна. Очевидно беше уплашен и дезориентиран, но се опитваше да се съсредоточи върху заповедите.
	Кабът понечи да го побутне към кухнята, но в този миг чу стъпки горе на площадката. Времето им беше свършило. В следващата секунда или две Флеминг щеше да се появи на стълбището. Тогава той щеше да има ясна представа за ставащото в дневната.
	Вече нямаше смисъл да се опитва да пази тишина. Кабът дръпна Ксавиер назад и го притисна отстрани до огромната каменна камина.
	Флеминг замръзна на върха на стълбището, с пистолет в ръка. Очевидно се опитваше да проумее, че пленникът му вече не лежи на пода пред камината.
	След това видя Кабът.
	— Какво става, по дяволите? — каза той.
	— Хвърли пистолета — заповяда Кабът. — Веднага.
	Но Флеминг се отдръпна назад, стреляйки напосоки, за да прикрие отстъплението си.
	Изстрелите се сипеха навсякъде, но това не ги правеше по-малко опасни. Кабът се приближи до Ксавиер и притисна гръб към камината.
	Той стреля няколко пъти, но Флеминг вече изчезваше в страничния коридор.
	— Тези пари са мои, Сътър — изкрещя той. — Чуваш ли ме? Тези пари са моето наследство. _Аз съм син на Куинтън Зейн._
	Кабът беше насочил вниманието си към стълбището. Той чу кънтящи стъпки отгоре. Изглежда, че Флеминг бягаше по горния коридор. Вероятно смяташе да избяга. Щеше да слезе по задните стълби и най-вероятно да се качи на автомобила си, паркиран пред къщата.
	— Промяна в плана — каза Кабът на Ксавиер. — Чакаме да изчезне. След това тръгваме.
	— Добре, но мисля, че може да има проблем.
	— Какъв?
	— Човекът е напълно луд — каза Ксавиер. — Мисля, че е заредил това място с експлозиви. Каза нещо за взрив от миналото.
	— Трябва да излезем. Сега!
	Глуха експлозия проехтя през къщата. Пожарът избухна около тях.
	— Къде е поставил взривните устройства? — попита Кабът.
	— Първо долу. После се качи на горния етаж.
	Кабът се сети за бараката за дърва.
	— Това е голяма къща — каза той. — А той е бързал. Не е имал време да покрие всеки изход. Да тръгваме.
	Той се затича към стаичката за склад, а Ксавиер го следваше по петите.


>	Глава 56

	— Знаех си, че имаш нож — каза Ксавиер.
	Кабът го погледна.
	— Така ли?
	Двамата с Ксавиер седяха отпред в джипа и наблюдаваха как екипът на пожарната се справя с остатъците от пламъците, поглъщащи голямата къща. Дъждът продължаваше да вали; целият район беше подгизнал от вода, което елиминираше опасността от по-нататъшно разпространение на огъня.
	Той се беше обадил на Ансън веднага след като се свърза с местните власти. Ансън бе предал телефона на Вирджиния.
	— Сигурен ли си, че и двамата сте добре? — попита тя.
	— Ксавиер изглежда поразтърсен, но да, и двамата сме добре — отвърна той.
	— Ти спаси живота му, Кабът.
	— Беше загазил по моя вина.
	— Не — каза тя.
	— Да — каза той.
	Беше прекратил разговора, отнемайки й възможността да продължи да спори, защото беше пристигнал детектив от полицейското управление в Уолъртън. В същото време започна търсенето на Тъкър Флеминг.
	— Все си мислех, че ако имам нож, бих могъл да срежа лентата — каза Ксавиер. — Казах си, че ти щеше да имаш такъв.
	Кабът не откъсваше очи от тлеещите руини на първия лагер.
	— Флеминг е щял да намери ножа, когато е връзвал глезените ти.
	— Да. Вероятно.
	— А фенерът?
	— Стоеше на края на масата до канапето — каза Ксавиер. — Претърколих се няколко пъти, но успях да се надигна и да го достигна. Вероятно нямаше да ми свърши работа, но не виждах нищо друго, което да изглежда полезно.
	— Умен ход — каза Кабът.
	Ксавиер се взираше мрачно през предното стъкло.
	— Аз прецаках нещата, нали?
	— Трябваше да те наблюдавам.
	— Вината не е твоя. Нито на мистър Салинас. Аз прецаках нещата.
	— Ти откри Тъкър Флеминг. Това беше добра работа.
	Ксавиер малко се ободри.
	— Проследих го по дирите му. Използвах приложението, което беше инсталирал на телефона на мис Трой.
	— Значи на телефона на Вирджиния е имало приложение за проследяване?
	— О, да. Той го беше скрил в подпапка, така че тя изобщо не го е забелязала. Като го активира, той ми даде възможност да го проследя.
	— Добра работа. Но ние в „Кътлър, Сътър и Салинас“ сме един екип. Когато тръгнеш сам, както ти постъпи, това излага на опасност не само теб, но и другите. Следващия път информирай членовете на екипа за откритията си на всяка крачка.
	— Да, разбира се — каза Ксавиер. — Един отбор. Схванах. — Той замълча. Прочисти гърлото си. — Следващия път?
	— Забрави, че го казах. Няма да има друг път, защото, когато майка ти разбере какво се е случило, ще направи всичко възможно да се качиш на следващия самолет обратно за Сан Франциско, дори и ако трябва да дойде в Сиатъл, за да те качи на него.
	Ксавиер простена.
	— Не е нужно да й казваме.
	— Да — каза Кабът, — трябва да й кажем. И дори трябва да го направим скоро, преди ченгетата да се свържат с нея. Тя адски ще се ядоса и ще има пълното право.
	— Но това, че Флеминг ме хвана, не беше по твоя вина.
	Кабът издиша бавно.
	— Да, това беше по моя вина. Забрави. Хайде да се върнем към случая.
	Ксавиер се намръщи объркано.
	— Случая?
	— Работим по случай на убийство и палеж — каза Кабът. — Забрави ли?
	— О, да. — Ксавиер отново се оживи. Дори се изправи на седалката. — Точно така. Случая.
	— Чух какво каза на детектива преди малко. Преди това да приключи, той ще иска и двамата да го повторим отново по-подробно. Но точно сега искам да ми разкажеш абсолютно всичко, което се случи от момента, когато Флеминг отвори вратата, до момента, когато ме видя да идвам.
	— Добре — каза Ксавиер.
	Започна да говори.
	Кабът слушаше. От време на време задаваше въпроси, но в по-голямата част Ксавиер се справяше добре, разказвайки преживелиците си. Той имаше остър поглед за детайлите и бе много по-точен от повечето свидетели, които Кабът бе разпитвал.
	— Какво е цялостното ти впечатление за Тъкър Флеминг? — попита той, когато Ксавиер стигна до края на историята.
	Ксавиер се замисли за миг.
	— Както казах на детектива, той не говореше много, но ако се съди по думите му, през повечето време изглеждаше плашещо луд. Предположих, че може да е взел наркотици.
	— Какво точно каза Флеминг, което те накара да мислиш, че е взел наркотици?
	— Сякаш чуваше гласове или нещо такова.
	— Гласове?
	— Нали разбираш, като онези луди хора по улицата, които си говорят сами.
	Кабът се обърна, за да погледне Ксавиер в очите.
	— Флеминг разговаря с някой, който само той може да чуе?
	— Не точно. Каза нещо от рода на това, че получавал съобщения от баща си по телефона. Но бащата на Флеминг не беше ли онзи стар тип от сектата?
	— Куинтън Зейн.
	— Да. Същият. Но ти ми каза, че Зейн е мъртъв.
	— Добре дошъл в магическия свят на конспиративните теории, хлапе.


>	Глава 57

	Джесика се готвеше да затвори галерията, когато Вирджиния и Кабът се появиха на вратата.
	— Добре дошли, странници — каза Джесика. — Как върви големият случай?
	— Днес нещата станаха интересни — каза Вирджиния. — Ще чуеш всичко във вечерните новини.
	Джесика трепна.
	— Лошо ли е?
	— Можеше да е по-лошо — отвърна Кабът. — Но не е, затова съм склонен да кажа, че беше добър ден. Имам въпрос към теб.
	— За изкуството или за разследването ти? — наклони глава Джесика.
	— Става въпрос за компютърната система, която използвате тук, в галерията. — Кабът кимна към оборудването на бюрото. — Имали ли сте някакви проблеми с нея напоследък?
	— Не, работи добре — каза Джесика. — Но е странно, че и ти питаш.
	Вирджиния усети странен студ в стомаха си.
	— Защо?
	— Онзи ден се обади един човек от отдела за обслужване на клиенти на компанията, която ни продаде софтуерния пакет, с нов ъпдейт за евентуален бъг. Той каза, че се обаждат на всичките си клиенти, за да оптимизират софтуера. Отне само няколко минути. Помниш ли, че направихме страхотна сделка, когато купихме цялата система? Оказва се, че получаваме и техническа поддръжка.
	Кабът стисна зъби.
	— Отговори ли на всичките му въпроси? Даде ли му информацията, от която се нуждае, за да има достъп до компютри с отдалечена локация?
	— Разбира се. Той ме преведе през целия процес. Нямаше никакви проблеми. Ние сме чисти.
	Кабът погледна Вирджиния.
	— Това дава отговор на въпроса.
	Очите на Джесика се разшириха.
	— Какво става? За какво говориш? Нещо нередно ли съм направила?
	— Би ли ми направила една услуга? — каза Кабът. — Ако получиш още обаждания от любезен технически сътрудник, който отново иска да актуализира софтуера, кажи му, че си заета и че ще му се обадиш, когато си свободна. След това затвори и ми се обади.
	Очите на Джесика се разшириха.
	— О, мамка му.


>	Глава 58

	Вирджиния наля малко уиски в една чаша и малко вино — в друга. Сложи двете чаши на масичката за кафе, седна до Кабът, сви единия крак под себе си и опря ръка на облегалката на дивана.
	— Зле ли мина разговорът с майката на Ксавиер? — попита тя.
	— Зле. — Кабът взе уискито, отпи голяма глътка и остави чашата. — Отначало не ми повярва. Мислеше, че това е някаква неуместна шега, за която Ксавиер ме е убедил. Когато осъзна, че й казвам истината — че Ксавиер се е замесил в текущо разследване — беше просто шокирана и ядосана.
	— Предвидимо. В края на краищата тя е майка.
	— Ксавиер взе телефона. Той се опита да я успокои, но това само влоши нещата. Тя отново поиска да говори с мен и ме накара да обещая, че утре сутринта ще кача Ксавиер на първия възможен самолет. Обясних, че полицията би искала отново да разпита Ксавиер. Тя отвърна, че сама ще долети до Сиатъл, за да се оправи с ченгетата. Казах й, че нямам нищо против. После се обади бащата на Ксавиер, Емерсън Кенингтън.
	— Вуйчо ти?
	— От биологична гледна точка — да. Той ми крещя някое време. Каза нещо за това, че адвокатът му ще се справи с мен. Отговорих му, че неговият син е помогнал да бъде открит човек, издирван за убийство. Това просто го вбеси. После закрещя на Ксавиер.
	— А Емерсън Кенингтън ще се качи ли на следващия полет до Сиатъл, за да види Ксавиер и да се увери, че е добре?
	— Да. Щастливото семейство ще се събере заедно утре в офиса на „Кътлър, Сътър и Салинас“. Телевизионно риалити шоу не може да се конкурира със семейство Кенингтън, когато става въпрос за драма.
	— Е, поне Ксавиер ще осъзнае, че баща му проявява грижа за него, въпреки че Емерсън се развежда с майка му.
	Кабът отпи още малко уиски и остави чашата.
	— Коментарът за адвоката ми се стори интересен.
	— Наистина ли мислиш, че бащата на Ксавиер ще се опита да те съди заради отвличането на Ксавиер? Това изглежда доста пресилено.
	— Добре знаеш, че можеш да съдиш всекиго за всичко. Не това ми се стори любопитно.
	— Какво тогава?
	— Емерсън спомена адвоката по име — Бърли.
	— Кой е Бърли — о, чакай. Това не е ли адвокатът, който щеше да лети дотук, за да подпишеш някакви юридически документи веднага щом си свободен?
	— Същият.
	— Тогава, изглежда, че бащата на Ксавиер вероятно ще се опита да се увери, че ти няма да получиш завещаните двадесет и пет хиляди долара.
	Кабът сви рамене.
	— Лесно дошли — лесно си отишли.
	— На теб не ти пука за парите, нали?
	— Трябва да призная, че щяха да ми бъдат полезни. Но не, не давам и пет пари за тях. Завещанието означава, че в крайна сметка старецът е решил, че не се отрича от майка ми.
	— То означава повече от това — каза Вирджиния. — Означава, че дядо ти те е признал за пълноправен член на семейство Кенингтън.
	Кабът отново отпи малко уиски.
	— Да — каза той. — Предполагам, че означава и това.
	Вирджиния се усмихна.
	— Независимо дали искаш да бъдеш член на това семейство.
	Кабът се усмихна.
	— И това е така.
	— Но със семействата нещата стоят така, нали? Понякога имаш избор, но през повечето време нямаш.
	Той я погледна.
	— И когато нямаш избор?
	— Справяш се. — Вирджиния замълча. — Но ти помага, ако семейството е на твоя страна.
	— Имам много хора на моя страна — каза Кабът. — Ансън, Макс и Джак.
	— Наистина. А сега имаш и Ксавиер.
	Кабът се замисли.
	— Хлапето е добро. Днес той запази самообладание.
	— Мисля, че е решил какъв иска да бъде, когато порасне.
	Кабът я изгледа предпазливо.
	— Какъв?
	— Имам усещането, че ще иска да стане като отдавна изгубения си братовчед Кабът.
	Кабът изстена.
	— Това едва ли ще хареса на родителите му.
	— Не — каза Вирджиния. — Но само защото засега те не знаят какъв късмет имат, че Ксавиер те е избрал като модел за подражание.
	— Не искам да бъда модел за подражание на никого.
	Вирджиния завъртя виното в чашата си.
	— И ти си имал такъв.
	— Ансън.
	— Да. Изглежда, че е дошъл и твоят ред.
	Кабът обърна глава и я загледа съсредоточено.
	— Трябва да знаеш нещо.
	— Какво?
	— Досега ченгетата вече трябва да са претърсили къщата на Флеминг. Ще надпишат и опаковат почти всички възпоменателни боклуци за Куинтън Зейн, които открих в килера.
	— Почти всички?
	— Намерих дневника на Абигейл Уоткинс в един шкаф в този килер.
	Вирджиния си пое дъх.
	— Но не си казал на полицията за това, нали?
	— Не. Те нямат нужда от него, за да заведат дело срещу Тъкър Флеминг. Но ние се нуждаем от него.
	— Защото може да ни даде повече информация за Куинтън Зейн — каза Вирджиния. — Съдейки по снимката, която открихме в нощното шкафче на Роуз Гилбърт, Абигейл Уоткинс е познавала Зейн поне няколко години преди той да създаде сектата си.
	— Което означава, че тя вероятно е знаела за него повече, отколкото всеки друг, когото познаваме и който все още е жив. И се нуждаем от цялата информация, която можем да получим.
	— Къде е дневникът сега? — попита Вирджиния.
	— Ансън го е скрил в сейфа си в банката заедно с книжката за математиката на майка ти. Нямаме време да го изучаваме сега. Трябва първо да приключа с Тъкър Флеминг. Все още има много неизяснени въпроси.
	— Мислиш ли, че Абигейл Уоткинс е майката на Тъкър Флеминг?
	— Мисля, че това е съвсем реална възможност — каза Кабът. Той замълча за миг. — Съчетава се с всичко, което знаем, и хронологически също съвпада. Флеминг е на двадесет и четири години според полицаите. Това означава, че той се е родил няколко години преди Зейн да основе сектата.
	— Абигейл никога не е споменавала, че има дете. Но това е разбираемо, ако е била принудена от Зейн да даде бебето за осиновяване.
	— Това определено би обяснило някои неща — съгласи се Кабът. — Все още остава интересният въпрос как Флеминг е открил истината за своя биологичен баща.
	Вирджиния се замисли за миг.
	— Значи, той мисли, че получава съобщения от Куинтън Зейн. Кажи ми нещо повече за това.
	— Казах ти всичко, което знам. Единственото нещо, за което съм сигурен, е, че Зейн не изпраща съобщения на Тъкър Флеминг.
	— Наистина ли? Защо си толкова сигурен?
	— Той е прекалено умен, за да рискува да се разкрие, изпращайки съобщения за изчезнало наследство на син, когото дори не е виждал.
	— Не бъди толкова сигурен. В края на краищата, ако Тъкър Флеминг наистина е негов син…
	— Флеминг може наистина да е син на Зейн — каза Кабът. — Но Зейн е типичен социопат. Не го е грижа изобщо за никого, включително за собствения му наследник.
	— Освен ако не смята, че може да използва Флеминг като троянски кон, за да намери парите, които майките ни са скрили преди толкова години — каза Вирджиния.
	— Не мисля така. Тъкър Флеминг е типичен пример на бомба със закъснител. Не мисля, че един хладнокръвен стратег като Куинтън Зейн би искал да поеме риска, опитвайки се да го манипулира, за да изпълни такава деликатна задача. Флеминг е прекалено непредсказуем и импулсивен.
	— Може би Зейн е приел, че няма друг избор, и се е възползвал от единствената възможност.
	— Може би, но не ми се струва логично. Аз трябва да продължа да търся.
	— Ние — каза Вирджиния.
	— Какво?
	— _Ние_ ще продължим да търсим.
	Кабът мълча няколко секунди. Тя знаеше, че той влиза в своята зона. Изчакваше го, искаше да го накара да разбере.
	След миг той вдигна ръка и докосна лицето й. Очите му леко грееха.
	— Да — каза той. — Трябва да продължим да търсим.
	— Ако нямаш нищо против, бих искала да си с мен тази вечер — каза тя.
	— Това експеримент ли е?
	— Да.
	— Не е нужно да правиш това, нали знаеш — каза той.
	— Искам да спя с теб — каза тя.
	Хвана го за ръката и го поведе по коридора към спалнята си.


>	Глава 59

	Тъкър Флеминг стоеше в края на частния пристан и наблюдаваше малката лодка, която предпазливо се приближаваше към него. Наближаваше полунощ. Беше облечен с дебело сако, но студеният вятър, идващ от тъмните нощни води на езерото Вашингтон, беше остър като нож.
	Лодката се движеше без светлини, но нощта беше ясна и луната хвърляше сребристи отблясъци върху водата. Тъкър използва фенерче, за да даде знак на човека зад руля, че всичко е чисто.
	Бяха изминали няколко часа от бедствието в къщата край Уолъртън, но той все още беше разтреперан и нервен. Стряскаше се и от най-малкия шум. Не можеше да повярва, че всичко се беше объркало. Той владееше играта, а сега бягаше, грандиозният му проект беше рухнал тотално.
	Поглеждайки назад, той осъзна, че нещата започнаха да се объркват от нощта, когато Хана Брюстър избра смъртта. Това беше повратната точка. Един лош резултат влечеше друг. Днес беше проследен от тийнейджър с телефон и от нископлатен частен детектив.
	Известно време той се беше надявал, че Сътър и хлапето не са се измъкнали от горящата къща. Но не след дълго осъзна, че не е имал късмет. Беше зарязал колата колкото е възможно по-бързо и бе използвал фалшивата лична карта, за да наеме един безличен форд, както правеше при пътуванията си до Лост Айлънд. Сякаш беше преди цял един живот.
	Обмисляше да тръгне към Канада — границата беше на по-малко от три часа и имаше места, където можеше да пресече, без да рискува да бъде засечен от властите. Най-после спря на огромния паркинг на оживен търговски център, където фордът беше само още една кола в морето от превозни средства.
	Влезе в търговския център, купи си кафе от „Старбъкс“ и седна на една маса. Прекара цял час, опитвайки се да измисли план за действие, някакъв блестящ нов ход, който да му позволи да си върне контрола върху играта. Но изглежда, не можеше да мисли ясно. Странни схеми — една от друга по-невероятни — преминаваха хаотично през главата му.
	Най-накрая беше принуден да приеме истината. Оставаше му само един възможен вариант. Последното, което искаше да направи, беше да изпрати код за извънредно положение, но нямаше друг избор. Когато имаш нужда от помощ, ще се обърнеш към единствените хора, на които наистина можеш да се довериш — семейството.
	Бе изпратил кода.
	Отговорът не дойде веднага. Чакането беше мъчително. Не можеше да си поеме дъх и пулсът му беше толкова ускорен, че се чудеше дали няма да направи нещо наистина шантаво, като това да припадне пред магазина на „Нордстром“. Това би било краят. Щеше да се събуди в спешното отделение и някое ченге щеше да го очаква, за да го арестува.
	Вече бе започнал да се пита дали Куинтън Зейн щеше да обърне гръб на сина си, когато дойде съобщението. Изпращаше му адреса на къща на брега на езерото Вашингтон и му нареждаше да чака на частния пристан петнадесет минути преди полунощ. Щеше да го вземе лодка и да го отведе при единствения човек, който можеше да му помогне — баща му.
	Къщата се намираше на уединен участък от крайбрежието. Прозорците й не светеха. В предния двор беше забоден дискретен знак „Продава се“. Татко мислеше за всичко.
	Не бе искал да се срещне със Зейн при такива обстоятелства. Искаше да се появи с парите, които старият беше загубил преди толкова години, искаше да докаже, че е наследил амбицията, таланта и самообладанието на Зейн. Нещо повече, беше решен да успее там, където Зейн се беше провалил. Тази мечта беше унищожена в пламъците на къщата край Уолъртън.
	Но Зейн също не беше успял, напомни си той. Зейн се бе оставил да бъде измамен от хора в собствената му организация — няколко жени, ни повече, ни по-малко. Те са щели да се измъкнат, ако не са били предадени. Зейн си беше отмъстил, но парите отдавна бяха изчезнали.
	_Аз съм толкова добър, колкото си бил и ти някога, Зейн. По дяволите, аз надуших следата на парите, които си загубил, нали? Все още са там някъде. Не изглежда Вирджиния Трой и Сътър да са ги намерили. Ти и аз може да успеем да стигнем до тях първи, ако работим заедно. Ще бъдем страхотен екип._
	_Екип баща и син._
	Хареса му как звучи. Нуждаеше се само от нова самоличност и ново начало. Ако работеха заедно, двамата със Зейн щяха да са неудържими. Щяха да подпалят целия шибан свят.
	Лодката се плъзна и спря на края на пристана. Човекът зад руля се очертаваше като тъмен силует. Тъкър се качи на борда. Беше инструктиран да не задава никакви въпроси. Трябваше да влезе в лодката и да мълчи, докато не пристигне на местоназначението.
	Лодката потегли отначало бавно, после набра скорост. Студеният вятър стана хиляда пъти по-лош. _Няма да е за дълго_, помисли си той. Зачуди се коя от скъпите къщи на езерото принадлежеше на Куинтън Зейн.
	Лодката най-после спря в края на друг пристан в уединено заливче. Човекът, който управляваше лодката, изключи двигателите.
	— Време беше — каза Тъкър. — Адски е студено тук, на водата.
	Човекът излезе от малката рубка. Луната освети пистолета в ръката му.
	Едва тогава Тъкър осъзна, че е направил ужасна грешка.
	— Не — изскимтя той.
	Трескаво се опита да се измъкне от лодката и успя да стъпи с единия крак на пристана.
	Първият изстрел го улучи точно в средата на гърба с такава сила, че го повали по лице върху дъските. Той смътно осъзна, че стрелецът слиза от лодката.
	Последната му съзнателна мисъл беше, че е допуснал да бъде измамен като баща си.
	Изобщо не почувства втория изстрел, този в главата.


>	Глава 60

	Вирджиния се събуди внезапно, което й подсказа, че в обстановката нещо се е променило.
	За миг остана неподвижна, опитвайки се да се ориентира. Не беше сънувала огнения кошмар, нито я тревожеше чувството за нещо неотложно, граничещо с паника.
	Трябваха й няколко секунди, за да разбере, че Кабът не е в леглото до нея. Определено беше шок да осъзнае, че след толкова много години, през които беше спала сама, вече беше свикнала с успокоителното усещане за спящия до нея любовник.
	Не кой да е любовник. Кабът.
	Отвори очи и го видя. Той стоеше до прозореца и гледаше сиянието на нощта. Стройната му силна фигура се очертаваше срещу светлините на града.
	_Започвам да се влюбвам в него._
	Това предизвика силно чувство на изумление. _Значи това е усещането._
	Първият задействал се инстинкт, усъвършенстван през годините на неуспешни връзки, беше да използва логиката, за да охлади чувството на радост и удивление. _Не се увличай толкова. Добре, имаме стари детски спомени и в последните дни преживяхме много заедно. Той ме разбира и приема лошите неща по начин, различен от всеки друг. И аз го разбирам. Вярвам му. И да, наистина, между нас има силно физическо привличане. Това не означава задължително истинското нещо._
	_О, да, означава._
	Тя отметна завивките и погледна часовника. Не беше изненадана да види, че е един и половина сутринта.
	Изправи се и отиде при Кабът до прозореца. Той обгърна с ръка раменете й и я притисна до стройното си, топло тяло. Тя го прегърна през кръста.
	— За какво мислиш?
	— Притеснява ме ситуацията с парите — каза той.
	— Защо? Струва ми се, че има логика в това човек като Тъкър Флеминг да бъде обсебен от нещо, което той смята за свое наследство.
	— Не е това — каза Кабът. — Проблемът е другата следа, свързана с парите.
	Трябваше й секунда, за да разбере какво има предвид.
	— Говориш за слуховете за злоупотреби в „Найт Уоч“? — попита тя.
	— Какви са шансовете да сме се натъкнали на две несвързани финансови измами, които по някакъв начин са се заплели в един и същи случай?
	— Нямам идея. Но ти каза, че непрекъснато стават измами. Това е доста често срещано престъпление.
	— Вярно е, но рядко се стига до насилие. Повечето измамници предпочитат да не бият на очи. Трудно е да се проведе печеливша операция, когато ченгетата задават въпроси за убийство.
	— Какво искаш да кажеш с това?
	— Има връзка между злоупотребите в „Найт Уоч“ и убийството на Хана Брюстър.
	— Обзалагам се, че Тъкър Флеминг е измамникът — каза Вирджиния. — Той е извършвал кражби в „Найт Уоч“, преди да открие връзката си със Зейн. Решил е да присвои и тези пари.
	— Мисля, че си права — каза Кабът. — Но все пак остават още въпроси.
	Тя се обърна и го прегърна.
	— Убеден си, че в това е забъркан и някой друг — каза тя.
	— Личността, която се е представяла за Куинтън Зейн и е изпращала съобщенията на Флеминг.
	— Може би Флеминг наистина халюцинира — предупреди тя.
	— Да. — Кабът обхвана лицето й между дланите си. — Но мисля, че много скоро ще разберем дали още някой е замесен в тази работа.
	— Когато полицаите заловят Флеминг? Това вероятно няма да им отнеме много време. Както каза, той е неконтролируем, а тези хора не могат да не привличат вниманието. Щом го арестуват, ще получим всички отговори.
	— Ако съм прав, Флеминг няма да бъде достатъчно дълго наоколо, за да проговори.
	Тя замълча.
	— Мислиш, че ще избяга?
	— Мисля, че ще се опита, но навярно е завладян от паника. Съмнявам се, че е имал солиден резервен план. Единствената добра новина е, че този, който се опитва да го използва, за да намери парите, също ще бъде отчаян.
	— Защо това да е добра новина?
	— Защото той или тя също ще започне да прави грешки.


>	Глава 61

	Телефонът на Кабът иззвъня точно когато двамата с Вирджиния довършваха закуската си. Той погледна дисплея и почувства прилив на увереност, примесена с предчувствие.
	— Това е Ансън — каза той.
	Вирджиния остави вилицата си и застина в очакване със сериозно изражение.
	— Какво научи? — попита Кабът.
	— Току-що се обади най-добрият ми приятел от полицията в Сиатъл — каза Ансън. — Шварц ми каза, че случаен човек по време на джогинг е открил тялото на Тъкър Флеминг на частен пристан на езерото Вашингтон рано тази сутрин. Къщата е обявена за продан. Собствениците ги няма. Мястото е много уединено. Никой не е чул изстрелите.
	— Изстрелите? Множествено число?
	— Един в гърба и един в главата.
	— Започва да се очертава характерен стил.
	— Можеш да се обзаложиш, нали сме асове сред детективите — каза Ансън.
	— Снощи си мислех някои неща.
	— Имаш ли план?
	— Ще поговоря с някой, който познава всички играчи в този случай; някой, който би имал какво да загуби, ако Тъкър Флеминг бе заловен жив и бе започнал да говори.
	— Кой? — попита Ансън.
	Кабът му каза. После затвори и обясни на Вирджиния какво смята да направи.
	— Идвам с теб — заяви Вирджиния.
	— Идеята не е добра.
	— Ако си прав, ще имаш нужда от мен.


>	Глава 62

	Лоръл Дженър беше по хавлия, когато отвори вратата. Вирджиния видя как първоначалното недоумение се замени с враждебно недоверие.
	— Знам кои сте вие двамата — каза Лоръл. — Джош ме предупреди за вас. Какво търсите тук?
	— Тъкър Флеминг е мъртъв — каза Кабът.
	Лоръл изглеждаше искрено изненадана.
	— Полицията ли го застреля? Разбрах, че е издирван за палеж, отвличане и опит за убийство. След вечерните новини останах с впечатлението, че трябва да е доста луд.
	— Флеминг не е бил ранен, защото е оказал съпротива при арест — каза Кабът. — Бил е застрелян. Намерили са тялото му на един пристан в залив, недалеч оттук.
	— Не разбирам. — Лоръл погледна неспокойно Вирджиния, после и Кабът. — Защо дойдохте тук? Да ми съобщите новината? С Тъкър просто работехме в една и съща компания. Не бяхме близки. За какво става дума?
	— Сама ли сте? — попита Кабът.
	— Да — каза Лоръл. Тя се вцепени от тревога. — Защо питате?
	— Просто искаме да сме сигурни, че сте в безопасност — каза Вирджиния, използвайки гласа, с който успокояваше темпераментните художници. — Бяхме притеснени за вас.
	— Мислите, че съм в опасност? — ахна Лоръл.
	— Може би — каза Вирджиния, — но не по начина, по който си мислите. И за да отговоря на въпросите ви: тук сме, защото смятаме, че убийството на Флеминг е свързано с нашето разследване.
	Лоръл се намръщи.
	— Джош каза, че разследвате смъртта на художник, който е излагал във вашата галерия.
	— Хана Брюстър — каза Вирджиния.
	— Дойдохме тук, да поговорим с вас, защото подозирам, че човекът, който е застрелял Флеминг, може да е нагласил нещата така, че вината за убийството да падне върху вас — каза Кабът. — Ако съм прав, има вероятност да ви арестуват. Времето не е на ваша страна.
	Лоръл затаи дъх.
	— За какво говорите? Вие сте луди и двамата. — Тя понечи да затвори вратата. — Вървете си. Махайте се. Ще се обадя на полицията.
	Кабът вмъкна крака си в процепа на вратата.
	— Преди да го направите, моля да ми отговорите на един въпрос — каза той. — Все още ли имате пистолета, купен по времето, когато сте били притеснена, че бившият ви съпруг може да ви преследва?
	— Откъде знаете?… Да, все още го имам и се кълна, че ще го използвам, ако не си тръгнете веднага — каза Лоръл.
	— Направете ми една услуга — каза Кабът. — Отидете да проверите дали все още е у вас.
	— Какво?
	— Всичко е наред — каза бързо Вирджиния. — Не искаме да ви се случи нищо лошо. Ще изчакаме тук. Просто искаме да сме сигурни, че пистолетът ви не е бил откраднат.
	— Щях да разбера, ако е бил откраднат — каза Лоръл. — Имам алармена система. Сега се махайте оттук. Оставете ме на мира.
	— Моля ви — каза Вирджиния. — Просто се уверете, че все още е у вас. Ако го намерите, ще се извиним и ще се махнем. Имате думата ми.
	Лоръл присви очи.
	— Наистина ли мислите, че пистолетът ми е бил използван за убийството на Тъкър?
	— Може би — каза Кабът. — Флеминг е бил убит по някое време късно снощи. Тялото е открито преди малко. Ако пистолетът ви е откраднат и използван за убийството на Флеминг, ще липсва — освен ако не сте имали посетител късно през нощта?
	— Не. — Лоръл поклати глава. — Бях сама през цялата нощ.
	— В такъв случай убиецът не е имал възможност да върне оръжието, за да може да бъде намерено в дома ви.
	— И двамата сте луди — каза Лоръл. — Не съм поглеждала този пистолет от месеци. Все още е в сейфа за оръжие. Стойте тук. Ще затворя и ще заключа вратата. Ще отворя сейфа. Ако пистолетът липсва, ще ви уведомя. Ако си е там, ще се обадя на полицията и ще им кажа, че сте нахлули незаконно в дома ми и ме заплашвате.
	Кабът учтиво отмести крака си от прага. Лоръл затръшна вратата. Вирджиния чу как плъзна резето на мястото му.
	— Това може би не беше една от най-добрите ни идеи — каза Вирджиния. — Какво ще правим, ако намери пистолета в сейфа?
	— Ще измислим нещо — каза Кабът.
	Малко по-късно Вирджиния чу приглушени стъпки в коридора. Лоръл отключи вратата и ги погледна шокирана.
	— Изчезнал е — прошепна тя. — Онази кучка го е откраднала.
	— За кого говорите? — попита Вирджиния.
	— Кейт Делбридж. — Лоръл поклати глава, разкъсвана между ярост и нещо, граничещо с паника. — Тя е тази, която ви е казала, че притежавам оръжие, нали? Знаех, че ме мрази. Ревнуваше. Но никога не съм мислила, че ще стигне толкова далеч. Да ме натопи за убийство само за да си отмъсти? Тя трябва да е луда.
	— Защо сте толкова сигурна, че Кейт Делбридж е взела пистолета ви? — попита Кабът.
	— Трябва да е тя. Тя беше една от малкото, които знаеха, че купих проклетото нещо. Това беше преди…
	— Преди да започнете връзка с Джош Престън? — тихо довърши Вирджиния. — Когато с Кейт Делбридж все още сте били приятелки?
	— Кейт е убедена, че съм й откраднала Джош. Но не беше така. За него тя беше свалка само за един уикенд. Той се отегчаваше от нея. — Лоръл направи гримаса. — Точно както започна да се отегчава и от мен. Това е неговият модел. Вече мога да го видя. Просто не разбирам защо Кейт би убила Тъкър Флеминг.
	— Не мисля, че тя го е убила — каза Кабът. — Още един въпрос. Чували ли сте някога за Куинтън Зейн и сектата, която е основал преди няколко десетилетия?
	— О, мамка му. — Лоръл потръпна и обви ръце около себе си. — Страхувах се, че това има нещо общо с някогашната секта.


>	Глава 63

	В ясен ден от голямата къща на остров Мърсър се откриваше зашеметяваща гледка към Сиатъл. Но сега тя беше скрита от безлична сива мъгла.
	Кабът почука на предната врата. Нямаше отговор. Не очакваше такъв.
	Той заобиколи къщата по алеята през професионално поддържаните градини и заслиза надолу по покрития с морава склон към частния пристан.
	Елегантна лодка се поклащаше в края на дървения пристан. Джош Престън, облечен в тъмно яке, се намираше в задната част на лодката. Зает да бърше съсредоточено и много внимателно дървения парапет, той не забеляза посетителя си, докато Кабът не стъпи на пристана.
	— Малко почистване, а, Престън? — попита Кабът. — Пръските от кръв винаги са проблем. Летят навсякъде.
	Джош рязко се изправи, стиснал мокрия парцал в едната си ръка.
	— Сътър. Какво, по дяволите, правиш тук?
	Кабът спря в далечния край на пристана.
	— Мисля, че трябва да си поговорим.
	— Ако е за вашето разследване, забрави. Отговорих на въпросите ти. Нямам какво друго да кажа. Както виждаш, в момента съм малко зает.
	— Губиш си времето. Независимо колко ще търкаш тази лодка, ще пропуснеш някои следи от кръвта на Тъкър Флеминг. Криминалистите наистина са добри. Имат нужда от съвсем малка следа и ще могат да те обвинят в убийството.
	Джош го наблюдаваше неподвижен.
	— Нямам представа за какво говориш. Махай се от имота ми, преди да се обадя на ченгетата.
	— Не мисля, че ще им се обадиш, поне докато не изчистиш лодката. Но бях ченге и мога да те уверя, че никога няма да премахнеш всичката кръв. Моят съвет е да потопиш лодката. Това е единственият ти шанс да се отървеш от доказателствата.
	— Говориш безсмислици. Какво е това за кръвта на Флеминг? Да не искаш да ми кажеш, че той е мъртъв?
	— Да, и между другото, изчака прекалено дълго, преди да зададеш този въпрос. Може би ще трябва да реагираш малко по-бързо, когато се появи полицията, за да те разпита за смъртта на още един служител на „Найт Уоч“. А рано или късно те ще дойдат.
	— Ако в полицията смятат, че аз съм убил Флеминг, вече щяха да са тук. Вместо това се оказва, че говоря с теб. Как така?
	— Ти знаеш защо. Аз съм тук, за да говорим делово. Знам, че си убил Флеминг и си планирал да хвърлиш вината на Лоръл Дженър. Може би, при други обстоятелства, би я стоварил върху Кейт Делбридж. Но тя напусна града, така че си бил принуден да използваш Лоръл.
	— Това са пълни глупости. Не можеш да докажеш нищо.
	— Може би не всичко, но и не е нужно да го правя. Трябва само да дам основание на полицаите да подозират, че ти си убиецът. Виж, знам как мислят ченгетата. Те харесват основните положения — мотив, възможности и оръжието, най-вече с пръстови отпечатъци и следи от нагар.
	— Ти нямаш нищо от тези неща, но ще ми бъде интересно да чуя точно какво си мислиш, че имаш.
	— Сигурно. Нека започнем с мотива. Фирмата ти е загазила. Профукал си първия транш от рисковия капитал преди месеци и имаш нужда от още. Но преди известно време си разбрал, че някой от твоя персонал те краде. Не можеш да търсиш повече пари, докато не спреш изтичането. Но отчаяно се стараеш да запазиш в тайна финансовото положение, доколкото е възможно. Слуховете за злоупотреби биха унищожили шансовете ти да привлечеш нови пари. Не се осмеляваш да наемеш външна фирма за киберсигурност. Има голяма вероятност да изтече информация към финансовата преса. Така че се захващаш сам да откриеш измамника. В края на краищата самият ти някога си бил едно от най-великите момчета чудо в света на технологиите.
	— За твоя информация, все още съм адски добър.
	— Не се съмнявам — каза Кабът. — Провеждаш тайно разследване на своите служители. Докато се промъкваш в живота им онлайн, не намираш измамника, но откриваш, че Тъкър Флеминг е по следите на голямо състояние — парите, които са изчезнали, когато сектата на Куинтън Зейн е била унищожена. Разбрал си, че Флеминг вярва, че е биологичният син на Зейн.
	— Звучи така, сякаш Флеминг е психически неуравновесен.
	— Фактът, че Флеминг е бил обсебен от Зейн и неговата секта, те улесни да го манипулираш, нали? Изпращаш му серия от добре прикрити послания. Накарал си го да мисли, че баща му комуникира с него. Флеминг отчаяно е искал да повярва, че наистина говори с баща си. Смятал си, че можеш просто да си седиш и да оставиш Флеминг да се труди, докато те отведе до изчезналите пари.
	— Звучи така, сякаш си психически неуравновесен като Флеминг.
	— Смятал си да оставиш Флеминг да поеме всички рискове. Планирал си да изчакаш, докато намери парите. Тогава си щял да се намесиш и да вземеш парите. Разбира се, би трябвало да се отървеш от Флеминг в някакъв момент, но това не би било сложно.
	Джош изсумтя гневно.
	— Ти наистина си луд.
	— За твое нещастие, нещата започнаха да се объркват. Това е проблемът, когато се опитваш да контролираш един обсебен човек като Флеминг. Той беше нестабилен и непредсказуем и в крайна сметка прецака всичко. След като подпали онази къща край Уолъртън и се опита да убие един младеж в този процес, ти си разбрал, че трябва да приключиш играта. Ченгетата го търсят. Ако го открият, съществува напълно реален риск да стигнат до теб.
	— Не можеш да докажеш нищо от това.
	Кабът не му обърна внимание.
	— Ти си убил Флеминг някъде късно снощи или рано тази сутрин. Но направи няколко грешки. Вероятно защото си бързал. Една от грешките ти беше да използваш пистолета на Лоръл Дженър. Сигурен съм, че си планирал да го върнеш в сейфа й днес. След това си възнамерявал да се обадиш анонимно на ченгетата.
	— Ще бъда благосклонен и ще приема теорията, че си побъркан. Просто говориш небивалици.
	— Какво ще кажеш да поговорим делово? Звучи ли ти по-разумно?
	— Каква делова работа бих могъл да имам с теб?
	— В началото на тази история аз имах същата цел като теб — каза Кабът. — Мислех, че Вирджиния Трой ще ме отведе до парите, които майка й е скрила преди толкова години. Но не стана, както го планирах. Ти си прав. Всичко това е било една фантазия.
	— Казваш, че парите са изчезнали?
	— Доколкото знам, Кимбърли Трой, с помощта на някои приятели, е успяла да скрие парите в офшорна сметка. Но някой ги е открил — вероятно преди години.
	— Те са изчезнали? — Джош замълча. — Кой ги е открил?
	— Нямам представа. Може би някой от последователите на Куинтън Зейн. По дяволите, може би самият Зейн.
	— Куинтън Зейн е мъртъв.
	— Така казват. Но знаеш как става с тези слухове в интернет. Не мога да вярвам на никой от тях. В крайна сметка парите са изчезнали. Това ме води до теб.
	— Така ли? И как, по дяволите, се случи това?
	— Ти си човекът, който е изпращал съобщения до Флеминг, представяйки се за неговия баща.
	— Глупости.
	— Знам, че си проучил задълбочено историята на сектата на Зейн, за да звучиш автентично.
	Очите на Джош горяха със студена ярост.
	— Откъде знаеш това?
	— Едно от първите неща, които научаваш в моята работа, е, че любовниците винаги знаят един за друг повече, отколкото самите те осъзнават.
	— За Лоръл Дженър ли говориш?
	— Между другото, не й хареса особено, че пистолетът й е бил откраднат и използван за престъпление — каза Кабът. — Изглежда, че няколко пъти те е хващала да търсиш онлайн информация за сектата на Зейн. Но да се върнем към нашата сделка.
	— Каква сделка?
	— Ето моето предложение. Ще мълча за играта ти с Тъкър Флеминг. По дяволите, дори ще ти подхвърля безплатен подарък — той е бил човекът, извършвал злоупотребите, така че сега, когато е мъртъв, „Найт Уоч“ вече няма да бъде източвана. В замяна искам петдесет процента от всичко, което ще получиш при следващия транш финансиране за „Найт Уоч“.
	— Наистина ли вярваш, че можеш да ме изнудваш? — попита тихо Джош.
	— Предпочитам да мисля за това като за сделка.
	— Ти си само един глупав частен детектив, който играе извън своята лига, Сътър. Няма начин да докажеш, че съм мамил Флеминг, да не говорим, че съм го убил.
	— Виж, тук грешиш. Признавам, че не съм вещ в областта на киберсигурността, но имам един стажант — младо момче, какъвто си бил някога ти. Той каза да ти предам, че очевидно скоро не си влизал в Даркнет, за да разшириш познанията си за някои софтуерни и фирмени актуализации за своя телефон. Явно е имало някои проблеми, които не са били коригирани. Няма да се преструвам, че разбрах всички подробности. Знам само, че той успя да ми намери това, от което се нуждая. Телефонът ти не е ли малко бавен напоследък?
	— Блъфираш.
	— Вярвай в това, в което искаш. Ще ти дам малко време да помислиш. Но не чакай дълго. Нямаш никакъв шибан шанс да върнеш пистолета в дома на Лоръл. Тя вече говори с ченгетата. Вероятно им е дала списък на хората, които може да са знаели кода на сейфа й. Този списък ще е много кратък, нали? Ти ще бъдеш пръв в него.
	Лицето на Престън се изкриви от ярост.
	— Прекалено много трудности ми създаваш — каза той. — Приключих с теб.
	Той се пресегна под седалката. Когато се изправи, в ръката му имаше пистолет.
	Но Кабът вече бе сграбчил абордажната кука. Той я завъртя в кръг и я хвърли, когато Престън се опита да се прицели.
	Куката се заби в рамото на Престън точно когато той стреля. Пистолетът изгърмя, звукът отекна в мъглата.
	Престън се беше прицелил в гърдите, но ударът на куката наруши равновесието му и го отклони от целта. Куршумът улучи Кабът в лявата ръка. Ударът го накара да се завърти.
	_Толкова за бронежилетката, която Шварц ми даде назаем_, помисли си той. _Няма такова нещо като перфектен план._
	Престън отново вдигна пистолета, за да стреля. С излязла от строя лява ръка Кабът знаеше, че няма нужната опора и сила, за да хвърли още веднъж куката.
	Той се изправи на крака, сграбчи тежкото навито въже с дясната си ръка и го хвърли към Престън.
	Престън успя да избегне размотаващото се въже, но при това движение загуби равновесие и се опря на едно коляно. Лодката се разклати силно.
	Кабът скочи в нея, преди Престън да успее да се изправи. От тежестта на тялото му и внезапния сблъсък малкият съд се разлюля във водата. Кабът падна, събаряйки Престън.
	— Не мърдай! — изкрещя някой.
	Престън се опита да хвърли пистолета зад борда, но Кабът се просна върху него, използвайки здравата си ръка, за да притисне ръката на Престън с пистолета към дъното на лодката.
	Двама униформени полицаи се появиха в края на пристана. Гледаха надолу в лодката, насочили пистолети.
	— Пусни оръжието — излая един от тях.
	— Майната ти — изсъска Престън.
	Но той отпусна ръката с пистолета. Един от полицаите се качи в лодката, за да вземе оръжието.
	— Внимавай с пистолета — каза Кабът. — Откраднат е. Сигурен съм, че това е оръжието, използвано за убийството на Тъкър Флеминг.
	Ансън дотича през ливадата. Придружаваше го млад мъж в цивилни дрехи, който държеше пистолет в едната си ръка и значка — в другата.
	Шварц погледна нарастващото петно върху якето на Кабът.
	— Толкова за ползата от жилетката.
	— Да — каза Кабът. Внезапно осъзна вледеняването и пламналия огън в горната част на ранената си ръка. — Същото ми хрумна и на мен.
	— Медиците са на път — каза Шварц.
	Полицаите сложиха белезници на Престън и го издърпаха на пристана. Ансън помогна на Кабът да излезе от лодката.
	— Седни — заповяда Ансън.
	Започна да сваля якето му. Кабът изстена.
	— По-леко — каза той. — Боли.
	— Обзалагам се — отвърна Ансън.
	Той смъкна якето и притисна с ръката си кървящата рана.
	— Вирджиния няма да хареса това — каза Ансън. — Струва ми се, че си спомням как я увери, че големият ти план да се изправиш срещу Престън е напълно безопасен, защото ще носиш жилетка.
	— Кажи ми истината, Ансън. Мислиш ли, че този малък инцидент ще навреди на моя имидж като страхотен частен детектив?
	— Няма да го подобри с нищо — каза Ансън. — За твой късмет, Вирджиния е забелязала, че имаш други качества.
	Кабът осъзна, че тази мисъл много го радва.
	— Прав си. Късметлия съм. И все пак това няма да й хареса.
	— Не — каза Ансън. — Няма.


>	Глава 64

	— Вие изиграхте Джош Престън, нали? — попита Вирджиния. — Накарал си го да повярва, че Ксавиер е хакнал телефона му и е намерил доказателство, че Престън е изпращал съобщенията до Тъкър Флеминг.
	Те седяха в хола й. Ансън беше до прозореца. Кабът, с превързана лява ръка, се беше проснал на дивана. Вирджиния смяташе, че изглежда изтощен, но знаеше, че той няма намерение да спи — все още не. Даваше му постоянно топла супа и билков чай, но усещаше идващите от него вибрации, породени от директния сблъсък.
	Тя самата продължаваше да осмисля станалото. Беше пристигнала в спешното отделение, преди да имат възможността да се отърват от окървавените дрехи на Кабът. Знаеше, че това, което преживя при тази гледка, ще се връща в сънищата й.
	— Престън си мислеше, че е най-умният, но беше притеснен, защото наскоро беше убил човек и беше изненадан при опит да унищожи доказателствата — каза Кабът. — При тези обстоятелства не беше трудно да го накарам да повярва, че някой му е хакнал телефона.
	Ансън се извърна от прозореца.
	— Номерът да изиграеш някого е да разкажеш една добра история, която да въздейства на надеждите или страховете на човека, към когото е насочена. В нея трябва да има достатъчно истина, за да може да я усети като реална.
	— Това си е вид изкуство — каза Вирджиния.
	Ансън погледна Кабът.
	— Никога не съм го възприемал така, но да, просто друг вид изкуство.


>	Глава 65

	На следващата сутрин Рийд Стивънс се облегна назад на стола си, опря лакти и събра върховете на пръстите си.
	— Младият Ксавиер е прав — каза той. — Някой или може би няколко души от семейство Кенингтън се опитват да те прецакат.
	Кабът спря да крачи из кабинета и се извърна към гледката през прозореца. Стивънс беше специалист по търговско право. Неговата фирма не беше свързана с нито една от големите национални организации. Вместо това той обслужваше малки местни компании и стартиращи фирми.
	— И Ансън, и Ксавиер ме предупредиха, че вероятно има някаква уловка — каза Кабът.
	— Този документ, който искат да подпишеш, е пълен с юридическа мъгла, но в него има достатъчно, за да ме направи подозрителен — продължи Рийд. — Говорих с някои познати в Сан Франциско. Очевидно дядо ти е бил колоритна фигура в света на бизнеса, както обичат да казват хората. В резултат на това между бившите му съпруги и многобройните потомци има много разправии. Това означава, че има също и много слухове, както и изтичане на информация относно условията на наследството. От това, което можах да установя, ти имаш право на дела на майка си в компанията. С документа, който ми донесе, се прави опит да те накарат да подпишеш, че се отказваш от наследствените си права.
	Кабът се обърна изненадан.
	— Бяха ми казали, че дядо ми се е отрекъл от дъщеря си, след като тя се омъжила за баща ми.
	— Очевидно е променил мнението си в крайна сметка. — Рийд се наведе напред и почука върху документа. — Това е сложно и бих казал, доста умно направено. Най-важното обаче е, че ако подпишеш този документ и вземеш двадесет и петте хиляди, ти се отказваш от основния си интерес в бизнес империята на Кенингтън, който струва дяволски повече от двадесет и пет бона. Всъщност ще се откажеш от милиони.
	— Какво ще стане с дела на майка ми в компанията, ако подпиша този документ?
	— Ще отиде у бащата на Ксавиер — вуйчо ти, Емерсън Кенингтън.
	— Който е на път да се ожени за Съпруга номер три?
	— Емерсън Кенингтън има син и дъщеря от първия си брак; и друг син — Ксавиер, и дъщеря Ана от втория си брак. Следващата госпожа Кенингтън несъмнено работи зад кулисите, за да си гарантира, че тя и нейните бъдещи потомци ще получат част от компанията, просто в случай че и тя бъде изоставена.
	— А майката на Ксавиер?
	— В Сан Франциско не е тайна, че съгласно условията на предбрачния договор тя получава хубав апартамент, в който може да живее, стига да може да си плаща таксите и режийните разходи. При тези обстоятелства това изглежда малко вероятно. Тя ще получи някакви пари, ако продаде апартамента, разбира се, но това е всичко.
	— Ами Ксавиер и сестра му?
	— Трудно е да се каже. Сигурен съм, че Кенингтън ще бъде задължен да плаща разходите им за колеж, но извън това няма никакви гаранции. Подозирам, че наследството на младия Ксавиер зависи от това какво влияние ще има следващата госпожа Кенингтън върху съпруга си. Фактът, че тя е избегнала подписването на предбрачно споразумение, показва, че притежава талант за стратег. Каквото и да се случи, тя ще спечели много.
	— Какви възможности имам аз?
	— Имаш две възможности. Можеш да приемеш дела на майка си в „Кенингтън Интернешънъл“ или да отхвърлиш правото си на дял в компанията в замяна на двадесет и пет хиляди долара.
	Кабът обмисли това за кратко.
	— Може би има и трета опция.
	— Слушам те.


>	Глава 66
	— Не разбирам — каза Джон Бърли. Той изглеждаше дълбоко обиден и леко объркан. — Защо настоявахте Ксавиер и родителите му да присъстват на тази среща? Този въпрос не ги засяга. И няма нужда от всички тези непознати. Това трябваше да бъде лична делова среща между вас и мен.
	Кабът огледа групата, която се беше събрала в приемната на „Кътлър, Сътър и Салинас“. Вирджиния се беше облегнала на края на бюрото на Ансън, скръстила ръце. Ансън седеше на стола си зад бюрото.
	Майката на Ксавиер, Мелиса, беше приседнала напрегната на един от двата стола за клиенти. Всички останали, включително Бърли, Рийд Стивънс, Ксавиер, Емерсън Кенингтън и Кабът, стояха прави.
	— Нека да поясня — каза Кабът. — Вирджиния, Ансън и адвокатът ми, мистър Стивънс, присъстват, защото искам повече свидетели. Що се отнася до Ксавиер и родителите му, това ги засяга, затова реших, че трябва да присъстват.
	— Мислех, че сте съгласен да подпишете документите, които ви изпратих — твърдо каза Бърли.
	— Не, съгласих се да ги прегледам — каза Кабът. — И естествено, ги показах на моя адвокат.
	Рийд Стивънс учтиво прочисти гърлото си.
	— Това съм аз.
	— Разбирам — стисна зъби Бърли. Но той отвори куфарчето си и извади една папка. — Тогава можем да продължим тази среща. Имам четири копия от споразумението, които трябва да подпишете, мистър Сътър. Двама от присъстващите могат да бъдат свидетели. Имам подписан чек за вече договорената сума.
	Той вдигна чека.
	— Това наглед е една много добра помощ — каза Кабът. — Но няма договорена сума. Вие направихте оферта. След подобаващо разглеждане реших да не я приема.
	Ксавиер изсумтя в знак на одобрение.
	— Казах ти, че ще се опитат да те прецакат.
	— Да, ти спомена това — каза Кабът. — И адвокатът ми го потвърди.
	Емерсън Кенингтън изгледа злобно Кабът.
	— Каква игра се опитваш да играеш, Сътър? Каквато и да е, гарантирам ти, че ще се боря с теб на всяка крачка.
	Рийд го погледна.
	— Получих уверения, че условията на завещанието на мистър Кенингтън са съвсем ясни. Моят клиент, Кабът Сътър, трябва да наследи дела на майка си в „Кенингтън Интернешънъл“.
	— Направихме сериозно предложение да изкупим акциите на Кабът Сътър в бизнеса — каза мазно Бърли. — Разбира се, има възможност за преговори. Каква сума имате предвид, мистър Сътър?
	— Не съм много по преговорите — каза Кабът. — Но съм готов да сключа сделка.
	— Посочете цена — каза Бърли спокойно.
	— Помолих господин Стивънс да изготви документ, с който половината от моите акции в бизнеса се прехвърлят на Ксавиер, сестра му и другите ми братовчеди. Тези акции ще бъдат поделени по равно между тях. Естествено, Мелиса Кенингтън ще държи акциите на Ксавиер и сестра му и ще ги управлява като пълномощник, докато децата не навършат двадесет и една години. Възнамерявам да подпиша документа днес пред всички вас. — Той се усмихна на Бърли. — Така ще има много свидетели.
	Присъстващите изглеждаха зашеметени от новината, с изключение на Вирджиния, Ансън и Рийд.
	Емерсън Кенингтън се съвзе пръв.
	— Не можеш да направиш това — заекна той, пръскайки слюнки. — Тези акции трябваше да бъдат за мен преди всичко. Баща ми никога не е искал да ги остави на Джаклин. Той я махна от завещанието си в деня, когато тя избяга с баща ти.
	— И по-късно, в даден момент, той е включил Кабът в завещанието — каза Рийд. — Нещо повече, той го е направил под формата на поверителен фонд, който е конструиран много добре. Можете да се борите с нас, ако искате, но аз съм уверен, че мистър Бърли ще ви каже простата истина — завещанията биват нарушавани постоянно, но е почти невъзможно да се разруши надеждно защитен поверителен фонд.
	— Не е нужно да правиш това — каза Мелиса Кенингтън на Кабът. Тя поклати глава и сключи ръце. — Всъщност не бива да го правиш. Майка ти би искала да наследиш всичките й акции от „Кенингтън Интернешънъл“.
	— Мама е права — каза Ксавиер. Той скочи на крака. — Не трябва да даваш на мен и другите своите акции. Не е честно.
	Кабът продължи:
	— Оказа се, че майка ми е била част от малка група жени, които са оставили на мен и на другите оцелели деца от сектата на Зейн значително наследство. Явно майка ми е наследила таланта на семейство Кенингтън за боравене с пари. Ако беше жива, вероятно щеше да управлява „Кенингтън Интернешънъл“ днес. Повярвай ми, когато ти казвам, че няма да гладувам.
	Не бяха намерили голямо богатство в офшорната сметка — не и по стандартите на семейство Кенингтън — и то щеше да бъде разделено на осем части сред порасналите деца от сектата, но това все пак означаваше една хубава кръгла сума с много нули накрая за всеки от тях.
	— Трябва да обсъдим това по-подробно — бързо каза Бърли. — Съществуват уважителни причини. Навярно сте наясно, че Емерсън Кенингтън и Мелиса Кенингтън понастоящем са в процес на разтрогване на брака си. Ситуацията е сложна.
	— Да, чух за развода — каза Кабът. — Нещата може да загрубеят. Но за щастие на всички ни, няма нищо сложно в документа, който моят адвокат е подготвил да подпиша.
	— Нека да поговорим за това — каза Емерсън Кенингтън.
	— За какво да говорим? Имам пълното право да дам финансов подарък на моите братовчеди. По този начин, ако следващата ти съпруга те обере до шушка, както май всички мислят, че ще стане, няма да се наложи да се притесняваш за Ксавиер и другите си деца. Те ще бъдат защитени. Приеми го като изгодна ситуация.
	— Имам сериозното намерение да се погрижа за собствените си деца, по дяволите. — Емерсън хвърли бърз поглед на Ксавиер. — Ясно обясних това на Мелиса и нейния адвокат.
	— Сигурен съм, че имаш прекрасни намерения — каза Кабът. — Но очевидно не си готов да представиш тези намерения в писмен вид.
	— Това е въпрос, който трябва да разрешим двамата с Мелиса.
	— Има много неща, които двамата с Мелиса трябва да уточните — каза Кабът. — Но това е начинът да не остане никакво съмнение, че Ксавиер и неговите братя и сестри ще получат дял от компанията.
	Рийд отвори куфарчето си, извади папка и я подаде на Кабът.
	— Сигурен ли си, че искаш да направиш това?
	— Абсолютно сигурен — каза Кабът. Той погледна Ксавиер и му намигна. — Никога не казвайте, че не мога да направя семейна драма, както и останалите Кенингтън.
	Ксавиер направи гримаса.
	— Предполагам, че наистина бях трън в задника за теб.
	— Няма нищо — каза Кабът. — Ти си от семейството.


>	Глава 67

	Три дни преди изложбата Вирджиния и Джесика бяха във вътрешната стая и решаваха окончателно кои предмети и картини да покажат.
	— И последно, няма да включа стъклените преспапиета в експозицията — каза Вирджиния. — Съгласна съм, че те правят чудеса, когато става въпрос за привличане на клиенти от улицата, но това е много сериозна изложба за много сериозни колекционери. Ако разглеждаме преспапиетата като сериозно изкуство, сериозните колекционери ще изпаднат в недоумение.
	— Може би ще си помислят, че това е една очарователна оригинална концепция — каза Джесика. — Нали разбираш — начин да се омекоти елитаризмът в света на изкуството.
	— Не се заблуждавай. Сериозните колекционери обичат елитаризма в света на изкуството. Те преуспяват благодарение на него.
	Джесика леко изсумтя.
	— Може би трябва да отпечатаме табелки с имената и с думите „Вие сте специален“ за всеки гост.
	Вирджиния се усмихна.
	— Това е идея.
	Тя скръсти ръце и се разходи из стаята, като оглеждаше за последен път предметите и картините, които беше избрала. Спря пред една стъклена купа.
	— Ще ти кажа нещо. Без преспапиета, но ще добавя стъклото от Билингс. Така доволна ли ще си?
	Джесика се зарадва.
	— Обичам този експонат. Под подходящо осветление изглежда като разтопено злато.
	— Светлината оживява стъклените произведения — каза Вирджиния. Тя погледна новия си телефон. — Минава пет. Време е да се прибираш у дома.
	Джесика взе якето и чантата си и се отправи към входната врата.
	— Имаме чудесни предмети. Едва чакам нашите клиенти да ги видят. Те ще бъдат абсолютно удивени.
	— Надявам се. Ще се видим утре сутринта.
	Джесика спря пред вратата.
	— Как е Кабът?
	— Той е добре, благодаря — каза Вирджиния. — Раната му зараства бързо. В момента двамата с Ансън довършват някои неща по случая.
	Не виждаше никаква причина да спомене, че Кабът и Ансън започнаха да работят по дневника на Абигейл Уоткинс. Джесика знаеше много за неотдавнашните събития, но тя не беше член на Клуба на конспирацията „Зейн“, както Ансън го наричаше. _Семейни тайни_, каза си Вирджиния.
	Джесика излезе навън в дъждовния следобед. Вирджиния изчака вратата да се затвори. После отново започна да обикаля, опитвайки се да види предметите и картините, които бе избрала, през очите на сериозните колекционери и художници.
	Когато най-сетне се успокои, че е взела правилните решения, тръгна за якето си, което висеше на закачалка на стената. Време беше да се прибере вкъщи. Двамата с Кабът планираха да се срещнат с Ансън за вечеря. Тя нямаше търпение да чуе какво са узнали двамата мъже от дневника на Абигейл Уоткинс.
	Погледна към вратата на голямата стая, в която бяха картините на Хана. Размишляваше върху идеята да изложи картина от поредицата _Видения_ с етикет „Не се продава“.
	_Ти направи всичко, което можеше, за да ме защитиш, Хана. Нямаш вина, че миналото не остава погребано. Ти ми изпрати предупреждение, което вероятно ми спаси живота._
	_Ако не беше снимката на последната картина на Хана, никога нямаше да разбера, че съм в опасност_, помисли си Вирджиния. Нямаше да потърси Ансън Салинас. Нямаше да срещне Кабът.
	_Може би никога нямаше да позная радостта от това да си влюбен._
	_Да_, реши тя. Щеше да изложи една картина от поредицата _Видения_ в знак на почит към смелата, емоционално наранена художничка, която бе полетяла към смъртта в отчаяни усилия да спази обещанието си пред приятелка, загинала преди двадесет и две години.
	Тя остави якето и чантата си, взе ключа от бюрото и отвори вратата на хранилището. Мислено се стегна, както винаги, когато влизаше в малкото преддверие на собствения си ад, и щракна ключа за осветлението.
	Тръгна по пътеката между картините, като сваляше един по един калъфите, покриващи всяка от тях.
	Огнените картини от серията _Видения_ оживяха около нея. Липсваше единствено последната картина на Хана, тази, която беше изгоряла в хижата й. Вирджиния си отбеляза да даде снимката да бъде отпечатана и сложена в рамка. Това щеше да завърши серията.
	Тя спря в най-отдалечения край на хранилището, където двата покрити портрета на Абигейл Уоткинс стояха до стената. Всеки беше ясно маркиран: _Не се продава. Клиентът може да се обади._
	Много от въпросите, свързани с миналото, бяха получили отговори през последните няколко дни, помисли си тя, но един остана.
	_Защо портретите на Абигейл Уоткинс са два, Хана? Ти каза, че Абигейл те е помолила да ги нарисуваш, а след това ми каза да ги пазя, ако някой дойде да ги потърси._
	Но никой не се беше появил.
	Тръпка на подозрение премина през Вирджиния. Дали Абигейл в края на живота си не е живяла с фантазията, че някой ден Куинтън Зейн ще я потърси? Но това обяснение не й се струваше правдоподобно. Подобно на Хана, Абигейл изпитваше ужас при мисълта за Зейн.
	Това, което й се струваше правдоподобно, беше друг вид фантазия — мечтата на една майка, принудена да се откаже от бебето си при раждането.
	— Надявала си се някой ден Тъкър да те потърси, нали, Абигейл?
	Но това също не се беше случило. Вместо това Тъкър беше обсебен от баща си, когото изобщо не познаваше. Беше по-добре, че Абигейл умря с мечтата си. Сърцето й щеше да бъде разбито, ако беше научила истината — че синът й е побъркан убиец.
	Освен ако…
	Защо два портрета?
	Леденостудена тревожна тръпка премина през нея. Няколко ужасни мига тя се опитваше да намери разумни доводи да се успокои. _Не позволявай на въображението си да поеме контрол._
	Но заключението беше неизбежно. Ако двата портрета не бяха направени за някогашния й любим, който я беше предал, или за отдавна изгубения син, имаше и друго възможно обяснение.
	Имаше само един начин да се увери. Тя излезе от хранилището с намерението да вземе телефона от чантата си.
	Но вратата към алеята се отвори рязко и вътре нахлу студен и влажен въздух, а също и Джесика, която я гледаше втренчено с ужасени очи.
	Изненадана, Вирджиния спря по средата на вътрешната стая.
	— Джесика? Какво е станало?
	— Съжалявам — прошепна Джесика.
	Тя се препъна и направи няколко крачки. Не по собствена воля, осъзна Вирджиния. Джесика беше изблъскана в стаята.
	Кейт Делбридж влезе през вратата. Държеше пистолет с двете си ръце.
	— Не мърдайте — каза Кейт и затвори с ритник вратата към алеята.
	Тя държеше цевта на пистолета насочена към главата на Джесика, но изцяло се беше съсредоточила върху Вирджиния.
	— Всичко се обърка заради теб — каза Кейт. — _Всяко шибано нещо._ Но сега ще си платиш.


>	Глава 68

	— И да ме убиеш, това няма да върне брат ти — каза Вирджиния. — Освен това не съм го застреляла аз. Джош Престън е отговорен за смъртта на Тъкър. Или не си обърнала внимание на новините?
	Кейт замря.
	— Ти знаеш?
	— Че двамата с Тъкър сте двуяйчни близнаци? Мина ми мисълта, че може би бебетата, дадени за осиновяване, са били две.
	— Никой не се досещаше — каза Кейт. — Двуяйчните близнаци си приличат не повече от обикновените братя и сестри. Тъкър беше наследил външността на копелето. Аз — ума му.
	Телефонът на Вирджиния иззвъня глухо, защото беше в чантата й.
	— Нека звъни — каза Кейт през стиснати зъби. — И да поясня, двамата с Тъкър не сме били дадени за осиновяване. Роуз Гилбърт ни е продала нелегално. Нещо повече, тя е направила сделката с две различни двойки. Двамата с Тъкър дори не знаехме един за друг допреди няколко години.
	— Как се намерихте с Тъкър?
	— Малко преди да умре, жената, отгледала Тъкър, му казала истината. Казала, че две бебета се предлагали за продажба, но тя можела да си позволи само едно. Разполагала с достатъчно информация, за да насочи Тъкър в правилната посока. Той дойде да ме търси, след като научил истината.
	— Искал е да познава сестра си.
	— Не, просто беше любопитен да види дали ще проявя интерес да започнем бизнес заедно. Предполагаше, че може да има доверие на член от семейството. Той вече извършваше дребни измами онлайн. Научи ме на триковете. Бяхме добър отбор. „Найт Уоч“ щеше да бъде нашият голям удар.
	— Двамата с Тъкър сте тези, които са извършвали злоупотребите, нали?
	— Източихме много пари от тази компания и се готвехме да прекратим операцията и да продължим нататък. Джош Престън беше по следите ни.
	— Той ли се опита да те прегази с колата през нощта, когато се срещна с мен и Кабът?
	— Не, това беше Тъкър, и той не се целеше в мен — каза Кейт.
	— Опита се да убие Кабът. Да го направи така, че да прилича на злополука.
	— Казах на Тъкър, че това е рискована идея, но той беше прав. Ако беше успял, щеше да е лесно решение поне на един от нашите проблеми, така че се съгласих. Но Тъкър прецака нещата, както обикновено. Когато всичко се обърка, аз се опитах да ви насоча към Лоръл.
	— Кога Роуз Гилбърт се появи отново в живота ви?
	— През декември тя неочаквано се свързала с Тъкър и му разказала истината за нашите родители — каза Кейт. — Изглежда, че скъпата ни леля Роуз ни е наблюдавала зорко, просто в случай че бихме могли да се окажем полезни някой ден.
	— Тя е изчакала майка ви да умре, преди да се свърже с вас?
	— Нямала е причина да ни се обади, преди Абигейл Уоткинс да умре. Тя нямаше нужда от нас. Но знаеше, че е единственият законен наследник на Уоткинс, защото благодарение на нея няма документи, че Абигейл е родила, нито за осиновяването. Роуз нямаше намерение да стопанисва пансиона, но се втурна към Лост Айлънд, за да получи собствеността, смятайки, че може да спечели пари, ако продаде къщата.
	— Намерила е дневника — каза Вирджиния.
	— Този дневник промени всичко. Роуз ни се обади, защото беше стигнала до заключението, че има нужда от помощ за намирането на липсващите пари. С Тъкър се съгласихме, защото изглеждаше, че някъде там има едно богатство, което ни принадлежи.
	— Трябваше само да го намерите. Но тогава нещата се усложниха, нали?
	— Разбрахме, че Хана Брюстър знае ключа и къде е скрит, но тя беше луда. На Роуз й хрумна идеята да използва Тъкър, за да убеди Брюстър, че Куинтън Зейн все още е жив. Изглежда, че Тъкър приличаше много на копелето в онези дни. Брюстър изпаднала в паника, когато го видяла. Наистина вярвала, че Зейн се е завърнал от отвъдното. Роуз и Тъкър бяха сигурни, че могат да я контролират, но прецакаха нещата.
	— Те отидоха твърде далеч, нали? Хана е предпочела смъртта, вместо да рискува да попадне под контрола на Зейн.
	— Аз бях тази, която разбра, че ти си единствената ни надежда да намерим липсващите пари — каза Кейт. Оръжието леко трепна в ръцете й. — Според дневника майка ти е дала ключа на теб. Но Абигейл Уоткинс не описва ключа в дневника си. Нямахме представа какво търсим. А ти, глупава жено, дори не знаеше, че го имаш.
	— Хана никога не ми е казала истината, защото е смятала, че това ще ме изложи на опасност.
	— Тъкър накара Роуз да му даде дневника — каза Кейт. — Тогава леко откачи. Беше обсебен от всичко, свързано с Куинтън Зейн. Искаше да намери изчезналите пари, за да докаже, че е толкова гениален, колкото и Зейн.
	— Джош Престън открил тази мания и се престорил, че е Зейн.
	— Тъкър винаги е бил малко нестабилен, но когато повярва, че скъпият ни стар татко е жив и контактува с него, брат ми излезе от релсите — каза Кейт. — Все пак, той беше умен, що се отнася до технологиите. Дори успя да влезе в профила ти чрез компютъра ти, а компютърът ти е свързан с телефона ти през облак. Той не само инсталира приложение за проследяване. Той можеше да вижда някои от съобщенията ти и електронната ти поща.
	— Кой от вас стреля по Кабът в онзи ден, когато отидохме заедно до къщата?
	— Аз. Аз разбрах, че Сътър ще бъде огромен проблем за нас. Тъкър взе пистолета на Сандра Портър в нощта, когато я убих, но изобщо не си направи труда да се научи как да го използва.
	— Но пък той обичаше огъня, нали?
	— О, да. Той беше истински пироман.
	— Ти си застреляла Сандра Портър.
	— Знаех, че тя преследва Тъкър, така че аз я проследих онази нощ. Когато я видях да влиза в галерията ти, разбрах, че трябва да се отървем от нея. Тя беше разкрила злоупотребите, разбираш ли. Всъщност имаше дързостта да се опита да изнудва Тъкър. Той наистина откачи, след като се отървах от нея.
	— Ти си застреляла и Роуз Гилбърт.
	Кейт изсумтя тихо.
	— Имахме дневника. Нямахме нужда от нея. Защо да делим парите на три? Когато ти направи резервация за фериботите онлайн, разбрахме, че двамата със Сътър сте се отправили към Лост Айлънд. С Тъкър решихме, че трябва да се отървем и от двама ви. Очевидно не знаехте нищо повече от това, което знаехме и ние. Решихме, че може да имаме по-голям шанс да намерим парите, ако и двамата сте извън играта. Аз съм израснала край водата. Мога да управлявам лодка. В онази сутрин използвахме лодка, за да стигнем до Лост Айлънд преди пристигането на ферибота. Погрижихме се за Роуз. Тъкър зареди с експлозиви къщата, а после чакахме двамата със Сътър да се появите. Смятахме, че местните хора ще го приемат просто като удар на наркодилъри.
	— Но нещата се объркаха. Отново.
	— Нищо не излезе — повиши глас Кейт. — Всичко се обърка заради теб и този проклет Кабът Сътър. Но това е краят.
	— Сега рискуваш всичко за едно отмъщение?
	— Само това остана — каза Кейт.
	— Ще ме убиеш и после ще изчезнеш, така ли?
	Кейт изкриви уста в мрачна усмивка.
	— Готова съм да преговарям. Дай ми ключа за моето наследство и ще си помисля дали да не оставя теб и твоята много полезна служителка да живеете.
	— Но защо би направила това?
	— Защото няма нужда да те убивам. Ще изчезна много успешно, нали разбираш. Имам голяма практика. Всъщност по-добре да не те убивам. Труповете винаги са проблем. Дай ми ключа за парите и да приключваме.
	Вероятно това не беше подходящият момент да каже на Кейт, че е слаб лъжец, помисли си Вирджиния.
	— Ще направя нещо по-добро — каза тя. — Ще оставя майка ти да ти даде ключа за парите.
	Кейт се втренчи в нея, зяпнала от изненада. След секунда или две тя успя да се овладее.
	— За какво говориш? — изсъска тя.
	— Този следобед най-накрая ми хрумна, че майка ти е имала ключа през цялото време. Той е в портретите, нарисувани от Хана Брюстър. Щях да ги разгледам по-отблизо, когато се появихте с Джесика.
	— Какви портрети?
	— Те са два портрета. Понякога се чудех на това. Защо Хана ще рисува два еднакви портрета на добрата си приятелка? Но сега разбирам. Има един за теб и един за Тъкър. Всеки от тях съдържа част от информацията, необходима за намирането на изчезналите пари. Предполагам, че горката Абигейл е искала да остави нещо на децата, които никога не е видяла. Единственото ценно нещо, което е знаела, са били изчезналите пари на сектата.
	— Лъжеш. Защо ще поръчва портрети за нас, да не говорим да ни остави парите? Тя изобщо не ни е искала. Казала е на Роуз Гилбърт да се отърве от нас. Позволила е на Гилбърт да ни продаде.
	— Мисля, че Куинтън Зейн е накарал Абигейл да ви даде за осиновяване. Направила го е, защото е била изцяло под негов контрол. Роуз, без съмнение, й е обещала, че и двамата ще отидете в любящ дом. Сигурна съм, че Абигейл изобщо не е знаела, че Роуз ви е продала.
	— Глупости.
	Вирджиния си припомни съветите на Ансън как да измамиш някого. _Измисли добра история, с достатъчно истина, за да изглежда реална._
	— Мисля, че дълбоко в себе си Абигейл винаги се е надявала, че някой ден децата й ще я потърсят — каза тя. — Когато беше диагностицирана с рак, тя поръча портретите, така че ако вие с Тъкър някога се появите, задавайки въпроси, да имате нещо от нея — портрет и ключа към парите.
	— Това е трогателна история, но не й вярвам. Ако знаехте за ключа, бихте го използвали, за да вземете парите.
	Вирджиния поклати глава.
	— Казах ти, осъзнах истината едва тази вечер, когато отново разгледах портретите.
	— Лъжеш — каза Кейт.
	Но тя искаше да повярва. Виждаше се в очите й. _Време е да приключим сделката_, помисли си Вирджиния.
	— Виж сама — каза тя и посочи отворената врата на склада. — Двата портрета на Абигейл Уоткинс са там, в края. Майка ви е избродирала истинските ви имена на гоблен за стената, както и името на офшорна банка. На всеки портрет има поредица от номера. Мисля, че заедно ще дадат ключа към номера на сметката. Парите са стояли там през всичките тези години, чакали са някой да ги поиска.
	— Не ти вярвам. — Кейт нервно премести пистолета си. — Дай портрета, върху който казваш, че е моето име.
	— Добре, но той е голям и тежък. Ще ми трябва помощта на Джесика, за да го домъкна тук.
	Кейт се поколеба и след това блъсна напред Джесика.
	— Хайде — заповяда Кейт. — Дайте картината. Ако опитате някакъв номер, ще ви застрелям и двете. Ще бъда много далече, преди някой да дойде да провери.
	Джесика се стегна и насочи вниманието си към Вирджиния.
	— Как искаш да го направим?
	— Вътре няма много място — каза Вирджиния. — Ще вляза първа. Ти ще ме следваш. Можем да изнесем портрета по дължина, ако всяка от нас хване по един край.
	— Добре.
	Вирджиния влезе в хранилището. С един последен нервен поглед към Кейт Джесика я последва.
	Кейт направи няколко крачки към хранилището, спря и надникна вътре. Очите й горяха от странно вълнение.
	Джесика стигна до края на хранилището и спря до Вирджиния. Двете погледнаха покритите портрети.
	— Кой? — попита Джесика.
	— Мисля, че картината вляво е за Мери. — Вирджиния повдигна малко калъфа. — Да, това е.
	— Мери? — попита Кейт. — Тя ме е нарекла Мери?
	— Да — каза Вирджиния. — Тя много ясно е избродирала името, както се вижда от картината. _За моята красива дъщеря, Мери Илейн._
	— Дай да видя картината — каза Кейт. — Донесете я тук. Побързайте.
	Вирджиния пусна калъфа обратно върху картината. Тя погледна Джесика.
	— Първо ти — каза тя. — Аз ще хвана този край.
	Джесика беше озадачена, но част от паниката й бе заместена от надежда. Поне разбра, че следват някакъв план. _Винаги е добре да имаш план_, помисли си Вирджиния, _па макар и слаб_. Планът, който имаше предвид, беше слаб.
	Припомни си тренировките късно през нощта и мантрата, която вървеше с тях. _Всеки предмет наблизо е оръжие._
	Джесика повдигна единия край на картината. Тя нямаше рамка и затова не беше много тежка, но платното беше доста голямо. Вирджиния смяташе, че ще изглежда достатъчно тежка или най-малкото неудобна за носене.
	Тя хвана картината от своя край. Двете с Джесика бавно тръгнаха с портрета надолу по пътеката между картините от серията _Видения_. Колкото повече се приближаваха до входа, толкова повече намаляваше надеждата на Джесика. Тя се промъкна неохотно през вратата. Вирджиния завъртя портрета от своя край под ъгъл, сякаш се опитваше да избегне удара по вратата.
	За няколко критични секунди полезрението на Кейт беше частично ограничено от голямата картина.
	Сграбчила платното с една ръка, Вирджиния се протегна към купчината тежки стъклени преспапиета и взе най-близкото. Беше с размерите на бейзболна топка, но пламтящата в жълто и зелено стъклена сфера беше масивна и тежка. Държеше я скрита зад портрета.
	— Сложете картината долу и свалете калъфа — нареди Кейт.
	Тя все още стискаше здраво пистолета, но вниманието й бе обсебено от картината.
	Вирджиния погледна Джесика.
	— Да го сложим на тази поставка.
	Заедно те извъртяха картината и я поставиха права, опряна в долната страна на масата, за да може Кейт да я разгледа.
	— Добре, Джесика, можеш да я пуснеш от твоя край — каза Вирджиния, — аз я държа.
	Джесика пусна платното. Вирджиния леко й кимна с глава да се отдръпне. Джесика се подчини и се отдалечи от поставката. Кейт като че ли не забеляза. Тя вече беше изцяло фокусирана върху покритата картина.
	— Побързай — каза тя. — Свали калъфа.
	— Защо не го направиш ти? — предложи Вирджиния. — Имам нужда и от двете си ръце, за да държа картината в изправено положение.
	Беше направила всичко възможно да подготви сцената. Сега дойде време за драматичното разкриване. В света на изкуството, както и в много други области на живота, всичко беше в представянето.
	— Имай предвид, че ще видиш майка си такава, както беше през последната година от живота си — продължи тя. — Тя все още беше прекрасна, но много болна. Съобщението, което е оставила за теб, е върху рамкираната бродерия, закачена на стената до стола й. Това е твоето наследство, Кейт. Или трябва да те наричам Мери Илейн?
	Кейт протегна ръка, сграбчи края на калъфа и го дръпна настрани. Тя се втренчи в портрета на Абигейл Уоткинс, очевидно хипнотизирана.
	— Това ли е тя? — попита тя. — Моята родна майка?
	— Да — каза Вирджиния. — Тя беше доста красива.
	Кейт сякаш се отърси от някаква емоция, която не знаеше как да изрази. Челюстта й се стегна.
	— Изглежда слаба. Нищо чудно, че Зейн е успял да я манипулира. Къде е бродерията с името на банката и номера на сметката?
	— Отляво. Виждаш ли окачената рамка? Твоето име е в горния край. В по-дребната бродерия се съдържа част от информацията, която ти трябва, за да потърсиш наследството си. Останалото е на втория портрет.
	Кейт се наведе нетърпеливо напред, опитвайки се да разчете шрифта върху бродерията.
	Вирджиния реши, че това е единственият шанс за тях с Джесика. Тя пусна картината, която започна да се накланя напред.
	Кейт изскимтя от ужас. Инстинктивно протегна ръка, за да хване платното, преди да падне на пода.
	Вирджиния замахна с преспапието към главата на Кейт.
	Усетила внезапното движение, Кейт се извъртя, опитвайки да се наведе и да се отдръпне едновременно. Ръката й стисна пистолета. Тя стреля в мига, когато преспапието я удари.
	Гърмежът беше оглушителен. Вирджиния смътно долавяше, че светът е утихнал зловещо и че нещо в кръста от дясната й страна не е наред, но нямаше време да обработи информацията. Не че можеше да мисли рационално, така или иначе. Тя пламтеше в дива, стихийна ярост.
	Сякаш гневът и разочарованието, които се бяха наслоявали в нея през годините на кошмари и паник атаки, се бяха отприщили в този момент на пречистващо насилие.
	Сега отмъщението беше всичко. Вече не се бореше само да защити Джесика и себе си. Искаше да нарани, да накаже и дори да унищожи жената, която бе допринесла за завръщането на цялото тъмно минало в настоящето. Не я интересуваше дали ще умре в битката. Имаше значение само това Кейт Делбридж да умре с нея.
	Преспапието беше попаднало в целта, но тъй като Кейт се беше извъртяла леко в момента на удара, тежката стъклена топка бе ударила главата й само отстрани — достатъчно силно, за да я разкървави и зашемети, но не достатъчно силно, за да я повали.
	Кейт се мъчеше да възстанови равновесието си и да насочи пистолета. Но тогава Вирджиния се нахвърли върху нея. Силният сблъсък повали и двете. Кейт падна отдолу.
	Вирджиния успя да сграбчи с две ръце ръката на Кейт и да я отметне настрани точно когато пистолетът изгърмя за втори път. Кейт изкрещя, когато Вирджиния започна да блъска ръката й в пода отново и отново.
	Кейт изпищя и най-после изпусна оръжието. Пистолетът се плъзна по пода.
	— Взех го! — извика Джесика. — Взех пистолета.
	Някъде се блъсна врата. Вирджиния чу кънтящи по пода стъпки, но не им обърна внимание. Кейт я дереше с нокти и крещеше, изпаднала в паника.
	— _Махнете я от мен! Махнете я! Тя е луда._
	После силни ръце изправиха Вирджиния на крака.
	— Няма нищо — каза Кабът. Той я прегърна здраво през раменете. — Всичко е под контрол. Ти си в безопасност. Джесика е в безопасност. Сега можеш да спреш. Свърши се.
	Вирджиния видя Ансън, който пристъпи, за да поеме Кейт. Той погледна към Джесика.
	— Дайте пистолета на Кабът, а после се обадете на девет-едно-едно — нареди той.
	— Да — ахна Джесика. — Точно така.
	Кабът, прегърнал с една ръка Вирджиния, протегна свободната си ръка, за да вземе пистолета.
	Вирджиния погледна Джесика.
	— Добре ли си? — попита тя.
	— Да — каза Джесика, заета с телефона си. — Добре съм. — Тя се взря във Вирджиния, очите й се разшириха. — Но ти не си.
	— Какво?
	Объркана, Вирджиния погледна надолу. От дясната й страна сивият кашмирен пуловер беше разкъсан. Тъмното мокро петно се уголемяваше с всяка изминала секунда. Тя изведнъж осъзна болката.
	— О — каза тя. Главата й се замая. — О, по дяволите!
	— Мамка му — викна Кабът. — Джесика, кажете на оператора, че се нуждаем от линейка. Веднага.
	— Да — каза Джесика. Тя се вторачи в телефона си.
	Вирджиния смътно осъзнаваше, че Кабът я полага на пода и повдига пуловера й. Джесика коленичи до него и му подаде сгънатата завеса, използвана за покриване на портрета на Абигейл Уоткинс.
	— Ще се оправи ли? — попита Джесика.
	— Да — каза Кабът. Той притисна импровизираната превръзка върху раната. — Ще се оправи.
	По някаква причина Вирджиния намери убедителността на думите му за забавна.
	— Ти май каза, че пистолетите не са много точни — промълви тя.
	— Не и от разстояние — каза Кабът. — Те вършат добра работа, когато целта ти е само на няколко крачки. — Той повиши глас. — Къде, по дяволите, е линейката?
	— Идва — каза Ансън. — Чуваш ли сирената?
	Кабът погледна към Вирджиния.
	— Не смей да припадаш.
	— Никога в живота си не съм припадала — каза Вирджиния.
	— Съсредоточи се върху тази мисъл.
	Вирджиния си помисли, че чува да се отваря врата, нови гласове и суматоха във вътрешната стая.
	Светът започваше да се върти. Вирджиния се запита някак незаинтересовано дали умира. Ако беше така, имаше нещо важно, което трябваше да каже на Кабът.
	— Обичам те — каза тя.
	— Добре е да го знам — каза той. — Защото и аз те обичам.
	— Тази шибана кучка е луда, казвам ви — изкрещя Кейт.
	Кабът погледна надолу към Вирджиния. Очите му блестяха яростно.
	— Трябва просто да я опознаеш — каза той.
	Вирджиния искаше да се засмее, но не можа да събере сили. Светът изчезна.


>	Глава 69

	— Я ни вижте — каза Вирджиния. — Не сме ли двойка велики детективи, а?
	Тя огледа малката група, събрала се в апартамента й, с чувство на дълбока обич.
	Баба й Октавия шеташе в кухнята. Тя вече беше приготвила голяма кана чай и сега правеше сандвичи. Беше късно, а никой от тях не беше вечерял.
	Ансън се беше излегнал на дивана. Кабът се разхождаше из дневната. Вирджиния, облечена в пижама, халат и по чехли, беше настанена в голямото кресло с възглавничка под краката. Въпреки загрижеността на Кабът, раната й беше обявена за чиста и незастрашаваща живота. Бяха я зашили, превързали и изпратили вкъщи с шишенце обезболяващи лекарства и лист с инструкции за грижи за раната.
	С изненада откри непознато задоволство от факта, че има такъв грижовен кръг от роднини и приятели. След стрелбата Кабът изобщо не се отделяше от нея. Ансън бе взел Октавия и я докара в болницата. И тримата бяха останали с нея до момента, в който й позволиха да се прибере.
	Полицаите се отбиха, за да вземат показания. Вирджиния знаеше, че ще има още разпити на следващата сутрин. Галерия „Трой“ отново беше място на престъпление. Джесика я бе утешила с напомнянето, че публичността, без съмнение, ще бъде полезна за бизнеса.
	Вирджиния отпи още една ободряваща глътка чай и погледна Кабът.
	— Какво ви накара двамата с Ансън да дотичате в галерията днес следобед?
	Кабът спря да крачи и я погледна.
	— Дневникът на Абигейл Уоткинс. Двамата с Ансън започнахме да го преглеждаме заедно. Четях на глас, а Ансън нахвърляше бележки в компютъра. Просто се опитвахме да установим основните факти и да си изясним хронологията. Когато стигнахме до това как Абигейл е била принудена да даде близнаците за осиновяване, аз се опитах да ти се обадя. Но бях прехвърлен към гласовата поща. Да кажем, че имах лошо предчувствие в този момент. Двамата с Ансън се качихме на колата и дойдохме да видим какво става.
	Ансън изсумтя.
	— Както се оказа, вие с Джесика вече бяхте овладели ситуацията, когато пристигнахме. Истина ли е тази история, която си разказала на Делбридж? Има ли някаква скрита информация в бродерията, която се вижда на портретите?
	— Не — каза Вирджиния. — Измислих го.
	Ансън кимна.
	— Ти измами професионален измамник. Добра работа.
	Вирджиния се усмихна мрачно.
	— Джесика беше права. Поне едно от онези стъклени преспапиета заслужава да бъде показано в изложбата.
	— Напълно съм съгласна — каза Октавия. Тя донесе в хола чиния, отрупана със сандвичи, и я сложи на масичката за кафе.
	Ансън и Кабът се оживиха при вида им. И двамата посегнаха за сандвич. Октавия се усмихна, когато мъжете се нахвърлиха на храната.
	— Интересно ми е нещо — каза тя.
	— Какво е то? — попита Кабът, дъвчейки сандвича си.
	Октавия го погледна.
	— Научихте още нещо за миналото. Знаете, че Куинтън Зейн е бил баща на близнаци, единият от които е мъртъв. Но открихте ли нещо в този дневник, което да ви подскаже дали Зейн все още е жив?
	— Не — каза Кабът. — Но благодарение на Тъкър Флеминг може би имаме нови следи. Той е влизал дълбоко в Даркнет и е открил доста интригуващи данни. Повечето са за измами и мошеничества, извършвани от някого в други части на света в продължение на няколко години. Всички те имат нещо общо помежду си, когато става дума за стил и техника.
	— Всички са пирамидални схеми от един или друг вид — каза Ансън.
	— Пирамидални схеми са съществували винаги — отбеляза Вирджиния.
	— Вярно е — каза Кабът, — но всеки измамник има свой собствен маниер на изграждане на схемата. Стилът „Зейн“ се отличава.
	— Дори и най-умните мошеници приемат подхода _ако не-се-е-провалил-не-го-поправяй_ — каза сухо Ансън.
	— Тъкър Флеминг вярваше, че баща му е жив, така че е съставил подробен файл с измами и мошеничества, които, изглежда, носят почерка на Зейн — каза Кабът.
	— В крайна сметка благодарение на Тъкър Флеминг имаме ново досие с престъпления, които биха могли да са извършени от Куинтън Зейн с висок процент вероятност — каза Ансън. — Досието е огромно. Ще имаме нужда от сериозна експертиза.
	— Предполагам, че Ксавиер ще иска да помогне — каза Вирджиния.
	— Ако родителите му позволят, което е под въпрос — каза Кабът. — Признавам, че можем да използваме таланта му, но в крайна сметка машините могат да ни дадат само сурови данни. Ако искаме да открием истината за Зейн, ще е необходима и малко старомодна детективска работа.
	— Макс и Шарлът скоро се връщат от медения си месец — каза Ансън. — Макс работеше като криминалист, специалист по изготвяне на профили на престъпници. Той ще може да предложи някои виждания. Ще имаме нужда и от помощта на Джак.
	— Джак? — попита Октавия.
	— Джак Ланкастър — каза Кабът. — Другият ми брат.
	— Разбирам — каза Октавия. — И каква специална експертиза ще предложи той за разследването?
	Кабът и Ансън се спогледаха.
	— Трудно е да се опише Джак — каза Кабът.
	Вирджиния забеляза, че той сякаш подбираше думите си много внимателно.
	— Той е академичен учен — допълни Ансън с гордост. — Пише книги за престъпното съзнание. Дава и консултации.
	— Но неговият подход е малко необичаен — каза Кабът.
	— Дай определение за необичаен — каза Вирджиния.
	Ансън изсумтя тихо.
	— Не мога да го определя. Не и когато става дума за Джак. Само мога да кажа, че повечето хора го смятат за странен.
	Вирджиния се усмихна.
	— Колкото повече остарявам, толкова повече осъзнавам, че всеки е странен по един или друг начин.
	— Проблемът със Зейн, ако сме прави и той все още е жив, се свежда до това, че той е научил някои неща след катастрофата със сектата — каза Кабът. — Сега той е много по-внимателен, за да рискува собствената си глава. Той използва подставени лица, бушони и пионки. Когато нещата се объркат, както рано или късно става, някой друг поема вината. Не Зейн.
	Вирджиния потръпна.
	— Кукловодът зад кулисите.
	— Да — каза Кабът.
	Октавия го погледна.
	— Има ли нещо друго, което знаеш за него?
	— Той обича да използва огън, за да премахне доказателствата — каза Кабът. — Няколко от схемите, които предполагаме, че са свързани с него, приключват с пожар в склад, апартамент или друга сграда. Понякога загиват хора.
	Вирджиния се замисли над това.
	— Зейн не използва огъня единствено за да унищожи доказателствата. Обзалагам се, че гледа на себе си като на творец. Както всеки творец, той не може да устои да не подпише своето произведение. Изглежда, че пожарът е неговият подпис.


>	Глава 70

	Тя се събуди от тъмен пристъп на надигаща се паник атака.
	— О, не отново — каза тя на глас в тъмнината. — По дяволите!
	Време беше да направи рутинните си упражнения. Само дето не можеше да ги направи заради шевовете на хълбока си.
	В този случай оставаха лекарствата.
	Осъзна, че е сама в леглото. Не й трябваше да поглежда часовника, но така или иначе го направи. Беше един и четиридесет и пет сутринта. Кабът вероятно беше станал преди минути.
	С въздишка отметна завивките и понечи да седне на края на леглото.
	Болката я прониза. Тя рязко си пое дъх и замря.
	— Добре — прошепна тя. Внимателно докосна раната. — Това не беше паник атака. Това си е истинска болка.
	Очевидно действието на обезболяващите лекарства беше преминало. Изненада се, когато осъзна, че зараждащата се паник атака затихваше. Явно нямаше нищо по-добро от реалната физическа болка, което да ангажира мозъка.
	Тя издиша и предпазливо докосна превръзката си. Когато реши, че нещата са под контрол, се изправи на крака.
	Мъчеше се да си облече халата, когато усети, че Кабът се е появил на вратата. Той се приближи, за да й помогне с халата.
	— Имаш ли нужда от някакви болкоуспокояващи? — попита той.
	— Да, но мисля, че лекарствата без рецепта ще помогнат. И може би лечебна доза уиски. Как е ръката ти?
	— Добре, но ще призная, че уискито ми се струва отлична идея.
	— Частните детективи често ли се превръщат в мишени, или този случай е изключение от правилото?
	— Този случай определено не е обичаен.
	— Радвам се да го чуя.
	Тръгнаха по коридора към дневната. Кабът я настани внимателно в голямото кресло.
	— Ще донеса уиски — каза той.
	Отиде в кухнята и отвори шкафа. Лаптопът му беше отворен върху кухненския плот. Екранът светеше. Вирджиния можеше да види нещо като стари изрезки от вестници.
	— Преглеждаш някои от файловете на Тъкър Флеминг ли? — попита тя.
	— Да. — Кабът донесе чашите в дневната и й подаде едната. — Флеминг е имал едно голямо предимство, когато се е ровил в биографията на Зейн. Роуз Гилбърт.
	Вирджиния отпи малко от уискито и остави чашата.
	— Тя сигурно е имала повече информация за Зейн, отколкото всички останали, поради връзката й с Абигейл Уоткинс.
	— Точно така. А Абигейл Уоткинс е познавала Зейн по-добре от всеки, когото познаваме, защото рано е попаднала под въздействието на неговата магия. Според дневника й тя е била само на шестнадесет години, когато са се срещнали. Зейн е бил в началото на двадесетте. Дневникът й ни дава представа за начина на мислене на това копеле.
	— Знам, че споделяме тази конспиративна теория, и аз я поддържам, вярвай ми. Но трябва да имаме предвид, че Зейн наистина може да е мъртъв.
	— Той е жив — каза Кабът. — Изпратих някои от файловете на Флеминг на Макс и Джак. Те са на същото мнение като мен. Флеминг е бил по следите на стария, а сега и ние също.
	Вирджиния кимна, приемайки това без допълнителни възражения.
	— А Кейт Делбридж?
	— Съмнявам се, че ще научим много от нея.
	— Защото няма мотивация да ни помогне да намерим Зейн?
	— Не, защото, изглежда, не е била толкова заинтересована да намери отдавна изгубения си баща. Интересували са я парите, не че е искала да се събере със скъпото си татенце.
	— Чудя се дали Куинтън Зейн знае за Тъкър и Кейт — каза Вирджиния.
	— Ако е жив, ще трябва да приемем, че знае за съществуването на наследниците си.
	— Да, предполагам. Но той изобщо не се е опитал да се свърже с тях през тези години.
	— Защо да го прави? Става дума за Куинтън Зейн. Той не би проявил никакъв интерес към собствената си плът и кръв, освен ако не смята, че може да има полза от тях.
	Вирджиния се облегна на стола и се съсредоточи върху уискито си. И болката в хълбока, и последните остатъци от паник атаката затихваха. Кабът седеше на дивана, приведен напред, опрял лакти на бедрата си. Държеше чашата си с две ръце.
	— Наистина мисля това, което казах днес следобед — каза той след малка пауза. — Обичам те.
	Тя усети топло чувство, което нямаше нищо общо с уискито.
	— Аз също мисля това, което казах. Обичам те.
	— Ти мислеше, че умираш.
	— Това не променя фактите. Истина е. Обичам те.
	— Но трябва да знаеш, че имам лош опит по отношение на връзките.
	— Не думай. Аз също. Ще се справим заедно.
	— Да — каза той. — Ще се справим. Знаеш ли, при други обстоятелства бих те грабнал и отнесъл в спалнята, за да се отдадем на горещ секс.
	— При други обстоятелства щях да бъда много доволна да бъда отнесена в спалнята. Обаче предвид сегашното ни физическо състояние, предполагам, че просто ще трябва да седим тук на тъмно и да си разказваме колко много се обичаме един друг.
	— Става. Но само да знаеш, че веднага щом ни извадят конците, възнамерявам да се върна към план А.
	— Това ще да е планът, в който ме отнасяш в спалнята, за да се отдадем на горещ секс?
	— Точно така.
	Тя се усмихна.
	— Добре е да имаш план.
	— Планът включва да те помоля да се омъжиш за мен след горещия секс.
	Тя си пое дъх и издиша, обзета от чувство на сигурност.
	— Планът ти позволява ли някои промени? — попита тя.
	Челюстта на Кабът се стегна.
	— Прекалено скоро е. Разбирам. Но мисля, че трябва да знаеш: рано или късно ще те попитам, защото няма да мога да се спра.
	— Промяната, която щях да предложа, е да обърнем последователността на събитията. Можеш да ме помолиш да се омъжа за теб сега, вместо да чакаме, докато ни извадят конците.
	Кабът не помръдваше, но на Вирджиния й се струваше, че атмосферата е изпълнена с енергия. Това беше жизнената, опияняваща енергия на радостта.
	— В онзи първи ден, когато влязох в кантората и те видях да седиш до Ансън, имах чувството, че ми спря дъхът — каза Кабът. — Няколко секунди не можех да отделя поглед от теб.
	— Забелязах. Мислех, че е така, защото ме смяташ за подозрителна.
	— Не — каза той. Той поклати глава много бавно, изключително напрегнат, напълно потънал в зоната си. — Не, беше, защото знаех, че съм намерил нещо, което съм търсил през целия си живот. Просто не бях разбрал какво искам, докато не те видях. Ще се омъжиш ли за мен, Вирджиния?
	— Предполагам, не си забелязал, че спрях да дишам за няколко секунди онзи ден, когато влезе в офиса, носейки две чаши кафе и някакви сладкиши. Сякаш бях вървяла през безкрайна галерия, изпълнена със скучни абстрактни картини, и изведнъж там, на стената, бях видяла стар ренесансов шедьовър.
	— Стар?
	Тя се усмихна.
	— Казвам го в най-хубавия смисъл. Да, ще се омъжа за теб, Кабът Сътър.
	Той стана, леко я изправи на крака и я целуна. Това не беше гореща като танго целувка; не беше целувка, която съблазнява и омайва. Това беше целувка с много по-важен смисъл — целувка, която подпечатва обет.


>	Глава 71

	— Тревожа се за тях — каза Октавия.
	Ансън замря с чашата пенливо вино, която поднасяше към устата си. Общо взето, не беше фен на малките мехурчета в алкохола, но събитието в галерията беше първокласно и той бе решен да покаже уважение.
	Погледна Октавия, която стоеше до него. Тя също имаше чаша шампанско в ръката си. Беше облечена в елегантен черен костюм с панталон и високи токчета. _Изискана жена_, помисли си той. Също и умна. Умните жени винаги го бяха привличали.
	— Вирджиния е твоя внучка — каза той. — Естествено, че ще се тревожиш за нея. Аз се тревожа за Кабът. Но във всеки случай, мисля, че двамата с Вирджиния си подхождат. Те имат общо минало. Между тях има връзка. Можеш да я почувстваш, когато си около тях. Няма начин да се предвиди бъдещето, но мисля, че това, което свързва Кабът и Вирджиния, е възможно най-стабилно.
	Октавия се поколеба и после кимна.
	— Прав си. Ти си много интуитивен, Ансън.
	— Не знам дали съм интуитивен, но познавам Кабът — каза Ансън.
	Двамата с Октавия стояха близо един до друг в ъгъла в задната част на препълнената галерия. Той не беше експерт по такива въпроси, но според неопитното му око изложбата имаше страхотен успех.
	Публикациите за сблъсъка между Вирджиния и Кейт Делбридж във вътрешната стая вероятно бяха направили чудеса, за да осигурят такова масово посещение. Независимо от всичко, гостите, които пиеха шампанско и поглъщаха вкусните малки сандвичи, изглеждаха наистина впечатлени от експозицията.
	Макар че имаше много творби на изобразителното изкуство, картината от серията _Видения_ на Хана Брюстър привлече вниманието му. Огнената сцена беше изложена на фона на съвършено бяла стена. Местните медии се надпреварваха да разнищват старата история за сектата на Зейн. Телевизионни екипи и камери бяха атакували галерията малко преди тя да отвори врати за посетители. Изглежда, всеки гост в залата беше извадил мобилния си телефон и снимаше като луд с камерата си.
	Ансън трябваше да признае, че е запленен, както и всички останали, от картината от серията _Видения_. Дори от другата страна на залата му беше трудно да отклони очи от пламтящата сцена. Със своите четки и бои Хана Брюстър някак си беше уловила ужасните събития от нощта на пожара по начин, който ги разкриваше далеч по-силно от всяка снимка или видео.
	Той си спомни думите на Вирджиния в деня, когато влезе в офиса на „Кътлър, Сътър и Салинас“. _Говорим за Хана Брюстър. Беше й трудно да се справя с действителността, затова рисуваше. Казваше, че това е единственият начин, по който може да стигне до истината._
	— Тя беше права — каза тихо Ансън.
	— Какво? — попита Октавия.
	— Хана Брюстър е рисувала истината. Така беше в онази нощ в лагера на Зейн. Точно така беше.
	— О, небеса — прошепна Октавия. Тя се вгледа в картината. — Винаги съм знаела, че е било кошмар.
	Ансън си спомни писъците на децата, които все още чуваше в най-страшните си сънища.
	— Да — каза той.
	Октавия въздъхна.
	— Надявах се, че Вирджиния ще успее да го забрави или най-малкото — да остави спомените в миналото. Все пак беше толкова малка.
	— Някои неща не могат да се забравят.
	Октавия погледна картината.
	— Не.
	Ансън се застави да отклони очи от картината. Разглеждаше тълпата.
	Повечето от художниците изглеждаха озадачени и поласкани от цялото това необичайно внимание.
	Вирджиния беше елегантна и очарователна в черната си рокля с черно сако, което успешно прикриваше леката издутина на превръзката върху раната й. Косата й беше завита на гладък кок. _Човек изобщо не би предположил, че преди няколко дни едва не загуби живота си_, помисли си Ансън. _Една силна жена._
	Светските събития не бяха естествена среда за Кабът, но той, изглежда, се справяше. Вирджиния го беше завела да пазаруват преди това. В резултат се бе появил един небрежен, но изненадващо изискан Кабът в стилно стоманеносиво сако, черни панталони и черен пуловер. В момента той беше потънал в разговор с един много сериозен, много развълнуван мъж с тежки очила и измачкано сако.
	— Не се съмнявам, че има силна връзка между Вирджиния и Кабът — каза Октавия. — Нямах това предвид. Тревожи ме тази идея фикс — да открият онова чудовище, Куинтън Зейн. Как биха могли Кабът и Вирджиния да бъдат наистина щастливи, ако не намерят начин да оставят миналото зад себе си?
	— Важното е как се справят с миналото.
	— Предполагам, че е така — каза Октавия. — Вирджиния все още има кошмари за случилото се в нощта, когато Зейн изгори лагера и уби дъщеря ми и останалите.
	— Тя не е единствената, която има лоши сънища. Кабът също ги има. По дяволите, и аз също.
	Октавия изгледа Ансън дълго и преценяващо.
	— Имаш кошмари, защото не си успял да ги спасиш всичките, нали?
	Той отпи малко от пенливото вино.
	— Предполагам. Съжалявам, Октавия.
	— Че не си успял да спасиш дъщеря ми? Направил си избора, който знам, че дъщеря ми, а съм сигурна, че и другите майки, загинали в онази нощ, биха искали да направиш. Ти си спасил децата им.
	Трябваше да опита да й обясни, че не беше взел съзнателно решение през онази нощ. Той беше действал чисто инстинктивно. Знаеше, че децата са принудени да спят в хамбара, защото беше наблюдавал лагера на Зейн в продължение на месеци. Децата бяха първият му приоритет в онази ужасна нощ.
	В крайна сметка не каза нищо. Знаеше, че Октавия разбира.
	Известно време те гледаха тълпата в спокойно мълчание.
	— Не знам много за света на изкуството, но бих казал, че това събитие изглежда добре посетено — каза Ансън след малко.
	— Да, така е — каза Октавия. Тя се усмихна доволна. — Чудя се за какво си говорят Кабът и Хектор Монтгомъри. Изглеждат погълнати от разговора.
	— Забелязах. Кой е Хектор Монтгомъри?
	— Един от местните интернет магнати. Направи цяло състояние в света на високите технологии и се пенсионира миналата година.
	Ансън изсумтя.
	— Не изглежда да е на повече от четиридесет.
	— Не е. Вероятно е на трийсет и пет. Той е в процес на създаване на някаква благотворителна фондация. Седалището е тук, в Сиатъл. Присъствието му тази вечер е успех за Вирджиния. Може би е решил да започне да колекционира изкуство от региона.
	— Това би било хубаво за Вирджиния, доколкото разбирам?
	— В света на изкуството нищо не предизвиква такъв интерес, както откритието, че някой елитен колекционер е привлечен от произведения, изложени в една малка, не особено известна до момента галерия, като тази.
	Ансън се ухили.
	— Вариант на треска при наддаване?
	Октавия се разсмя.
	— Да, точно така. Предполагам, че това е в човешката природа. Почти всичко изглежда много по-интересно и по-ценно, ако някой друг е готов да плати много пари, за да го придобие.
	В другия край на залата Вирджиния се присъедини към Кабът и Хектор Монтгомъри. Хектор се обърна с подчертано внимание към Вирджиния и й каза нещо. Тя кимна с глава и го поведе през залата към голяма метална скулптура, извита в много странна форма според Ансън.
	Кабът се опря с едно рамо на стената, отпи малко шампанско и загледа Вирджиния с очите на човек, който знае, че е намерил жената на мечтите си.
	— Искам внучката ми да бъде щастлива — каза Октавия.
	Ансън изсумтя.
	— Ако ме питаш мен, щастието е силно надценявано.
	Октавия се обърна към него с израз на недоверие.
	— Моля?
	— Повечето хора не разпознават щастието, дори да ги удари по главата. Те го оценяват само когато се чувстват нещастни. Има нещо много по-важно от щастието.
	Октавия го гледаше с подчертано любопитство.
	— Може би ще се опиташ да ми обясниш твоята теория за щастието?
	— Разбира се — каза Ансън.
	И го направи.


>	Глава 72

	— Доколкото разбирам, откриването на изложбата премина успешно — каза Октавия.
	— По-добре, отколкото се осмелявах да се надявам. — Вирджиния постави чашата си с чай върху чинийката. — Присъства Хектор Монтгомъри, технологичният магнат, който открива своя собствена фондация.
	Беше следобед. Двете с Октавия пиеха чай в зимната градина в къщата на Октавия.
	Вирджиния вече не вземаше обезболяващи, но лекарят намекна, че шофирането вероятно е лоша идея, докато раната не зарасне. Кабът прие това като закон. Беше настоял да я закара до дома на Октавия, преди да отиде в офиса.
	— Видях, че Монтгомъри разговаря с теб — каза Октавия. — Той изглеждаше доста въодушевен.
	Вирджиния се усмихна.
	— Между нас казано, той е от типа, който силно се ентусиазира, когато открие нова страст. В момента тази страст е изкуството, така че не се оплаквам. Иска да ме наеме като консултант.
	— Това е чудесно. Значи е станал колекционер? Предположих това, когато го забелязах в тълпата.
	— Да. Той иска да създаде лична колекция с акцент върху художниците от Северозападния Пасифик, но също така иска да има серия от инсталации в централата на новата си фондация. Това означава, че включените в тази експозиция художници ще придобият голяма популярност. Фантастична възможност за тях, а и за мен.
	— Да, така е. — Октавия вдигна чашата си в знак на приветствие. — Поздравления, скъпа, ти започваш да сбъдваш мечтата си. Галерия „Трой“ ще процъфтява. След като се разчуе, че Монтгомъри те е наел като личен консултант, хората ще стоят на опашка пред галерията. Вътрешните дизайнери и сериозните колекционери ще търсят отчаяно твоите съвети.
	— Е, колекционерите са непостоянни, а творците по природа са сложни за разбиране. Все пак, ти си права, миналата вечер беше един чудесен старт. Сега от мен зависи да издигна бизнеса си на следващото ниво.
	— Ще го направиш — каза Октавия. — Галерията е твоята страст. Сега го разбирам и съм благодарна, че ти следваше своя път дори когато те принуждавах да избереш друг.
	— Знам, че искаш да бъда щастлива. Мислеше, че това ще се случи само ако се придържам към семейните традиции и отида в академията.
	Октавия се усмихна.
	— От авторитетен източник знам, че щастието е надценявано състояние.
	Вирджиния повдигна вежди.
	— И таз добра! Кой ти даде този съвет?
	— С Ансън Салинас имахме просветляващ разговор снощи — каза Октавия. — Когато му обясних, че искам само да бъдеш щастлива, той ми каза мнението си за щастието. Той твърди, че това е повърхностно, преходно чувство, което повечето хора дори не разпознават, когато им се случва. Те му посвещават внимание само когато се чувстват нещастни. И тогава са склонни да се възмущават и ядосват.
	— Предполагам, че има право.
	— Той смята, че това, което наистина има значение, е способността да изпитваш радост. Според него това е по-силната емоция, защото тя остава, независимо от обстоятелствата. Щом познаеш радостта, никога не си същият. Тя променя човека.
	— Мислиш ли, че е прав?
	— Знам, че е прав. Бях съсипана, когато загубих майка ти. Обвинявах себе си.
	— Мислех, че обвиняваш мен — каза Вирджиния. — Тя се е омъжила заради мен. Била е уязвима и е попаднала в сектата на Куинтън Зейн заради мен. По-късно вие с дядо се разведохте заради мен.
	Октавия затвори очи с изражение на скръб и съжаление, което беше далеч по-красноречиво от думите. Разтревожена, Вирджиния посегна през малката масичка да докосне ръката на Октавия.
	— Октавия… Бабо. Моля те. Ти беше права. Не бива да говорим за миналото. Това просто отваря всички рани.
	Октавия отвори очи. Те горяха решително.
	— Чуй ме, Вирджиния — започна тя, — и никога не забравяй това, което ще ти кажа. Ти не можеш да бъдеш обвинявана за избора, който майка ти е направила, и не си отговорна за избора, който направихме ние с дядо ти. Ние сме възрастните. Взели сме собствени решения. Ти понесе последствията от тези решения и затова мога само да кажа, че наистина съжалявам. Нямам право да искам твоята прошка. Просто искам да знаеш, че съжалявам.
	Вирджиния стисна силно ръката на Октавия.
	— Няма нищо, за което да ти прощавам. Ти беше до мен, когато имах нужда от теб. Ти ми даде дом. Ти ми осигури стабилност и опора, когато най-много се нуждаех. Винаги съм знаела, че ме обичаш, без значение колко сме спорили. Знам, че често те разочаровах, но се надявам, че усещаш колко те обичам.
	— Вирджиния! О, скъпото ми момиче. Не знаеш и половината от това. Ти беше тази, която ме спаси. Ако не беше ти, не мисля, че бих могла да преживея загубата на Кимбърли, а след това и предателството на Павел. Ти донесе любов и смисъл в живота ми. Това са подаръци, които никога не съм приемала леко. И за сведение, никога не си ме разочаровала. Спорехме, защото се ужасявах, че може да направиш избор, който ще ти причини болка. Страхувах се, че няма да успея да те предпазя, както не успях да предпазя Кимбърли.
	— Ти беше права. Майка ми е направила своя избор. В крайна сметка тя и другите жени, противопоставили се на Куинтън Зейн, са били много смели и много дръзки. Планът им се е провалил, но децата им са били спасени.
	— Казах на Ансън, че е взел правилното решение, когато е спасил децата през онази нощ. Той е направил избора, който Кимбърли и другите майки биха искали да направи.
	Вирджиния вече не можеше да сдържи сълзите. Тя дори не се опита. Както и Октавия.
	Когато бурята отмина, те стояха близо една до друга и гледаха към потъналата в мъгла градина.
	— Кабът ме помоли да се омъжа за него — каза Вирджиния след известно време.
	Октавия се усмихна.
	— Доста време му трябваше.
	— Как можеш да го кажеш? С Кабът се познаваме съвсем отскоро.
	— Вие с Кабът имате общо минало. И двамата можете да си представите общо бъдеще. Това е чудесно.
	— Мислех си дали ще можем да направим сватбата тук, в твоята градина.
	— Сватба на открито в Сиатъл винаги е малко рисковано. Може и да вали.
	— И какво? Ако вали, просто ще преместим нещата вътре. Тази градина е чудесно място за сватба.
	— Да, така е — каза Октавия.
	Вирджиния се усмихна.
	— С Кабът отиваме на вечеря. Можеш ли да се присъединиш към нас?
	— Бих искала, но се боя, че имам други планове.
	— Някоя от твоите клубни срещи?
	— Не, мила. Нещо по-интересно. Ансън ме покани на вечеря.
	Вирджиния остана безмълвна няколко секунди. Вероятно това беше усещането, когато те удари гръм, реши тя.
	— _Какво?_ — най-накрая успя да каже тя. — Ти и Ансън Салинас? _Вечеря?_
	— Малко разнообразие от срещите на бридж клуба и на градинарския клуб, не мислиш ли?


>	Глава 73

	— Ансън има _среща_? — Изумлението на Макс Кътлър отекна по телефона. — Сериозно ли говориш?
	— Чакай да предположа — каза Джак Ланкастър. — Срещата на Ансън е с някоя решителна блондинка на половината на неговите години, която е разбрала, че той е един от собствениците на фирма за сигурност, току-що получила голяма парична инвестиция.
	Гласът му изразяваше не толкова недоверие, колкото хладен, безпристрастен цинизъм. Джак винаги подозираше най-лошото у хората, докато не се появи доказателство за противното. Това беше предсказуемият страничен ефект от кариерата му в академичните среди, изучаващи престъпното поведение, каза си Кабът.
	— И двамата можете да се успокоите — каза Кабът. — Дамата на Ансън е бабата на годеницата ми.
	— _Баба?_ — повтори Макс. — Ама на колко години е тя?
	— Мисля, че е в началото на седемдесетте — каза Кабът. — Вирджиния ми каза, че баба й се е омъжила млада — още докато е била в колежа.
	— Ансън току-що навърши седемдесет и една — отбеляза Джак. — Значи, поне се среща с жени на подходяща възраст. Но какво общо може да има той с бабата на Вирджиния?
	— Искаш да кажеш, освен че Октавия ще бъде бъдещата ми тъща-баба? — попита Кабът.
	— Освен това — каза Джак.
	— Може да се каже, че Октавия и Ансън имат някакво общо минало — каза Кабът. — Октавия се е появила, за да вземе Вирджиния в деня, след като Зейн изгори лагера.
	Това, което каза, беше достатъчно.
	Джак издиша бавно.
	— Значи, тя е била една от многото, пред които Ансън е трябвало да се изправи на следващата сутрин.
	— Докато съм жив — каза Макс, — не бих могъл да си представя какво му е било на Ансън в онзи ден.
	— Октавия е дала да се разбере, че ако има пистолет и възможност да застреля Зейн, ще дръпне спусъка незабавно — каза Кабът.
	— Изглежда, че тя ще стане активен член на нашия малък конспиративен клуб — отбеляза Джак.
	— О, да — каза Кабът. — Тя е член.
	— Не мога да повярвам, че обсъждаме любовния живот на Ансън — каза Макс. — Той щеше да се ядоса, ако знаеше за този разговор.
	— Е, аз нямам намерение да говоря за това — каза Кабът.
	— Нито пък аз — отвърна Джак.
	— Съгласен съм — добави Макс и помълча. — Сигурен ли си, че не може да ни чуе?
	Кабът погледна през вратата на кабинета си и огледа празното бюро на Ансън. Той се усмихна.
	— Ансън си е тръгнал рано, за да се подготви за срещата — каза той.
	Макс се засмя.
	— Добър знак.
	Джак прочисти гърлото си.
	— Колкото и да е интересна тази тема, не тя е причината да се обадя. Прегледах копията от новите файлове за Зейн, които ми изпрати ти, Кабът. Все още не мога да кажа определено, че е жив, но мога да ви кажа едно нещо.
	— Какво? — попита Кабът.
	— Предполагахме, че ако Зейн все още е някъде там, той живее като емигрант на различни места в чужбина — каза Джак.
	— Е? — попита Макс.
	— Мисля, че съществува съвсем реална възможност провалът на сина и дъщеря му да го измъкне от укритието.
	— Защото ще иска отмъщение за смъртта на сина си и за това, че дъщеря му ще отиде в затвора ли? — попита Кабът.
	— Куинтън Зейн не е способен да прояви грижа за когото и да било, включително и за собствените си наследници, нито да рискува главата си в опит да си отмъсти — каза Джак. — Не, ако тази ситуация го доведе обратно в САЩ, това ще е, защото е стигнал до извода, че катастрофалните резултати от проекта на Флеминг и Делбридж ще му се отразят зле. Ще го накарат да се чувства слаб.
	— Уф — каза Макс. — Някаква изкривена представа за предполагаемото превъзходство на неговия личен генофонд?
	— Трудно е да се каже точно как ще го осмисли — обясни Джак. — Но ако той е някъде там, мисля, че ще търси начин да докаже на нас и на себе си, че наистина той е най-умният и най-могъщ тип от всички.
	— За да го направи, ще трябва да ни унищожи — каза Макс.
	— Да — каза Джак. — Нещо повече, той ще се опита да го направи с огън.
	Кабът си спомни думите на Вирджиния.
	— Това е подписът на Зейн — каза той.


>	Глава 74

	Време беше да се върне вкъщи.
	Мъжът, който някога беше Куинтън Зейн, стоеше на непокътнатия бял пясъчен плаж и гледаше пенещите се вълни на тюркоазеносиньото море. Във всяко отношение новият му живот беше съвършен, но през последните няколко години беше принуден да приеме горчивата истина — съвършенството неизбежно предизвиква скука.
	Преди двадесет и две години той беше осъществил идеалното бягство. Официално той беше изчезнал в морето при пожар, погълнал откраднатата яхта.
	В началото той наивно предполагаше, че скоро ще може да се върне в Щатите под нова самоличност. В края на краищата пожарът в лагера беше разследван от началника на полицията в малък град с ограничени възможности. Не беше успял да предвиди, че Ансън Салинас няма да приеме присъдата „изчезнал в морето“.
	Той беше шокиран, когато разбра, че Салинас не е закрил тихомълком случая като решен. Но Салинас не можеше да направи нищо при тези обстоятелства. Той беше само едно обикновено ченге в един малък град, не ФБР.
	Салинас никога не бе представлявал сериозна заплаха, помисли си Зейн. И пресата скоро се беше уморила от историята за полудял лидер на секта, изгорил собствения си лагер и загинал при пожар в морето.
	След няколко години беше преценил, че е безопасно да се върне в страната. Той беше внимателен и се придържаше към Източното крайбрежие. В Ню Йорк имаше толкова много пари.
	Беше създал много успешно управление на хеджфондове, което в основата си представляваше пирамидална схема, докато не привлече вниманието на SEC*. В началото не се беше разтревожил особено много. Можеше да се справи с федералните. Но съществуваше неприятната възможност за сериозно разследване, което да доведе до въпроси за неговото минало. Не можеше да рискува да бъде разпознат като Куинтън Зейн.
	[* Security Exchange Commission — Комисия по ценните книжа и фондовите борси в САЩ. — Б.пр.]
	Бе принуден да се измъкне от страната едва на крачка пред SEC. В Европа отново се беше преобразил.
	Не че не живееше охолен живот като емигрант. Беше спечелил много пари от различни операции в Европа и Азия. Бурното развитие на интернет предоставяше неограничени финансови възможности.
	Имаше къща на крайбрежието в Амалфи, апартамент в Париж и градска къща в Лондон. Дрехите му бяха по поръчка, пиеше най-добрите вина и спеше с много скъпи, много красиви жени. Понастоящем щабквартирата му се намираше на ексклузивен частен остров, където беше в момента, потънал в размисъл за своя напълно предсказуем, извънредно скучен живот.
	Смяташе, че ще може да се върне в САЩ много преди това. Заплахата от SEC беше намаляла, но с течение на годините стана ясно, че се е появил нов проблем, или по-точно казано — три проблема. Момчетата, които Салинас бе осиновил, след като майките им загинаха при пожара, бяха пораснали и както Зейн неотдавна установи, също не бяха повярвали в историята за пожара на яхтата.
	Много по-тревожно беше, че и тримата бяха избрали кариери, свързани с правоприлагащите органи. В началото той предположи, че причината за това е, че бяха отгледани от пазител на закона от старата школа, и бяха тръгнали по стъпките на Салинас, защото им липсва въображение да предприемат нещо друго.
	Но всеки от тримата започна да го търси онлайн още преди да са завършили гимназия. Те продължиха да го издирват дори когато започнаха да градят кариерите си. Беше принуден да приеме истината. Никой от тях не би позволил миналото да остане погребано.
	Години наред той се опитваше да се убеди, че няма чак такова значение дали ще може да се върне в Съединените щати. Беше зает да трупа богатство в чужбина и да живее мечтания бляскав живот. Но през цялото време яростта и разочарованието го изгаряха вътрешно.
	Имаше нужда от стратегия. Освен това му бяха необходими някои пешки, които можеха да бъдат пожертвани. Това беше лесната част. Той имаше талант да манипулира хората, дарбата да си играе с фантазиите им. Трудната част беше да ги контролира по такъв начин, че да не се излага на риск.
	Той обърна гръб на перфектната като в пощенска картичка гледка и се върна в елегантната бяла вила. Прекоси застлания с плочки под във фоайето и се насочи към стаята, която използваше като кабинет. Веднага щом влезе в стаята, той включи компютъра.
	Последните новини от Сиатъл бяха разочароващи. Беше проследил целия проект от безопасното си островно скривалище с безпристрастното любопитство на лабораторен изследовател, наблюдаващ изхода на експеримент.
	Трябваше да признае, че бе очаквал други резултати. Все пак близнаците бяха наследили неговата ДНК. Но вместо да докажат превъзходството на гените му, двамата се провалиха като роднинска версия на Бони и Клайд.
	Много разочароващо.
	Ала все пак и Абигейл бе дала своя дял от гени на близнаците, а тя беше слабо, жалко създание. Дори след всички тези години той все още бе поразен, че тя и другите жени не само бяха имали смелостта да му се противопоставят, но и че бяха успели да откраднат нещо, което по онова време беше равностойно на малко богатство.
	През годините след унищожаването на сектата той беше направил много повече пари, но никога не успя да забрави миналото.
	Той се облегна на стола и погледна към блестящия пясък и искрящия океан. Старата ярост се надигна, заплашвайки да го задуши. Той я потисна със силата на волята си. Не можеше да мисли ясно, когато беше обхванат от такава силна емоция — една от малкото, които изживяваше в пълна степен. А трябваше да мисли трезво.
	Имаше нужда от нещо повече от добра стратегия и няколко пешки. Имаше нужда от хора, на които можеше да се довери. Това означаваше, че има нужда от хора, които имат тайни — опасни тайни, заради които ще направят всичко, за да ги опазят.
	След известно време той извади телефона от джоба си и набра един номер.
	Отговори глас на мъж към средата на тридесетте. Звучеше със студена арогантност, която беше естествен резултат от обединените сили на парите и властта.
	— _Кой сте вие и как сте открили този номер?_
	— Това ли е начинът да поздравиш отдавна изгубения си по-голям брат?
	Когато се нуждаете от хора, на които можете да разчитате, обърнете се към семейството.


>	Глава 75

	В деня на сватбата не валеше.
	Вирджиния погледна през прозореца на старата си спалня и реши, че градината на баба й никога не е изглеждала по-красива.
	Белият навес, украсен с цветя, беше готов. На поляната имаше само няколко реда бели сгъваеми столове, но всички бяха заети. Тези от страната на младоженеца бяха заети от младата жена на Макс — Шарлът, и доведената й сестра, Джоселин Прует, както и от някои приятели и бизнес колеги. Рийд Стивънс също седеше от тази страна на пътеката. Изненадващите гости тук бяха Ксавиер и майка му.
	От страната на булката също беше пълно с приятели и познати от света на изкуството.
	Октавия и Джесика оправиха за последен път семплия воал и полите на дългата бяла рокля на Вирджиния и се отдръпнаха, за да се възхитят на делото си.
	— Изглеждаш толкова красива — каза Октавия. — И толкова щастлива — не, взимам си думите назад. Изглеждаш така, сякаш преливаш от радост.
	Вирджиния премигна, за да разнесе влагата, събрала се някак в очите й.
	— И ти също — отвърна тя.
	— Така е. — Октавия се наведе леко, за да докосне с устни бузата на Вирджиния. — Ансън беше прав. Надценяваме щастието, но радостта е траен дар.
	— Изглеждаш изключително — каза Джесика. Тя размаха триумфиращо козметичната четка. — Не смей да плачеш, защото ще съсипеш целия ми упорит труд.
	— Време е да тръгваме — обяви Октавия.
	Трите се отправиха надолу по стълбите и спряха пред вратата на градината. Октавия и Джесика излязоха навън. Музикантите изсвириха туш. Октавия и Джесика тръгнаха по килима към навеса.
	Пулсът на Вирджиния препускаше, но тя беше съвсем сигурна, че няма пристъп на паник атака. Би трябвало да знае, напомни си тя. Все пак беше експерт по темата. Октавия беше права — чувството, което изпитваше днес, беше радост.
	Ансън се появи на вратата. Той се усмихна при вида й и й подаде ръката си.
	— Изглеждаш много красива — каза той. — Готова ли си да го направиш?
	Вирджиния се усмихна.
	— О, да.
	Заедно излязоха под греещото слънце и спряха на края на килима, покрит с листенца от цветя. Музикантите отново изсвириха туш. Гостите станаха. Вирджиния видя Кабът, който я очакваше. Доведените му братя стояха до него.
	— Добре дошла в семейството — каза Ансън на Вирджиния.
	Тя пъхна ръката си под мишницата му и тръгна с него по пътеката към своето бъдеще.


>	Благодарности

	Искрено благодаря на Доналд Касъл за консултациите и съветите му по отношение на свързаните с технологии сцени в романа. Ако има грешки, всички са по моя вина. Благодаря, Дон! Ти си най-добрият племенник на света.
