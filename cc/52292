	Има много търсени професии, от които се печели добре, обаче изискват солидна подготовка.
	Например професията на този, който монтира из градовете табели с упътвания за магистралите. Че целта им е да разредят трафика не само в центъра, но и по магистралите, разбираме още първия път, когато спазим указанията и се окажем, изнемощели, на най-опасната улица без изход в краен индустриален квартал. Впрочем не е лесно да се монтират на правилното място. На някой глупак би му хрумнало да ги забие в пресечната точка на улици, водещи в неясни посоки, където автомобилистът има добри шансове да се изгуби и сам. Но указателните табели трябва да се поставят само на места, където изборът е очевиден и шофьорът инстинктивно би поел в правилната посока — там се поставят, за да го отпратят другаде. Ала за да върши добре подобна работа, човек следва да разбира от урбанистика, психология, теория на игрите.
	Друга много желана професия е тази на съставителя на инструкции за електродомакински уреди и електронна апаратура. Целта им е преди всичко да предотвратят инсталирането на техниката. Моделът е различен от този на дебелите книги с инструкции за компютри — те постигат целта си, но излизат скъпо на производителите. Правилният модел са листчетата в опаковките на фармацевтичните продукти, които имат предимството да носят имена привидно научни, но все пак внасящи яснота относно предназначението на церовете, в случай че клиентът се притеснява при закупуването им („Простатан“, „Менопаузин“, „Пиатолакс“). Приложените указания, напротив, успяват с малко думи да направят напълно неразбираеми предупрежденията, от които зависи животът ни: „Няма противопоказания, с изключение на внезапна и смъртоносна непоносимост към продукта“.
	При електродомакинските уреди и други подобни инструкциите трябва да се разпростират в обяснения на толкова очевидни неща, че да се изкушите да ги прескочите и да пропуснете единствената наистина важна информация:
	За да инсталирате успешно PZ40, е необходимо да го разопаковате, като го извадите от картонената кутия. PZ40 може да се извади от кутията само след предварително отваряне на същата. Отварянето се извършва чрез повдигане в противоположни посоки на двете части на капака (вж. схемата вътре). Препоръчва се при отварянето кутията да бъде държана във вертикално положение с капака нагоре, тъй като в противен случай PZ40 може да изпадне на пода по време на операцията. Горната част е тази, на която е написано ГОРЕ. Ако капакът не се отвори при първия опит, ви съветваме да пробвате отново. След отварянето, преди да махнете алуминиевото покритие, съветваме да издърпате червеното езиче, в противен случай кутията ще избухне. ВНИМАНИЕ: След като извадите PZ40, може да изхвърлите кутията.
	Не е за пренебрегване и професията на изготвящия онези въпросници, които се появяват, обикновено през лятото, в седмичните издания за политика и култура. „Кое бихте избрали: чаша английска сол или чаша отлежал коняк? Искате да прекарате почивката си с осемдесетгодишна жена, болна от краста, или с Изабел Аджани? Кое предпочитате: да бъдете полазени от свирепи червени мравки, или да прекарате една нощ с Орнела Мути? Ако на всички въпроси сте отметнали 1, сте своенравен по характер, изобретателен и оригинален човек, но малко студен в сексуално отношение. Ако сте отбелязали 2, сте голям палавник.“
	В здравната притурка на един всекидневник намерих въпросник за излагането на слънце, в който за всеки въпрос можеше да бъде посочен отговор А, В или С. Интересни са отговорите А: „Когато се излагате на слънце, как почервенява кожата ви? А. Силно. Колко пъти сте изгаряли? А. Всеки път, когато съм се излагал на слънце. Какъв цвят има кожата ви четиресет и осем часа след изгарянето? А. Още е червена. Извод: Ако многократно сте маркирали А, кожата ви е много чувствителна и лесно бихте получили слънчево изгаряне“. Представям си такъв въпросник: „Падали ли сте от прозорец? Ако да, имали ли сте многобройни счупвания? Оказвали ли сте се впоследствие всеки път с трайна инвалидност? Ако преобладаващите ви отговори са «да», или сте глупав, или вестибуларният ви апарат е увреден. Не се показвайте на прозореца, когато поредният шегаджия ви извика отдолу да слезете“.
@@	1991
