D>
	На Скаут, Кид и Литъл Смол, на Кейт и в памет на К. Е.: голям почитател на езика.
D$


>	Преди началото
>	Старата П. М.

	В началото имаше един убиец, едно муле и едно момче, ала това не е началото, а времето преди него, и ето ме мен, аз съм Матю, седнал тук, посред нощ в кухнята — древното устие на светлината — седя пред клавиатурата и блъскам ли, блъскам. Къщата ме обгръща с мълчание.
	Всъщност всички останали спят.
	Седя пред кухненската маса.
	Сам съм с пишещата машина — аз и старата П. М., както отдавна изгубеният ни баща казваше, че отдавна изгубената ни баба казвала някога. По-точно тя я наричала „добрата стара П. М.“, но аз никога не съм си падал по подобни чудатости. Не и аз, аз съм известен със синините и трезвомислието си, с високия ръст и здравите мускули, с ругатните и изпадането в сантименталности понякога. Ако сте като повечето хора, по-скоро бихте се зачудили дали ще си направя труда да сглобя цяло изречение и няма да се питате чувал ли съм за Омировия епос или за елините. Понякога не е лошо да те подценяват, но по-хубаво е, когато някой те забележи. В моя случай извадих късмет.
	Клодия Къркби видя нещо в мен.
	Имаше едно момче, син и брат.
	Да, ние имахме брат, на когото винаги можехме да разчитаме, и именно той бе онзи измежду петима ни, който пое тежестта на плещите си. Както винаги той ми бе дал указанията си тихо и без да бърза, и разбира се, те бяха без грешка. В един стар заден двор в един град в задния двор на света наистина беше погребана стара пишеща машина, само че трябваше да внимавам изчисленията ми да са точни, понеже иначе можеше да изровя умряло куче или змия (точно както се случи). Реших, че щом те са там, пишещата машина няма да е далече.
	Беше идеално, съкровище без пирати.
	Отпътувах в деня след сватбата си.
	Оставих града зад гърба си.
	Право през недрата на нощта.
	Напред през талазите пусто пространство и нататък.
	Самото градче беше спечен, затънтен свят на истории, виждаше се отдалеч като на длан. Обичайният, извикващ мисли за слама пейзаж, и маратони небе. Отвсякъде бе обграден от пущинак от нискорасли шубраци и евкалипти и беше вярно, абсолютно вярно: хората тук ходеха приведени и прегърбени. Този свят ги бе изнурил.
	Пред банката, в съседство с една от многобройните кръчми, помолих една жена да ми покаже пътя. Жената с най-изправената осанка в града.
	— Тръгнете наляво по „Търнстайл стрийт“, ясно? После карайте направо, да речем двестатина метра, и пак свийте вляво.
	Беше с тъмна коса и добре облечена — с джинси, ботуши и семпла червена риза. Едното й око бе примижало срещу слънцето. Единственото, което я издаваше, бе обърнатият триъгълник плът в самата основа на шията — уморена, стара и набраздена като дръжката на кожена ракла.
	— Разбрахте ли?
	— Разбрах.
	— Кой номер търсите?
	— Двайсет и три.
	— Старите Мърчисън, значи?
	— Ами, честно казано, не точно.
	Жената се приближи към мен и сега забелязах зъбите й, бели и бляскави и същевременно жълти, почти като самодоволното слънце. Щом пристъпи напред, й протегнах ръка и ненадейно се озовахме един срещу друг тя, аз, зъбите й и градът.
	— Казвам се Матю — представих се. Името на жената бе Дафни.
	Докато отивах към автомобила, тя бе успяла да стигне до банкомата и да се върне след мен. В бързината дори бе забравила да вземе обратно картата си и сега стоеше недалеч, с ръка на хълбока. Вече сядах на шофьорското място, когато ми кимна и разбра. Прозря кажи-речи всичко, сякаш го бе прочела в новините.
	— Матю Дънбар.
	Не питаше, заявяваше факт.
	И ето ме там, на дванайсет часа път от дома, в град, в който дори не бях стъпвал през целия си трийсет и една годишен живот и в който все пак като че ли ме очакваха.
	Измина доста време, преди отново да се погледнем, няколко секунди поне, и всичко наоколо бе обширно и просторно. По улицата се появиха и засноваха някакви хора.
	— Какво още знаете? — попитах аз. — Знаете ли, че съм тук заради пишещата машина?
	Тя отвори окото си.
	Опълчи се на обедното слънце.
	— Пишеща машина? — Този път я озадачих напълно. — За какво, по дяволите, говорите?
	Кажи-речи като по даден знак, някакъв старец се развика нейна ли е проклетата карта, заради която на проклетия банкомат се е събрала опашка — и жената се втурна натам. Може би трябваше да й обясня, че в тази история наистина бе имало една стара пишеща машина — по времето, когато са ги използвали в лекарските кабинети и секретарките са блъскали по клавишите им. Дали този въпрос я вълнуваше, или не, никога няма да разбера. Едно знам със сигурност — указанията й нямаха грешка.
	„Милър стрийт“.
	Тиха поточна линия от малки вежливи къщи, пържещи се на зноя. Паркирах автомобила, затворих вратата и прекосих хрускащата морава.


	Кажи-речи тогава съжалих, че не взех със себе си момичето, за което се ожених предния ден — по-точно жената и майка на двете ни дъщерички — и разбира се, тях самите. Децата щяха да се влюбят в това място, щяха да обикалят, да подскачат и да танцуват наоколо, целите крака и слънчеви косици. Щяха да правят цигански колела по моравата и да крещят: „И да не ни зяпаш гащичките, чу ли, татко?“.
	Голям меден месец, няма що.
	Клодия беше на работа.
	Децата — на училище.
	На част от мен това й харесваше, разбира се; на голяма част от мен всичко това й харесваше много.
	Поех си въздух, изпуснах го и почуках.

	* * *

	Вътрешността на къщата бе като фурна.
	Цялата мебелировка бе с препечена коричка.
	Фотографиите — току-що изскочили от тостера.
	Имаше и климатик. Повреден.
	Почерпиха ме с чай и бисквити, а слънцето жулеше право в прозореца. Пържехме се в собствен сос. Потта капеше от ръцете ни по покривката.
	Семейство Мърчисън бяха почтени, окосмени люде.
	Мъжът бе облечен със син потник, а на бузите му се мъдреха чифт великолепни рунтави бакенбарди, като касапски сатъри, навлекли кожени палта. Жената се казваше Рейлийн. Имаше перлени обици и дребни букли, а в ръцете си стискаше чанта. Все се канеше да става, за да иде на покупки, но въпреки това продължаваше да слуша. Щом споменах задния двор и че в него може би е заровено нещо, вече никой не би могъл да я отпрати. Когато чаят свърши, а от бисквитите останаха само трохи, аз застанах лице в лице с бакенбардите. Мъжът рече без заобикалки:
	— Май най-добре да се залавяме за работа.


	Щом излязохме, тръгнах наляво през продълговатия опален двор към сушилника за пране и обрулената, умираща банксия. За един кратък миг хвърлих поглед назад: малката къща, ламаринения й покрив. Слънцето все така прежуряше над нея, но беше започнало да преваля на запад. Започнах да копая ту с лопатата, ту направо с ръце, докато най-сетне се натъкнах на нещо.
	— По дяволите!
	Кучето.
	— По дяволите!
	Змията.
	И от двете бяха останали само кости. Преровихме всичко основно и внимателно. Положихме скелетите им на моравата.
	— Брей, да му се не види!
	Мъжът извика тези думи три пъти, ала най-силно, когато най-сетне открих стария, куршумено сив ремингтън. Като оръжие, заровено в земята, пишещата машина беше увита в три слоя здрав полиетилен, толкова тънък, че клавишите ясно прозираха: първо Q и W, а после и средните: F, G, H и J.
	Известно време я гледах, просто я гледах.
	Тези черни клавиши, напомнящи на зъбите на чудовище, само че добронамерени.
	Най-сетне се наведох и я измъкнах с предпазливи, мръсни ръце. Запълних и трите гроба. Свалихме полиетиленовото покритие и клекнали над машината, внимателно я заизучавахме.
	— Ама че пущина — рече господин Мърчисън. Косматите сатъри потръпваха.
	— Пущина, и то каква! — съгласих се аз. Наистина беше възхитителна.
	— Като отворих очи тая сутрин, хич не съм си и мислил, че нещо такова ще се случи днес. — Той я вдигна и ми я подаде.
	— Ще останеш ли за вечеря, Матю?
	Това беше старата дама, с все така полуудивено изражение. Удивление или не, вечерята си беше вечеря.
	Както стоях все още приклекнал, вдигнах поглед към нея.
	— Благодаря, госпожо Мърчисън, но изядох толкова много бисквити, че ми стана тежко. — И отново обгърнах с поглед къщата. Сега бе опакована в сянка. — Време е да си вървя. — Стиснах ръцете и на двамата. — Нямате представа колко съм ви благодарен. — Тръгнах към колата, понесъл пишещата машина внимателно като бебе.
	От господин Мърчисън нямаше да се измъкна толкова лесно.
	— Ей! — извика той безцеремонно.
	И какво друго можех да сторя?
	Трябваше да има основателна причина да изкопая двете животни. Спрях се под сушилника — стария очукан сушилник със спици като чадър, същия като онзи в нашия двор — и се извърнах в очакване да чуя какво ще ми каже. И той го каза:
	— Не забрави ли нещо, друже?
	И кимна с глава към костите на кучето и змията.


	Тръгнах си оттам заедно с тях.
	На задната седалка на старото комби бяха положени скелетът на едно куче, пишещата машина и подобният на струна гръбнак на кафява кралска змия.
	Някъде по средата на пътя спрях и изгасих двигателя. Знаех, че недалеч оттук има една отбивка от шосето, която водеше към място, предлагащо постеля и нормална почивка — но се отказах. Изтегнах се на седалката, а змията лежеше до шията ми. Докато се унасях, си мислех как _пред-началата_ дебнат отвсякъде — защото някога отдавна и преди толкова много други събития в този град, запокитен в задния двор на света, бе живяло едно момче. И когато змията бе убила кучето, а кучето бе убило змията, то бе паднало на колене в пръстта… но всичко това тепърва ще ви го разкажа.
	Не, засега ви стига да знаете следното: на другия ден благополучно се прибрах у дома.
	Върнах се обратно в града, на „Арчър стрийт“, там, където всъщност беше започнало всичко и откъдето после бе залъкатушило в много различни посоки. Спорът на тема защо, по дяволите, съм домъкнал кучето и змията, утихна преди часове. Онези, които трябваше да си тръгнат, си тръгнаха, онези, които трябваше да останат — останаха. Разправията с Рори заради обитателите на задната седалка беше черешката на тортата. Точно Рори! Той по-добре от всеки друг знае кои, защо и какви сме ние.
	Разнебитени останки от семейна трагедия.
	Комиксова тупурдия от момчета, кръв и животни.
	Просто сме родени за подобни реликви.
	В разгара на данданията Хенри се ухили, Томи се разсмя и двамата дружно заявиха: „Както винаги!“. Четвъртият измежду нас спеше, беше проспал цялото ми отсъствие.
	Когато си дойдоха, моите две момичета изпаднаха в удивление пред кокаляците и само попитаха: „Защо си ги донесъл, татко?“.
	Защото е идиот.
	На мига хванах Рори да си го мисли, макар че никога не би го казал пред тях.
	Що се отнася до Клодия Дънбар — до съвсем скоро Къркби — тя поклати глава, хвана ме за ръката и беше щастлива, тъй дяволски щастлива, че малко оставаше пак да се срина. Убеден съм, че се чувстваше така, понеже аз бях доволен.
	Доволен.
	„Доволен“ е наглед глуповата дума, но пиша и ви разказвам всичко това чисто и просто защото ние сме си точно такива. Особено аз, понеже най-сетне заобичах тази кухня с цялата й епична и трагична история. Тук трябва да го сторя. Така подобава. Със задоволство слушам как с чаткането на клавишите записките ми се пренасят върху страницата.
	Пред мен стои тя, старата П. М.
	Оттатък нея лежи издрасканата дървена шир на масата.
	По плота се търкалят изостанали от различни комплекти пиперница и солница и рота инатливи трохи препечен хляб. Светлината, нахлуваща от коридора, е жълта, светлината тук вътре — бяла. Седя, мисля и тракам. Блъскам ли, блъскам по клавишите. Писането е мъчна работа, но не чак толкова, когато имаш какво да разкажеш.
	Позволете ми да ви разкажа за един от нас.
	Четвъртият от братята Дънбар, момче на име Клей.
	Всичко това се случи на него.
	Всички ние се променихме чрез него.


>	Първа част
>	Градове

>>	Портрет на един убиец на средна възраст

	Ако преди началото (поне както е изложено на белия лист) имаше една пишеща машина, едно куче и една змия, то самото начало — преди единайсет години — започна с един убиец, едно муле и Клей. Дори и в началото обаче все някой трябва да бъде пръв, а в онзи ден това можеше да е само Убиеца. В крайна сметка тъкмо той бе тласнал хода на събитията напред и стана причина ние самите да извърнем поглед назад. Стори всичко това чрез появата си. Пристигна в шест часа.
	Което си е право, пристигането му беше съвсем подобаващо, поредната знойна февруарска вечер — денят беше изпекъл бетона, а слънцето все още жареше отвисоко. Жега, която можеш да уловиш в ръце и на която можеш да се осланяш, или по-точно, която бе уловила него в хватката си. В цялата всемирна история на убийците този тук със сигурност беше най-жалкият.
	Със своите 178 сантиметра той беше среден на ръст.
	Тежеше седемдесет и пет килограма — съвсем нормално тегло.
	Ала нека това не ви заблуждава — Убиеца бе пустош, предрешена в костюм; стойката му бе превита, имаше вид на прекършен. Облегна се на въздуха, сякаш чакаше той да го довърши, но това не се случи, не и в този ден, понеже ненадейно се оказа, че не е време за благосклонност — на убийците не им се полагаше милост.
	Не, днес той го долавяше.
	Подушваше го.
	Беше безсмъртен.
	И това, общо взето, обобщава нещата.
	На Убиеца можеше да се разчита да е неуязвим в онзи единствен момент, когато беше по-добре да е мъртъв.

	* * *

	После, в течение на цяла вечност, най-малко десет минути, той стоя при устието на „Арчър стрийт“, изпълнен с облекчение, че най-сетне е пристигнал, и с ужас, че е тук. Улицата като че нехаеше; ветрецът й бе душен, но безгрижен, опушеният й мирис можеше да се пипне. Колите бяха не паркирани, а сякаш угасени като фасове, жиците на електропроводите пък провисваха под тежестта на безгласните, прегрели и обезпокоени гълъби. Градът се катереше по стръмнината и му подвикваше:
	Привет отново, Убиецо.
	Глас тъй топъл, досами него.
	Някакъв вътрешен конфликт водиш, струва ми се… Всъщност конфликт е меко казано — здравата си я загазил. И той самият също го знаеше. Скоро зноят го приближи.
	Сега „Арчър стрийт“ прие предизвикателството, почти потриваше ръце, а Убиеца бе на път да се подпали. Чувстваше как огънят се разгаря някъде в подплатата на сакото му, а с това дойдоха и въпросите:
	Беше ли в състояние да продължи напред и да довърши началото?
	Можеше ли наистина да го доведе докрай?
	За един последен миг той си позволи лукса — тръпката от спокойствието — после преглътна, поразтри короната от трънливи коси и с мрачна решителност се отправи към номер осемнайсет.
	Човек с горящ костюм.


	Разбира се, в онзи ден той отиваше при пет момчета. При нас, братята Дънбар.
	Ето ни, подредени по възраст от най-големия към най-малкия: Моя милост, Рори, Хенри, Клейтън, Томас. Оттук насетне нямаше да сме същите.
	Нито пък Убиеца, ако трябва да сме честни — а за да ви дам поне бегла представа в какво беше на път да се забърка той, трябва да ви разкажа какви бяхме ние.
	Мнозина ни смятаха за пълни хулигани.
	Диваци.
	И като цяло не бяха далеч от истината. Майка ни беше мъртва. Баща ни ни бе напуснал.
	Псувахме като изтървани, млатехме се като кечисти и непрекъснато се биехме един друг на билярд и тенис на маса (маси неизменно трета — четвърта ръка, често разположени на осеяната с буци трева в задния двор), на „Монополи“, стрелички, футбол, карти и всяка друга игра, до която успеехме да се докопаме.
	Имахме пиано, на което никой не свиреше.
	Телевизорът ни излежаваше доживотна присъда.
	Диванът — двайсетгодишна.
	Понякога телефонът звънваше и тогава един от нас изтичваше по верандата до съседната къща — беше просто старата госпожа Чилман — купила си беше бутилка доматен сос и не можеше да отвори проклетото чудо. Който и да отидеше да й помогне, щом се върнеше обратно, затръшваше вратата зад гърба си и животът си продължаваше постарому.
	Да, за нас петимата животът винаги продължаваше.
	Животът бе нещо, което набъхтвахме един в друг или избъхтвахме един от друг, особено когато нещата вървяха чудесно или обратно — напълно се оплескваха. В такива случаи хващахме в късния следобед по „Арчър стрийт“. Скитосвахме из града. Високите като кули сгради, улиците. Дърветата с угрижени физиономии. Попивахме гръмогласните, изпъстрени с ругатни разговори, долитащи от кръчми, къщи и жилищни блокове, безкрайно убедени, че това е нашият свят. Очаквахме едва ли не да го съберем всичкия и да го понесем у дома, мушнат под мишница. Нямаше никакво значение, че когато се събудехме на другия ден, щяхме да открием, че си е тръгнал, че е избягал от нас, целия сгради и ослепителна светлина.
	А, и още нещо.
	Може би най-важното.
	Не ни беше известно някой друг, освен нас да е имал в малката си менажерия от нескопосни домашни любимци не какво да е, а муле.
	И какво муле бе само.


	Въпросното добиче се казваше Ахил и попадането му в задния двор на дома ни, в едно от предградията, известни с хиподрумите си, си имаше собствена километрична предистория. От една страна, тя беше свързана с изоставените конюшни и тренировъчната писта зад къщата, с една забравена разпоредба на градския съвет и един тъжен стар дебеланко с проблеми с правописа. От друга страна, всичко това имаше много общо с покойната ни майка, дезертиралия ни баща и изтърсака на семейството, Томи Дънбар.
	Вземането на мулето под наша опека дори не беше обсъдено с всички — и пристигането му не мина без пререкания. След най-малко един разгорещен спор с Рори…
	(— Ей, Томи, какво става тук, по дяволите?)
	— Какво?
	— Ще видиш ти „какво“… нещо май се бъзикаш, а? В задния двор има магаре!
	— Не е магаре, а муле.
	— Че каква е разликата?
	— Магарето си е магаре, а мулето е кръстоска между…
	— Не ми пука, ако ще да е кръстоска между куортър* и тъпо шетландско пони! Какво прави под сушилника?
	[* Куортър — американска порода коне, известна с отличните си състезателни качества на кратки дистанции от порядъка на четвърт миля (quarter mile), откъдето идва и названието им. — Б.пр.]
	— Пасе си.
	— Това го виждам!)
	… някак си намерихме начин да го задържим при нас.
	Или по-точно мулето реши да остане.
	На всичкото отгоре, както се случваше с повечето домашни любимци на Томи, и Ахил не беше безпроблемен. Преди всичко мулето беше животно с амбиции: понеже комарникът на задната врата беше отишъл по дяволите, то си беше създало навика да се намъква вътре, когато я забравехме открехната, а какво остава пък, когато зееше широко отворена. Това се случваше поне веднъж седмично и съответно поне веднъж седмично на мен пък ми избиваха чивиите. Това звучеше горе-долу така:
	— И-сусе Христе! — По онова време бях необуздан в богохулстването и прочут с маниера си да разчленявам „И-сусе“ и да натъртвам на „Христе“. — Неведнъж, а сто пъти съм ви казвал, копеленца такива! Затваряйте проклетата задна врата!
	И така нататък, все в този дух.


	Което ни връща пак към Убиеца, но нима е можел да знае?
	Не е било трудно да се досети, че по времето на пристигането му у дома вероятно нямаше да има никого. Че ще трябва да решава дали да използва стария си ключ, или да почака на верандата, за да зададе своя единствен въпрос, да отправи своето предложение.
	Очаквал е, дори се е надявал, да бъде посрещнат с човешка насмешка.
	Но не и нещо подобно. Пълна греда.
	Малката къща и болката, която тя извикваше, яростната атака на тишината.
	И това муле взломаджия, джебчия.
	Някъде към шест и четвърт той тръгна в крак с „Арчър стрийт“, а товарното добиче примигна.


	И така, ето какво се бе случило после.
	Първият чифт очи, които Убиеца срещна вътре, принадлежаха не на друг, а на Ахил, а с Ахил шега не биваше. Мулето се намираше в кухнята, на няколко крачки от задната врата, току пред хладилника, а на издълженото му, несъразмерно лице се мъдреше обичайният израз, с който сякаш питаше: „Какво, по дяволите, ме зяпаш?“. Че даже и нещо предъвкваше, с ония ми ти разширени ноздри. Пълен непукизъм. Господар на положението. Ако пазеше бирата, вършеше го адски добре.
	Е?
	На този етап Ахил изцяло владееше разговора. Първо градът, сега пък мулето.
	Теоретично, в цялата история имаше някакво бледо подобие на логика. Ако някоя издънка на конския род трябваше да цъфне в града, то къде другаде, ако не именно тук: конюшните, тренировъчната писта, далечния глас на коментаторите.
	Обаче точно пък муле?
	Стъписването трябва да е било неописуемо, а и обстановката допринасяше за усещането. Кухнята имаше своя собствена география и климат.
	Облачност в района на стените.
	Обжарен под.
	Брегова линия от мръсни чинии, простираща се до умивалника. И най-сетне жегата, жегата.
	Дори бдителната войнственост на мулето тутакси бе омекнала пред лицето на тази непоносима, изнурителна жега. В кухнята беше по-горещо отколкото навън, а това бе постижение, което не биваше да се подминава с презрително пръхтене.
	Много скоро обаче Ахил се окопити и се върна към дълга си. А дали пък Убиеца не беше толкова обезводнен, че да бълнува? Измежду всички кухни по целия свят. През ума му прехвръкна мимолетната мисъл да забие в очите си кокалчетата на юмрука си, за да изтръгне видението, ала подобно нещо би било безполезно.
	Това, което виждаше, беше самата истина.
	Беше сигурен, че животното — това сиво, проскубано, червеникаво, светлокафяво, сплъстеномуцунесто, опулено, месестоноздро, безучастно копеле, което стоеше триумфално на напукания под, запънато като муле на мост — бе там, за да оповестява и изяснява с необорими доводи простия факт:
	Каквото и да правят убийците, те никога, при никакви обстоятелства не бива да си идват у дома.


>>	Разгряване в стил „Клей“

	По същото време, когато се състоеше срещата между Убиеца и мулето, в другия край на града можехме да се натъкнем на Клей, който в момента се разгряваше. Ако трябва да сме честни, Клей винаги се разгряваше. Намираше се в един стар жилищен блок, със стълбище под нозете, момче на гърба и буреносен облак в гърдите. Късата му тъмна коса бе прилепнала по главата и в очите му гореше огън.
	До него, отдясно, тичаше друго момче — русокосо и по-голямо с една година — което с мъка смогваше да поддържа темпото му, но при все това не спираше да го пришпорва. Отляво с все сили спринтираше едно бордър коли. Тъй оформената компания в състав Хенри, Клей, Томи и Роузи бе погълната от обичайното си занимание.
	Единият говореше.
	Вторият тренираше.
	Третият се бе вкопчил, сякаш животът му висеше на косъм.
	Дори кучето даваше всичко от себе си.
	За упражняването на този тренировъчен метод се бяха снабдили с ключ от един приятел, който им осигуряваше достъп до сградата. Десет долара за душна буца бетон. Не е зле. В момента препускаха нагоре по стълбите.
	— Лайно нещастно — нареждаше Хенри (печалбарят, дружелюбният) току до Клей. Макар и с мъка, той вземаше по няколко стъпала наведнъж и се смееше. Усмивката рязко кривна от лицето му и той я улови в дланта си. В случаи като този общуваше с момчето до себе си с помощта на добре изпитани, доказали резултатността си обиди. — Ти си кръгла нула — продължи той — слабак. — Всичко го болеше, но не биваше да спира да нарежда. — Разпльокан си като рохко яйце, моето момче. Направо ми се гади, като те гледам как се влачиш.
	Съвсем скоро щяха да отдадат дължимото и на още една традиция.
	Томи, изтърсакът, колекционерът на домашни любимци, остана без една обувка.
	— По дяволите, Томи, нали ти казах да ги завържеш по-здраво! Давай, Клей, слабако, смотаняк такъв! Какво ще кажеш да се поразбързаш малко, а?
	Щом стигнаха шестия етаж, Клей метна Томи настрани и се сборичка с голямата уста отдясно. Двамата се строполиха на мухлясалите плочки. Клей се усмихваше едва-едва, другите се смееха и всички дружно се заотърсваха от потта. Последва борба, в която той притисна Хенри в желязна хватка, вдигна го на ръце и започна да подтичва наоколо.
	— Спешно ти трябва душ, приятел. — Типично за Хенри. Обичахме да казваме, че ако решим да му видим сметката, трябва да убием устата му два пъти. — Не се търпи, честно. — Усещаше изопнатите жили в ръката на Клей, която в момента извиваше устатия му врат.
	В опит да ги разтърве, Томи, тринайсетгодишен до мозъка на костите си, скочи със засилка върху тях и тримата се отърколиха във въртоп от ръце, крака, момчета и под. Роузи подскачаше наоколо и се приземяваше на лапи, с вирната опашка и изопнато напред тяло. Черни крака. Бели лапки. Лаеше ли, лаеше, но боричкането продължаваше.
	Когато схватката приключи, момчетата се отпуснаха по гръб на земята. На този, най-горен етаж на стълбището имаше прозорец с процеждаща се мътна светлина, а на пода лежаха тежко повдигащи се и спускащи се гърди. Въздухът тегнеше. Тонове въздух, откъртващи се от дробовете им. Хенри го гълташе жадно и мъчително, но устата му прояви мъжество.
	— Томи, копеленце дребно. — Погледна го и се ухили. — Май че току-що ми спаси живота, хлапе.
	— Благодаря.
	— Не, аз ти благодаря. — И той махна с ръка към Клей, който вече се бе полуизправил на лакът. Другата му ръка беше скрита в джоба. — Не разбирам защо го търпим този ненормалник.
	— Нито пък аз.
	Но разбираха много добре.
	Преди всичко бе Дънбар, а и специално за Клей, на човек му се искаше да узнае повече.


	Какво обаче?
	Какво имаше да се знае за Клейтън, нашия брат?
	Цяла върволица въпроси го следваха по петите вече от години, като например: Защо само се усмихваше, но никога не се смееше?
	Защо се биеше, но не гонеше победа?
	Защо толкова обичаше да стои на покрива?
	Защо тичаше не за удоволствие, а за изтезание — нещо като портал към болката и страданието — и защо ги търпеше безропотно?
	Никой от тези въпроси обаче не беше любимият му.
	Бяха просто въпроси за разгрявка.
	Нищо повече.


	След като полежаха по гръб, те направиха още три повторения, а мимоходом Роузи забърса и заблудената обувка.
	— Ей, Томи!
	— Да?
	— Другия път да ги вържеш по-здраво, разбрахме ли се?
	— Да, Хенри.
	— С двоен възел, или ще те разфасовам.
	— Добре, Хенри.
	В подножието на стълбите Хенри потупваше Томи по рамото — знак да се мята на гърба на Клей — и те се втурваха нагоре, а после се спускаха с асансьора. (Някои биха казали, че това е хитруване, но всъщност бе много по-трудно — скъсяваше времето за почивка). След последното изкачване Хенри, Томи и Роузи хванаха асансьора до долу, но Клей предпочете стълбите. Излязоха навън и се запътиха към четвъртития железен калъп, служещ за возило на Хенри, където се разигра обичайната сценка.
	— Роузи, разкарай се от предната седалка. — Кучето се мъдреше зад волана, наострило идеалните триъгълничета на ушите си. Имаше вид, сякаш се канеше да се заеме с настройването на радиото.
	— Томи, бъди така добър и я изкарай оттам.
	— Хайде, момичето ми, стига си се пречкала.
	Хенри пъхна ръка в джоба си.
	Шепа монети.
	— Ето, Клей. Ще се видим горе.
	Двете момчета се метнаха в автомобила, другото пое тичешком. Вик от прозореца:
	— Ей, Клей!
	Клей набра скорост. Не се обърна, но нямаше нужда, чуваше го отлично. Всеки път едно и също.
	— Вземи маргаритки, ако има, бяха й любими, не помниш ли?
	Сякаш не знаеше.
	Колата потегли и даде мигач.
	— И гледай да не те излъжат с парите!
	Клей се затича още по-бързо.
	Скоро се заизкачва по хълма.


	В началото го тренирах аз, а след това и Рори. И ако аз подхождах с глупавата почтеност на старата школа, Рори го смазваше, без да го пречупва. Хенри пък превърна треньорството в печеливша схема — правеше го и за парите, ала и защото му доставяше удоволствие, както съвсем скоро ще се уверим.
	От самото начало условията бяха ясни и прости и също толкова идиотски.
	Можехме да му заповядваме какво да прави.
	Той изпълняваше.
	Можехме да го подлагаме на издевателства.
	Той ги изтърпяваше.
	Ако речеше, Хенри можеше да го изрита от колата, понеже е видял няколко приятелчета да се прибират пеш в дъжда, а Клей просто слизаше и се понасяше в тръс. Когато профучаваха покрай него с викове: „Недей да клинчиш!“, той само ускоряваше темпото. Томи, гузен като самия порок, се извръщаше да го наблюдава през задното стъкло, а Клей гледаше след тях, докато колата се скриеше. Виждаше как грозната подстрижка се смалява все повече и повече и ето как всъщност стояха нещата:
	Може и да изглеждаше, сякаш ние го тренираме.
	Но всъщност бяхме много далеч от истината.
	С времето думите ставаха все по-оскъдни, методите все по-разнообразни. Всички знаехме какво иска Клей, но не и за какво му е.
	За какво, по дяволите, тренираше Клей Дънбар?


	В шест и трийсет, оставил букета лалета на земята до краката си, Клей се облегна напред на гробищната ограда. Мястото бе приятно и високо и му харесваше. Стоеше и наблюдаваше как слънцето се бръска между небостъргачите.
	Градове.
	Този град.
	Някъде в ниското невидим пастир подкарваше автомобилното стадо. Светофарът се смени. Убиеца бе пристигнал.
	— Извинете?
	Нищо. Той стегна захвата си около прътите на оградата.
	— Младежо?
	Този път Клей се обърна и видя до себе си една старица — тя сочеше нещо и отсръбваше от устните си. Сигурно й се услаждаха.
	— Ще възразите ли? — Имаше безформени очи и захабена рокля и носеше чорапи. Жегата бе безвластна над нея. — Ще възразите ли, ако ви помоля за едно цвете?
	Клей надникна в дълбоката бръчка, продълговата бразда над очите й. Подаде й едно от лалетата.
	— Благодаря ви, благодаря ви, младежо. За моя Уилям.
	Момчето й кимна, последва я през отворената порта и пое между гробовете. Когато стигна до този, който търсеше, то най-напред приклекна за малко, изправи се, постоя със скръстени ръце, обърна лице към вечерното слънце. Нямаше представа колко време бе минало, преди Хенри и Томи да изникнат от двете му страни, а с тях и Роузи, изплезила език към надгробните надписи. Стояха прегърбени и в същото време вдървени, с ръце в джобовете. Ако кучето имаше джобове, щеше да е пъхнало лапи в тях, убеден съм. После цялото им внимание се насочи към надгробната плоча и цветята пред нея, които се спаружваха пред очите им.
	— Нямаше маргаритки ли?
	Клей вдигна поглед.
	Хенри сви рамене.
	— Хайде, Томи.
	— Какво?
	— Дай му го, негов ред е.
	Клей протегна ръка. Знаеше какво трябва да направи.
	Извади почистващия спрей и напръска металната плоча. После му връчиха ръкав от сива тениска и той хубаво изтърка, направо изжули надгробния паметник.
	— Пропусна едно място.
	— Къде?
	— Ама ти сляп ли си, Томи, ей там в ъгъла, гледай де, тия очи само за красота ли са ти?
	Клей ги наблюдаваше, докато се разправяха, после доизлъска плочата с последно кръгово движение и сега ръкавът бе черен, мръсната паст на града. И тримата бяха облечени с потници и стари шорти. И тримата стиснаха челюсти. Хенри намигна на Томи.
	— Добра работа, Клей, да вземем да си вървим, а? Нали не искаш да закъснеем за основната програма?
	Томи и кучето тръгнаха напред, винаги все същото.
	Клей ги следваше.
	Когато ги настигна, Хенри рече:
	— Хубавите гробища са добри съседи.
	Щуротиите му просто край нямаха, честна дума.
	Томи се обади:
	— Мразя да идваме тук, знаеш го, нали?
	Ами Клей?
	Клей — който беше мълчаливецът, а също и вечно усмихнатият — се обърна за последен път и обгърна с поглед огрения от слънце квартал от статуи, кръстове и надгробни паметници.
	Приличаха на утешителни трофеи.
	До последния.


>>	Варвари

	По същото време в кухнята на „Арчър стрийт“ номер 18 противниците бяха изпаднали в патова ситуация.
	Убиеца предприе бавно отстъпление към къщата. Тишината й беше страховита — гигантско игрище, на което гузната му съвест можеше да безчинства на воля, да го смазва до смърт — но също така и измамна. Хладилникът бръмчеше, мулето пръхтеше, но не беше само то, имаше и други животни. Сега, когато се бе озовал на заден ход в коридора, той долови движението им. Нима присъствието му бе надушено и в момента самия него го дебнеха?
	Надали.
	Не, животните съвсем не представляваха заплаха, повече се боеше от двете най-големи момчета.
	Аз бях благонадеждният.
	Дългогодишната финансова опора.
	Рори бе непобедимият: човешкият еквивалент на гюле на верига.


	Към шест и трийсет Рори стоеше от другата страна на улицата, облегнат на един телефонен стълб. Усмихваше се горчиво и печално, усмихваше се колкото да се усмихва — светът беше порочен и той не оставаше по-назад. След кратко обследване извади от устата си дълъг кичур момичешки коси. Която и да бе тя, сега бе някъде там из широкия свят и в същото време лежеше в съзнанието на Рори с разтворени нозе. Момиче, с което няма да се запознаем и което няма да видим.
	Минута по-рано се бе натъкнал на друго едно момиче, което обаче познавахме, момиче на име Кери Новак. Срещна я точно до автомобилната алея пред дома й.
	Миришеше на коне. Извика му „Здрасти!“.
	После бе скочила от старото си колело.
	Имаше яснозелени очи и кестенява коса, дълга километри коса, която се спускаше по гърба й. Предаде му съобщение за Клей. Нещо за някаква книга: една от трите, които били важни за всичко.
	— Кажи му, че все още страшно харесвам Буонароти, става ли?
	Рори се стъписа, но не помръдна. Раздвижиха се само устните му:
	— Борна-кой?
	Тя се разсмя, докато се отдалечаваше към гаража.
	— Просто му го кажи, ясно? — После обаче й дожаля, поизви се назад, излята от луничави ръце и увереност. Излъчваше някакво благородство, силна топлина, пот и жизненост. — Ами, знаеш го… — каза тя. — Микеланджело?
	— Какво? — Рори съвсем се озадачи. Момичето е смахнато, помисли си той. Сладко, но напълно смахнато. На кой ли му пука за Микеланджело?
	Ала по някаква причина мисълта се задържа в съзнанието му.
	Приближи се до телефонния стълб, постоя облегнат на него, после пресече улицата и се насочи към вкъщи. Гонеше го лек глад.


	Що се отнася до мен самия, в момента бях някъде там вътре, някъде там навън, приклещен в задръстването.
	Наоколо, отпред и отзад се точеха колони от хиляди автомобили, всеки от тях устремен към определен дом. През прозореца на комбито (същото, което притежавам и до днес) нахлуваше зной на талази, а отстрани се нижеше безконечна кавалкада от билбордове, витрини и човешки съдби. При всеки тласък градът нахлуваше в купето, но въпреки това се долавяше и моят отличителен мирис на дърво, вълна и лак.
	Облегнах лакътя си на отворения прозорец.
	Усещах тялото си като дървен труп.
	Дланите ми лепнеха от терпентина и лепилото и единственото, което исках, беше да се прибера. Щях да хвърля един душ, да раздам задачите за вечерята, а после евентуално да почета или да гледам някой стар филм.
	Не исках толкова много, нали?
	Просто да се прибера и да си почина?
	Де тоя късмет.


>>	Бърнбъро

	В дни като днешния Хенри се придържаше към железни правила.
	Първо — да има бира.
	Второ — да е студена.
	Тъкмо поради тези причини той се раздели с Томи, Клей и Роузи при гробището с уговорката да се срещнат по-късно на „Бърнбъро Парк“.
	(За незапознатите с този квартал „Бърнбъро Парк“ е стар лекоатлетически стадион. По онова време той представляваше разпадаща се трибуна и цял паркинг натрошени стъкла. Бе също така и арена на най-безславните тренировъчни дни на Клей.)
	Преди обаче да се качи в колата, Хенри сметна за нужно да даде на Томи някои последни наставления. Роузи също наостри уши:
	— Ако случайно закъснея, кажи им да почакат, ясно?
	— Разбира се, Хенри.
	— И да си приготвят парите.
	— Разбира се, Хенри.
	— Окей ли си с проклетото „Разбира се, Хенри“, Томи?
	— Окей съм.
	— Продължавай в същия дух, и теб също ще те пусна на пистата пред него. Какво ще кажеш?
	— Не, благодаря, Хенри.
	— Не те виня, хлапе. — Мимолетна усмивка на крайчеца на един закачлив, обигран ум. Той плесна Томи през ухото, леко и уверено, после сграбчи Клей. — А от теб искам да ми направиш услуга. — Хвана лицето му в шепите си. — Не изоставяй тези двама нещастници.


	Сред вдигналата се след колата пушилка кучето отправи поглед към Томи.
	Томи се обърна към Клей.
	Клей не погледна никого.
	Докато проверяваше съдържанието на джоба си, у него се надигна нов порив да се затича — ала градът се спускаше полегато пред тях, а гробището опираше в гърбовете им, така че той само направи две крачки към Роузи и я грабна под мишница.
	Изправи се, а кучето се усмихваше.
	Очите му бяха като пшеница и злато.
	Смееше се на света под себе си.


	Вървяха по „Ентрийти авеню“ — голямото възвишение, по което малко по-рано се бе изкачил — когато пусна Роузи на земята. Минаха по окапалите плумерии и излязоха на „Посайдън Роуд“ — щабквартирата на квартала на хиподрумите. Километър и нещо ръждясали магазинчета.
	Докато Томи копнееше за магазина за домашни любимци, Клей би умрял за други места — улици и паметници, сякаш създадени в _нейна_ чест.
	„Лонро“, помисли си той.
	„Бобис Лейн“.
	Калдъръменият „Питър Пан Скуеър“.
	Тя имаше кестенява коса и яснозелени очи и чиракуваше при Енис Макандрю. Любимият й кон беше Матадор. Любимото й състезание — безусловно „Кокс Плейт“*. Фаворитът й сред победителите в това състезание бе могъщият Кингстън Таун, прославил се преди цели три десетилетия. (Най-хубавото винаги вече се е случило, преди да сме били родени.)
	[* „Кокс Плейт“ (W. S. Cox Plate) — състезание за коне на три и повече години, на дистанция 2040 м, провеждащо се на хиподрума „Мууни Вали“, в Мелбърн, Австралия, в края на месец октомври. — Б.пр.]
	Книгата, която четеше, се казваше „Каменоделецът“.
	Една от трите книги, които бяха важни за всичко.


	Обгърнати от зноя на „Посайдън Роуд“, двете момчета и кучето завиха на изток и скоро той изникна пред тях — лекоатлетическият стадион.
	Продължиха да вървят, докато се сляха със сянката му, и скоро хлътнаха през една пробойна в оградата.
	Застанаха на пистата, под слънцето, и зачакаха.
	Само за няколко минути се насъбра обичайната пасмина — момчета лешояди, налетели на тленните останки на спортното съоръжение. Коридорите бяха задушени от бурени, червената каучукова настилка — полупротрита. Затревеният терен приличаше на джунгла.
	— Виж — каза Томи и посочи.
	Още и още момчета продължаваха да прииждат от всички посоки на апогея на съзряващата мъжественост. Човек и отдалече можеше да забележи загара на усмивките им и да преброи белезите, оставени от живота в предградията. Можеше да усети и мириса им: дъх на недовъзмъжалост.
	Известно време Клей ги наблюдава, застанал в най-външния коридор. Пиеха, почесваха се под мишниците. Мятаха бутилки. Неколцина подритваха пролежните язви на пистата. Много скоро се насити на гледката.
	Постави длан на рамото на Томи и се отправи към сянката на трибуната. Мракът й го погълна.


>>	Нашествието на гърците

	Убиеца изпита срамно облекчение, когато в дневната откри и другите — останалата част от, както често ги наричахме, менажерията от смахнати домашни любимци на Томи. А имената им ако чуете! Някои биха ги сметнали за възвишени, други — за напълно абсурдни. Най-напред забеляза златната рибка.
	Бе проследил един кос поглед, плъзнал се към прозореца. Там, върху етажерката се намираше аквариумът, чийто обитател упорито се хвърляше с глава към стъклото, блъскаше се и политаше назад.
	Люспите му бяха като перушина.
	Опашката — като златно гребло.
	АГАМЕМНОН.
	Присъствието му бе оповестено от надпис със зелен флумастер, надраскан със сгъчкан момчешки почерк върху полуобелена лепенка в основата на аквариума. Убиеца познаваше това име.
	По-нататък, върху изкорубения диван, между дистанционното и един мръсен чорап, спеше едър звяр от котешкия вид със сива тигрова окраска, гигантски черни лапи и опашка като удивителна. Подвизаваше се под името Хектор.
	В много отношения Хектор бе най-презряното животно в къщата. Дори в жега като днешната той се беше свил на кравай като тлъста космата буква С, без да броим опашката, която бе забита в корема му като проскубан меч. Всеки път, когато се нагласяше в нова поза, от него се разхвърчаваха валма козина, но той продължаваше да спи с ненакърнено достойнство и мъркаше ли, мъркаше. Достатъчно беше някой да се доближи до него, за да включи мотора. Даже и този някой да е убиец. Хектор никога не бе блестял с прозорливост.
	Най-сетне върху библиотечката имаше продълговат, голям птичи кафез.
	Вътре, застинал в непреклонно, но щастливо очакване, стърчеше един гълъб.
	Вратичката зееше широко отворена.
	Един-два пъти, докато си стоеше или се разхождаше наоколо, лилавата му глава започваше да подскача нагоре-надолу с впечатляваща пестеливост, движенията му се отличаваха със съвършен ритъм. С това, общо взето, се изчерпваха ежедневните занимания на гълъба в очакване на мига, когато щеше да кацне върху Томи.
	Напоследък го наричахме Тели.
	Или Т.
	Но никога, по никакъв повод не споменавахме пълното му, влудяващо име:
	Телемах.
	Един бог знае колко мразехме Томи заради тези имена.
	Единствената причина, поради която му се разминаваше, беше, че всички ние разбирахме.
	Хлапето знаеше какво прави.


	След като направи няколко крачки навътре в стаята, Убиеца се озърна.
	Като че ли с това присъстващите се изчерпваха.
	Котарак, птица, златна рибка, убиец.
	И мулето в кухнята, разбира се.
	Доста безобидна банда.
	В причудливата светлина, сред тегнещия зной, в обкръжението на останалите обитатели на дневната — използвания и малтретиран прастар лаптоп, изпонакапаните с кафе подлакътници на дивана, натрупаните като каменни могили учебници по килима — Убиеца изведнъж почувства как нещо заплашително извисява снага зад гърба му. Само дето не му извика: „Бау!“.
	Пианото.
	Пианото.
	Господи, помисли си той, пианото.
	Дървено, орехово, с вертикален корпус, то стоеше в ъгъла със захлопната паст, потънало в море от прах.
	Вглъбено и спокойно, дълбоко опечалено.
	Едно пиано, какво толкова.
	Ако това ви се струва безобидно, пак си помислете, защото левият крак на Убиеца започна да потръпва конвулсивно. Сърцето му се сви с такава сила, че малко му оставаше да се втурне навън.
	Колко неподходящ момент на верандата да изтрополи първият чифт нозе.

	* * *

	Ключ, врата, а после Рори и нито миг, за да се окопити. Каквито и думи да си беше подготвил Убиеца, те бяха излетели от гърлото му, пък и в стаята липсваше въздух за дишане. Само вкус на туптящо сърце. Успя да зърне момчето едва за секунда, защото то профуча през коридора като светкавица. Най-големият му срам беше, че не можа да познае кой е.
	Аз или Рори?
	Хенри или Клей?
	Ясно беше, че не е Томи. Момчето бе твърде едро. Усети единствено полъха от нечие движещо се тяло, а сега откъм кухнята се разнесе и гръмогласен възторжен рев.
	— Ахиле! Ах ти, нагло копеле!
	Хладилникът се отвори и затвори и сякаш по даден знак Хектор вдигна поглед. После тупна на килима и запротяга задните си крака с онези типично котешки несигурни движения. После се помъкна към кухнята и влезе от другата й страна. Гласът мигом се промени.
	— Какво, по дяволите, искаш пък ти, Хекторе, купчина лайна такава? Само да си ми скочил пак в леглото довечера и ще те очистя, заклевам се. — Шумолене на торбички от хляб, отваряне на буркани. Нов изблик на смях. — Добрият стар Ахил, а? — Естествено, не беше изгонил мулето навън. Щеше да накара Томи да се оправя с него. Или пък още по-хубаво, нямаше да казва нищо, за да го завари в кухнята. Това щеше да е безценна сцена, дума да няма.
	Ново мярване в коридора, също тъй светкавично като на влизане, захлопване на входната врата и това беше.


	Както можете да си представите, на Убиеца не му бе лесно да се съвземе от това преживяване.
	Многобройни удари на сърцето, многократни вдишвания и издишвания.
	Главата му се отпусна на гърдите, мислите му въздаваха благодарност.
	Златната рибка продължаваше да се блъска в аквариума.
	Птицата го наблюдава известно време и закрачи напред-назад из кафеза като полковник. Скоро и котаракът се завърна. Влезе в дневната и се разположи, сякаш беше на аудиенция. Убиеца бе сигурен, че животното чува пулса му — грохота му, триенето. Сам той го усещаше в китките си.
	Едно бе сигурно.
	Трябваше да поседне.
	Побърза да намери убежище на дивана.
	Котаракът се облиза и се метна напред.
	Убиеца погледна през рамо и го съзря в полет — масивно сиво кълбо ивици и козина. Напрегна тяло и го улови. За един миг, ако не и повече, се чудеше: да го потупа ли по гърба, или не? На самия Хектор му беше все едно — курдисан в скута му, той мъркаше, сякаш щеше да събори къщата. Не стига това, ами и започна да меси с извадени нокти, като безмилостно ги забиваше в краката му. Сега пък се връщаше още някой.
	Направо не беше за вярване.
	Идват си.
	Идват си.
	Момчетата си идват, а аз седя тук, приклещен под най-тежката питомна котка в историята. Все едно бе затиснат от наковалня, само че не обикновена, а мъркаща.


	Този път беше Хенри, който закрачи целеустремено към кухнята, отмятайки косата от очите си. На него ситуацията там му се стори далеч не толкова забавна, но със сигурност не и по-неотложна:
	— Хубава си я свършил, Ахиле, благодаря за спомена. Сто процента Матю пак ще превърти довечера.
	Брей, защо ли пък бих го сторил!?
	После отвори хладилника и сега вече доброто му възпитание взе връх.
	— Би ли си преместил главата, ако обичаш, друже? Благодаря.
	Известно време от кухнята долиташе подрънкване — Хенри се суетеше напред-назад, мяташе кутийки бира в хладилната чанта — и малко след това отново излезе, отправяйки се към „Бърнбъро Парк“, а Убиеца се озова сам за пореден път. Какво ставаше тук?
	Толкова ли никой не можеше да долови присъствието на убиец?
	Не, нямаше да е толкова лесно и сега той отново остана сам със себе си, затиснат на дивана, потънал в размисъл за естествената си невидимост. Обзе го нещо средно между облекчение от милостта й и срам от безсилието й — и продължи да седи все така кротко и неподвижно. В привечерната светлина около него се изви циклон от разхвърчала се котешка козина. Златната рибка възобнови войната си със стъклото, а гълъбът закрачи с пълна сила.
	Пианото го наблюдаваше в гръб.


>>	Гюле на верига

	Когато и последните момчета се събраха на „Бърнбъро Парк“, те започнаха да се здрависват помежду си, екна смях. Веселбата беше пълна. Пиеха по онзи юношески маниер, с лакоми, широко отворени уста. Подвикваха си „Хей!“, „Здрасти!“ и „Къде, по дяволите, се губиш, дръвнико задръстен?“. Виртуози на алитерацията, без дори да го подозират.
	В мига, в който слезе от колата, първата работа на Хенри беше да се увери, че Клей вече е в съблекалнята. Там долу щеше да се срещне с днешната група момчета: както обикновено шестима, изпружени от очакване. А ето и какво предстоеше.
	Щяха да минат обратно по тунела.
	После всяко от тях щеше да заеме позицията си на четиристотинметровата писта.
	Три при стотния метър.
	Две при маркировката за двустотния.
	И най-сетне, на произволно място между тристотния метър и финиша — последният участник.
	И още нещо, най-важното — и шестимата бяха готови да сторят всичко по силите си, за да не позволят на Клей да направи пълна обиколка на пистата. Фасулска работа, поне на теория.
	Пасмината зяпачи пък щеше да се мъчи да предвиди изхода. Всеки щеше да заяви определено време и тук идваше ролята на Хенри, а именно да събира залозите, нещо, което вършеше с най-голяма охота. С изписано парче тебешир в ръка и старовремски хронометър на шията, той беше в пълна готовност.

	* * *

	Неколцина от залагащите тутакси го накачулиха в подножието на трибуната. За Хенри много от тях дори нямаха реално съществуване — бяха просто прякори, към които вървяха момчета. Всички без две от тях ще видим тук за пръв и последен път, така че тук и ще ги оставим — те винаги ще си бъдат същите идиоти. Даже ти става някак приятно, като се замислиш.
	— Е, Хенри? — попита Прокажения.
	Човек можеше да изпитва единствено съжаление към момче с подобен прякор. Целият бе покрит със струпеи с всевъзможна форма, цвят и големина. Както изглежда, някъде на осем беше започнал да се прави на каскадьор с колелото си и оттогава не беше спирал.
	Хенри аха да го съжали, но в крайна сметка предпочете да го награди със самодоволна усмивка.
	— Какво „е“?
	— Уморен ли е?
	— Не особено.
	— Днес тичал ли е в блока на Нужника? — Този пък беше Пъхтящия. Чарли Дрейтън. — Ами по хълма до гробището?
	— Слушай сега, Клей се чувства супер, ясно? В идеална форма е. — Хенри потри ръце в доволно очакване. — Днес на линия са шестима от най-добрите. Даже Старки.
	— Старки! Върнало се е копелето, а? Това са още поне трийсет секунди, обзалагам се.
	— Хайде, хайде, Пъстърва, Старки е въздух под налягане. Клей ще го отвее.
	— Колко етажа е оня блок, Нужник?
	— Шест — рече Хенри — обаче ключът започва да ръждясва, старче. Намери ни нов и може да ти пусна едно залагане, без да плащаш.
	Нужника, къдрокос и къдролик, облиза къдравите си устни.
	— Какво? Наистина ли?
	— Е, по-скоро ще ти сваля мизата наполовина.
	— Хей! — извика едно момче по прякор Призрака. — От къде на къде пък точно Нужника се уреди да не плаща?
	Хенри го прекъсна, преди да имаше нещо за прекъсване.
	— _За съжаление_, Призрак, бледолико, бедно копеле, Нужника разполага с нещо, което може да се използва, т.е. той е полезен — Хенри поведе Призрака наоколо, като продължи да нарежда наставнически. — Ти, от друга страна, си безполезен. Сега схващаш ли?
	— Окей, Хенри, какво ще кажеш за това? — Нужника се пробваше да изкопчи още. — Ще ти дам своя ключ срещу три залога гратис.
	— Гратис? Ти да не си франсе?
	— Не мисля, че французите казват „гратис“, Хенри. Май е на немски.
	Гласът идваше някъде откъм глутницата момчета. Хенри потърси с очи източника.
	— Ти ли си това, Чюи, копеле космато? Последния път, когато те чух да говориш, не можеше да вържеш две приказки на английски! — После към останалите: — Можете ли да повярвате какви ги плещи този нещастник?
	Момчетата се разсмяха.
	— Това беше добро, Хенри.
	— И не си мислете, че с едно „Това беше добро, Хенри“ ще намажете някоя екстра.
	— Ей, Хенри! — Нужника. Последен опит. — А какво ще кажеш…
	— О, Господи! — Гласът на Хенри изригна в ярост, но това беше престорен, а не истински гняв. За своите седемнайсет години бе преминал през почти всичко, което животът на един Дънбар можеше да му поднесе, и винаги излизаше от положение с широка усмивка на лицето. Състезанията на „Бърнбъро Парк“ в сряда вечер и момчетата, които наблюдаваха от оградата, му бяха слабост. Харесваше му, че за всички тях това беше най-значимото събитие в средата на седмицата, докато за Клей бе чисто и просто поредното разгряване. — Добре, копелета, кой залага пръв? Десетачка предварително или да ви няма!
	И с един скок той се озова върху близката потрошена пейка.


	Заваляха разнопосочни залози, от 2:17 до 3:46, та до нечие категорично 2:32. Хенри записваше имената и предположенията с парченце зелен тебешир върху бетонната настилка, редом до залозите от предните седмици.
	— Хайде, Дрънкало, стига си го мъдрил.
	Дрънкалото, известен още и като Вонг, или Кърт Вонгдара, бе изпаднал в дълбоки терзания. Малко неща приемаше сериозно, но това, изглежда, бе едно от тях.
	— Добре — рече той. — Щом и Старки е в играта, пиши ме, мамка му — 5:11.
	— Господи! — Все още приклекнал, Хенри се усмихна. — И помнете, момчета, без размисляне или посягане към тебешира.
	Сега погледът му бе привлечен от нещо.
	От някого.
	В кухнята у дома се бяха разминали за няколко минути, но ето че сега го видя — як, с тъмноръждива коса, очи като старо желязо и дъвка в уста — нямаше как да го сбъркаш. Хенри изпадна във възторг.
	— Какво става? — Колективен въпрос, дружен хор. — Какво е това? Какво…?
	Тогава Хенри посочи с глава нагоре и жестът му бе така премерен, че да е в пълен синхрон с гласа, който тупна сред късчетата тебешир.
	— Господа…
	За един кратък миг върху всички лица се изписа нямо възклицание: „Мамка му!“, и в следващия момент се възцари невиждан хаос.
	Всички вкупом се втурнаха да променят залозите си.


>>	Димен сигнал

	Добре, това беше.
	Стига толкова.
	Мрачен, гузен и изпълнен с разкаяние, Убиеца беше достигнал преломен момент — можеше да го презираме колкото искаме, но повече нямаше да позволи да го игнорираме. Същевременно обаче още следващото му действие бе нещо като проява на добри обноски — след като бе нахлул в къщата без разрешение, беше редно все пак някак да ни предупреди.
	Откопчи Хектор от скута си.
	Приближи се до пианото.
	Ала вместо да вдигне капака на клавиатурата (това вече нямаше да го понесе), той отвори инструмента отгоре, излагайки на показ струните, и онова, което откри, бе може би още по-лошо — защото там вътре, върху стара рокля от синя вълна, лежаха две книги с цвят на въглен. В джоба й бе скътано едно от копчетата й, а под самата нея — и това, което търсеше: пакет цигари.
	Бавно-бавно той го извади.
	Тялото му се сгърчи на две.
	Дълго стоя така, преди да успее да се изправи.
	Коства му немалко усилие да затвори пианото и да се върне обратно в кухнята. Изрови една запалка от чекмеджето с приборите и пак се озова очи в очи с Ахил.
	— Мамка му.
	За пръв път, откакто бе дошъл, Убиеца се осмели да проговори. Сега той си даде сметка, че мулето не е войнствено, така че запали цигара и се насочи към умивалника.
	— Така и така съм тук, да взема да измия и чиниите.


>>	Идиотите

	Стените на съблекалнята бяха посърнали от графити — от онзи вид аматьорски творения, които извикват единствено неудобство и срам. Клей беше седнал бос и не им обръщаше внимание. Пред него Томи чистеше корема на Роузи от заплетените стръкчета трева, но след малко кучето се приближи до него. Клей нежно избута муцуната му с длан.
	— Дънбар.
	Както се и очакваше, в съблекалнята имаше още шест момчета, всяко от които стоеше в своето малко пространство от графитите. Пет от тях бъбреха и се майтапеха помежду си. Шестото, скотоподобен хлапак на име Старки, си беше довело момиче и се перчеше:
	— Хей, Дънбар.
	— Какво?
	— Не ти, Томи, тиквенико дребен.
	Клей вдигна поглед.
	— Дръж. — Старки метна по него ролка хартиено тиксо, която го улучи в гърдите и се приземи на пода. Роузи се спусна след нея и я захапа в уста. Клей се зае да я наблюдава как се бори с тиксото, а Старки продължаваше да се надъхва.
	— Просто не искам да ми минаваш с разни извинения, когато те попилея след малко. Освен това, имам ярък спомен, че преди години ни пробутваше тоя тъп номер с лепенките на стъпалата. Да знаеш колко натрошено стъкло има по пистата… Не искам да си нараниш нежните крачета.
	— Ярък ли рече? — попита Томи.
	— Какво сега, като съм непрокопсаник нямам право да имам богат речник ли? Теб те нарекох „тиквеник“ и виж как ти приляга.
	На Старки и приятелката му тази шега се стори много забавна и Клей неволно изпита симпатия към нея. Гледаше червилото й и размазаната й глуповата усмивка. Харесваше му как презрамката на сутиена й някак нехайно се плъзгаше по рамото й. Не му бе неприятен и начинът, по който двамата със Старки се докосваха и сякаш се размазваха един в друг — нозете й, обкрачили бедрото му, притиснатите й слабини. Изпитваше единствено любопитство, нищо повече. Първо на първо, тя не беше Кери Новак. Второ, в това нямаше нищо лично. За зрителите отвън момчетата в съблекалнята бяха бурмички в една прекрасна машина — гротескно забавление. За Клей те бяха нещо като събратя. Колко повече можеха да го наранят? Колко още можеше да издържи?


	Знаеше, че скоро ще трябва да тръгнат към пистата, така че се облегна назад, притвори очи и си представи, че Кери е тук до него — топлината и сиянието на ръцете й. Луничките върху лицето й бяха като убождания от топлийка — дълбоки и алени, и същевременно толкова мънички. Наподобяваха чертеж или още по-точно — онези детски рисунки за свързване на точките. В скута й лежеше книгата, която обичаха да четат и да си разменят — с бледа корица и надпис с начупени бронзови букви: „Каменоделецът“.
	Подзаглавието й гласеше: _Всичко, което сте искали да знаете за Микеланджело Буонароти — неизчерпаем източник на величие_. Във вътрешността й, още в самото начало личеше неравната ивица от липсваща страница — онази с биографията на автора. Вместо книгоразделител между листовете бе затъкнат талон от скорошни залагания.
C>
	„Ройъл Хенеси“, Гонка #5
	#2 — Матадор
	Вид залог: Победител: $1
C$
	Скоро тя се изправи, а после се облегна на Клей.
	Усмихна се по привичния си заинтригуван начин, сякаш заставаше лице в лице с всичко. Приближи се още по-близо и започна: положи долната си устна върху неговата горна, а книгата остана помежду им. _Тогава той бе разбрал, че светът е такъв и всичко в него не е нищо повече от видение._
	Докато изричаше любимия пасаж, устните й продължаваха да се докосват до неговите — три, четири, пет пъти — после съвсем леко се отдръпна назад:
	— Събота?
	Кимване, защото в събота вечер, след малко повече от три дни, щяха да се срещнат наяве, на любимия му, отдавна изоставен хиподрум. Място на име Окраището. Двамата щяха да лежат будни един до друг. Косите й щяха да подраскват кожата му часове наред. Ала той нямаше да ги отмахне или приглади.
	— Клей. — Тя започна да избледнява… — Време е.
	Но на него не му се искаше да отваря очи.


	Междувременно едно момче със заешки зъби, на което викаха Пора, бе излязло от съблекалнята, а Рори се отби да ги види, както правеше винаги. Всеки път, когато се вясваше на стадиона заради доброто старо време, срещата минаваше точно както сега.
	Той мина по тунела и когато влезе в унилата съблекалня, дори Старки спря да се лигави с момичето. Рори вдигна пръст и силно го притисна към устните си. Разроши косата на Томи почти грубо, застана пред Клей и се надвеси над него. С усмивка на уста той започна да го изучава небрежно с чудноватите си очи от старо желязо.
	— Ей, Клей. — Нямаше как да устои на изкушението. — Продължаваш да се забъркваш в глупости, а?
	Клей му се усмихна в отговор, не можеше да не го стори.
	Усмихваше се, но не вдигна поглед.


	— Готови ли сте, момчета?
	С хронометър в ръка, Хенри им даде знак, че е време.
	Когато Клей се изправи, Томи го попита нещо, нещо, което беше част от ритуала.
	Посочи небрежно към джоба му.
	— Искаш ли да ти я пазя, Клей?
	Клей не каза нищо, но не беше и нужно.
	Отговорът винаги бе един и същ.
	Дори не поклати глава.


	Момчетата оставиха графитите зад себе си.
	Преминаха по обратния път през тунела.
	Изплуваха на светло и добиха очертания.
	Двайсетината идиоти, наредили се поравно от двете страни на пистата, ги посрещнаха с ръкопляскания. Идиоти аплодираха идиоти, грандиозна гледка. Това го умееха най-добре.
	— Давайте, момчета!
	Гласовете бяха топли. Ръкопляскащи ръце.
	— Тичай здравата, Клей! Закопай ги, синко!
	Жълтата светлина прииждаше упорито иззад трибуните.
	— Не го убивай, Рори!
	— Удряй здраво, Старкърс*, копеле грозно такова!
	[* Starkers (англ.) — гол, голтак. — Б.р.]
	Смях. Старки се закова на място.
	— Ей! — Вдигна пръст той и издекламира реплика от някакъв филм: — Може първо да се поупражнявам върху теб.
	Ни най-малко не се засегна от „копеле“ или „грозно“, но нямаше да преглътне „Старкърс“. Хвърли поглед назад и видя как приятелката му се насочва неуверено към дървените седалки на трибуните. Нямаше работа при онази измет, един от тях й стигаше. С провлачена походка Старки понесе едрото си тяло след останалите.
	Отначало всички бяха застанали на началната отсечка, но скоро момчетата от съблекалнята се отдалечиха напред. На стотния метър щяха да бъдат Редкия, Магуайър и Зън-зън. Първите двама бяха надарени с пъргавина и сила, а третият, с телосложение на тухлена постройка, имаше задачата да смаже Клей.
	На втория пост бяха разпределени Шуорц и Старки, единият от които бе съвършеният джентълмен, а другият — дипломиран гадняр. Особеното при Шуорц обаче беше, че макар да бе изключително, безкомпромисно справедлив, на терена нямаше милост. После щеше да се разтича в белозъби усмивки и да раздава приятелски потупвания. Ала при сектора за мятане на диск щеше да връхлети върху Клей като бързия влак.


	Залагащите също се раздвижиха.
	Започнаха да се стичат към най-горния ред на трибуната, за да имат видимост оттатък затревения терен.
	Момчетата на пистата бяха готови.
	Пощипваха бедрените си мускули.
	Разтягаха се и се пляскаха по ръцете.
	Тримата при стотния метър се бяха наредили през коридор. Телата им бяха обгърнати от сияен ореол, краката им бяха в пламъци. Залязващото слънце зад тях.
	На двустотния метър Шуорц извиваше глава наляво-надясно. Руса коса, руси вежди, съсредоточен поглед. Старки се изплю на настилката. Бакенбардите му бяха мърляви, вирнати нащрек, перпендикулярно на бузите. Косата му бе като изтривалка за обувки. Той отново впери поглед напред и се изплю.
	— Хей — рече Шуорц, без да откъсва очи от стотния метър. — Всеки момент ще започне.
	— Е, и?
	Последен, на финалната права, може би на петдесет метра от края й, стоеше Рори, съвсем непринудено, сякаш в моменти като тези имаше някаква логика; сякаш за това бяха родени.


>>	Магическата кърпичка

	Най-сетне шум от мотор.
	Затварянето на вратата прозвуча като щракване на телбод.
	Убиеца се помъчи да отпъди обзелото го усещане, но макар и съвсем леко, пулсът му се разбунтува, най-забележимо на шията. В отчаянието си бе на ръба да помоли Ахил да му пожелае късмет, но и самото муле беше добило уязвим вид — то подуши въздуха и прехвърли тежестта си на другото копито.
	Стъпки по верандата.
	Ключалката хлътна навътре и се превъртя.
	Надуших дима още от вратата.
	Предълъг списък ругатни се отприщи без звук от устата ми — магическа кърпичка от потрес и ужас, последвана от километрична нерешителност и чифт безкръвни ръце. Какво да сторя? Как, по дяволите, да постъпя?
	Колко ли дълго бях стоял така?
	Колко ли пъти ми мина през ума да се обърна и да си изляза?
	В същото време в кухнята (както научих много по-късно), Убиеца се бе изправил безшумно. Бе вдъхнал душния въздух. Бе погледнал с благодарност към мулето:
	Дори не си помисляй да ме оставиш сам точно сега.


>>	Усмихващото се момче

	— Три… две… едно… старт.
	Хронометърът щракна и Клей се понесе като вятър.
	В последно време винаги действаха по този начин — Хенри обичаше да гледа по телевизията как даваха старт при ски спусканията и бе приложил същия метод.
	Както обикновено, когато започна обратното броене, Клей бе на известно разстояние от стартовата линия. Беше спокоен, с безизразно лице, а босите му стъпала се чувстваха великолепно. Те достигнаха линията в идеален синхрон с командата „Старт“. Едва когато започна да тича по пистата, усети как две сълзи, лютиви и парещи, бликат от очите му. Едва тогава юмруците му се свиха, сега той бе готов за тях, за този отряд идиоти, този безмилостно юношески свят. Вече никога нямаше да бъде част от него.
	Бурените в краката му се люшкаха наляво-надясно, извиваха се в опит да се отместят от пътя му. Дори дъхът му като че се опитваше да избяга от дробовете му. Ала лицето му си оставаше безизразно. С изключение на двете дъгообразни бразди от сълзите, които вече засъхваха, когато навлезе в първия завой, устремен към Редкия, Магуайър и Зън-зън. Знаеше как да им причини болка. Притежаваше по един-два броя от почти всичко, но лактите му бяха хиляди.
	— Насам.
	Съвсем делово те се спуснаха да го пресрещнат.
	Спряха го в четвъртия коридор с убийствена пот и ръце, ала дори тогава краката му продължаваха да се движат диагонално във въздуха. Инерцията някак си работеше в негова полза. Дясната му ръка се заби в каучуковата настилка, после и в нечие коляно и той отхвърли Магуайър зад себе си, а после оттласна лицето на Редкия. За момент зърна как нещастникът се замъглява пред очите му и миг по-късно с все сила го повали на земята.
	Точно тогава пълничкият Брайън „Зън-зън“ Бел — с втори прякор господин Дундьо — връхлетя хищно върху Клей. Юмрук в гърлото, мощен гръден кош, прикован в гърба му, и Зън-зън изхриптя разгорещено: „Сега те пипнах!“. Клей не понасяше да му шепнат така. Не се впечатли и от заканата и много скоро в буренака се строполи един много нажален чувал. Чувал с разкървавено ухо. „Мамка му!“ Момчето вече го нямаше.
	Да, Зън-зън бе забравен, но останалите двама отново бяха в играта, единият пострадал, другият — все така силен. Това обаче не беше достатъчно. Клей ги изблъска от пътя си. Напусна полесражението с широки крачки. И отново си върна господството над излинялата писта.


	Сега той отправи поглед към двамата на втория пост. Не го бяха очаквали толкова скоро.
	Шуорц се подготви да го посрещне.
	Старки отново се изплю. Проклетото копеле беше като шадраван. Същински водоливник!
	— Хайде!
	Звярът в гласовата кутия на Старки нададе бойния си вик. Самият той би трябвало отлично да знае, че противникът му не се поддаваше на заплахи или дразнене. Някъде в далечината трите момчета от стотния метър стояха прегърбени на пистата — размазани силуети, които се мярнаха в полезрението на Клей, докато описваше широка дъга. После рязко свърна в противоположната посока. Целеше се най-вече в Старки, който сега бе забравил за плюенето и маневрираше насреща му. Старки нямаше време да реагира и успя единствено да закачи леко с пръст ластика на шортите му. А после, разбира се, се зададе Шуорц.
	Спазвайки обещанието си, той връхлетя като влак.
	Експреса в 2:13 ч.
	Спретнатият му бретон се развя, когато изора пистата с тялото на Клей, поваляйки го наполовина в първия коридор, наполовина в стената от бурени. Старки побърза да вкара в действие коленете си. Растителността на лицето му разкървави бузата на Клей. На всичко отгоре той започна да го щипе, докато продължаваха да се ритат и да си бъркат в очите сред гмеж от кървища, лакти и бирен дъх. (Боже, горкото момиче на скамейките горе.)
	Краката им биеха по каучуковата настилка, сякаш някой ги душеше.
	Като че някъде от много далече откъм трибуната се надигна ропот:
	— По дяволите, нищо не се вижда!
	Ако борбата в буренака продължеше още, щеше да се наложи зрителите да притичат до завоя, за да могат да наблюдават.
	В следващите минути буйната растителност на „Бърнбъро Парк“ се превърна в арена на ожесточена схватка, ала Клей неизменно успяваше да се откопчи. Победата, загубата, времето и парите за него нямаха никакво значение. Колкото и да го нараняваха, не можеха да го наранят. Колкото и да го държаха, не можеха да го удържат. Или поне не можеха да го наранят достатъчно.
	— Прикови му коляното!
	Благоразумно предложение от страна на Шуорц, но доста позакъсняло. Свободна коленна капачка за Клей бе равнозначно на свободата да тича и миг по-късно той успя да се оттласне, прескочи стокилограмовото препятствие в краката си и набра скорост.


	Разнесоха се възгласи и подсвирквания.
	Стадото прякори се втурна от трибуните към пистата. От това разстояние виковете бяха съвсем смътни — по-скоро напомняха на песните, които нощният южняк довяваше в стаята му — ала не бяха илюзия, бяха там, както и Рори.
	По протежение на 150 метра охрено — червената настилка му принадлежеше изцяло. Сърцето му ехтеше като камбана, браздите от засъхналите сълзи се бяха напукали върху бузите му.
	Клей тичаше към изпадналата в отрицание светлина, към инатящите се, обилни лъчи.
	Потопи поглед в сянката си, в еластичната каучукова шир.
	Тичаше под съпровода на момчешките възгласи, които долитаха изпод козирката на трибуната. Някъде там бяха момичето с червените устни и небрежното му, непокорно рамо. В тази мисъл нямаше похот, само онази родствена нишка на удоволствие. Мислеше си за нея съвсем целенасочено, понеже много скоро щеше да изпита истинска болка. Нямаше никакво значение, че е постигнал най-добрия си резултат досега. Нищо. Всичко това бе абсолютно маловажно, защото там, на петдесет метра от финиша, бе Рори, витаещ като мълва.


	Докато се приближаваше, Клей си даде сметка, че трябва да бъде непоклатим. И миг колебание щеше да бъде пагубен. И най-малката проява на уплаха можеше да го убие. Малко преди да се сблъскат, със самото ъгълче на окото си той зърна двайсетината момчета, които деряха гърла в разнородни възгласи. Малко оставаше да сринат трибуните, а някъде пред тях се мярна Рори. Както обикновено изглеждаше суров и кисел.
	А Клей?
	Бореше се с всеки нов порив да свърне вляво или вдясно. Буквално се изкатери по тялото, което го пресрещна, и някак успя да го преодолее. Почувства подробностите на анатомията му — обичта и обичния гняв. В следващия миг претърпя сблъсък със земята, но само единият му крак остана в плен. Сключената около глезена му ръка бе единственото препятствие по пътя му към нещо, дълго време смятано за непостижимо. Нямаше как да минеш покрай Рори. При никакви обстоятелства. И все пак ето че това се бе случило и сега Клей го влачеше със себе си към финиша. Заизвива се в опит да откопчи крака си. Ръката му се превърна в камък, ала когато бе само на сантиметри от лицето на Рори, една длан се издигна като титан от дълбините. Адско ръкостискане, което смаза пръстите му като в менгеме и го повлече надолу към бездната.
	На десет метра от финала Клей се строполи на пистата, но каква беше тази безтегловност, която брат му притежаваше? В това се заключаваше и цялата ирония на прякора му. „Гюле на верига“ би трябвало да предполага непосилна тежест, ала на пистата Рори бе по-скоро като мъгла. Обърнеш ли се, там е, пресегнеш ли се — изпарил се е. Вече се намираше някъде другаде и сееше опасности по пътя си. Маса и тегло притежаваха единствено гъстотата и ръждивостта на косата му и онези твърди сиви очи от метал.
	Сега той го бе приклещил неподвижно върху червената полупогребана писта. Откъм момчетата и диплещите се небеса като по стълби трополяха гласове.
	— Давай, Клей. За бога, остават ти само десет метра, почти успя!
	Томи:
	— Какво би направила Зола Бъд*1, Клей? Какво би направил Летящия шотландец*2? Пробий си път до линията!
	[*1 Зола Бъд — южноафриканска лекоатлетка, участвала в две олимпиади, подобрила световния рекорд на 5000 м, жени, през 1985 г. — Б.пр.]
	[*2 Летящия шотландец — прозвище на шотландския лекоатлет и мисионер Ерик Лидъл, спечелил златен медал на 400 м на Олимпийските игри през 1924 г.; един от главните персонажи във филма „Огнените колесници“, за който става дума по-нататък. — Б.пр.]
	Роузи излая.
	Хенри:
	— Този път май наистина те изненада, а, Рори?
	Рори вдигна поглед и в очите му се четеше насмешлива усмивка.
	Друг, недънбаров глас, към Томи:
	— Кой е Зола Бъд? И какъв е тоя Летящ _шокландец_?
	— Шотландец.
	— Все тая.
	— Вие няма ли да млъкнете, а? Бой се води тука!
	Често ставаше така, когато се сборичкваха.
	Момчетата висяха отстрани, наблюдаваха ги и хем си мечтаеха и те да са такива куражлии, хем се радваха, че не са. Приказките бяха предохранителна мярка, понеже имаше нещо зловещо в гледката на двамата братя, като изрязани с ножица фигури върху настилката, с хартиени дробове и дъх.
	Клей се усукваше и извиваше, но от Рори нямаше измъкване.
	Един-единствен път, няколко минути след началото на тази финална схватка, той почти успя да се отскубне, но отново бе прикован на земята. Този път вече виждаше финалната линия, почти подушваше боята.
	— Осем минути — съобщи Хенри. — Клей, не ти ли стига толкова?
	Беше се оформил разпокъсан, но отчетлив коридор — момчетата знаеха как да засвидетелстват уважение. Ако на някое от тях му хрумнеше да прави снимки или клипчета с телефона си, останалите щяха да му скочат и съвсем заслужено да му хвърлят един бой.
	— Клей! — Хенри, една нотка по-високо. — Стига ли ти толкова?
	Не.
	Това „не“ както обикновено беше казано, без дори да бъде изречено — защото усмивката на Клей все още не се беше появила.
	Девет, десет, а после и тринайсет минути и Рори вече се замисляше дали да не го удуши, когато ненадейно, секунди преди хронометърът да отмери петнайсет минути, Клей най-сетне се отпусна, отметна глава назад и много бавно разтегна устни в широка усмивка. Сякаш малка утешителна награда, някъде сред гората от крака, той зърна момичето на трибуната и презрамката на сутиена му. Рори въздъхна: „Благодаря ти, Господи!“, и се изтърколи настрани… и тогава видя как, изтласквайки се с помощта на здравата си ръка, докато другата се влачеше безжизнено, Клей примъкна тялото си до финиша.


>>	Музика за убийство

	Наложих си да се взема в ръце.
	Влязох в кухнята с щурм — а там, до хладилника стърчеше Ахил.
	Застанал до планината чисти чинии, започнах да местя поглед от Убиеца към мулето и обратно, чудейки се с кого от двамата да се разправя по-напред.
	С по-малката от двете злини.
	— Ахиле — казах. Трябваше да се справя с това раздразнение, с този гняв. — За бога, тези копеленца пак ли са оставили вратата отворена?
	Вярно на себе си, мулето дори не трепна, остана напълно безучастно.
	Безцеремонно, отегчено, то зададе двата си редовни въпроса:
	Какво?
	Какво толкова невероятно има?
	И беше прав — ситуацията се разиграваше за четвърти или пети път този месец. Вероятно бяхме на крачка от рекорд.
	— Хайде — казах, хванах го за сплъстената грива и ловко го натирих навън.
	На вратата подхвърлих през рамо към Убиеца.
	През рамо, но делово.
	— Ти си следващият, да си знаеш.


>>	Като ураган

	Градът бе притъмнял, но кипящ от живот.
	Вътре в колата бе тихо.
	Оставаше само прибирането у дома.
	По-рано вечерта извадиха бирата и си я поделиха с няколко от момчетата.
	Редкият, Зън-зън, Магуайър.
	Шуорц и Старки.
	Всеки от тях получи малко пари в брой, както и хлапето с прякор Прокажения, чийто залог бе точно четиринайсет минути. Когато взе да се дуе, останалите бързо го насметоха да върви да му присадят кожа. Хенри задържа остатъка. Цялата операция беше извършена под сиво-розовото небе. Най-страхотните графити в града.
	Шуорц им разправи как Старки беше започнал да плюе най-просташки, докато чакаха на своя пост, а момичето попита нещо много съществено. Двамата със Старки се размотаваха по паркинга и тя каза:
	— Какво му има на онова момче? — Това не беше същинският въпрос, но много скоро щеше да последва и той. — Защо му е това тичане? И да се бие така? — Позамисли се и се изсмя подигравателно: — И изобщо, каква е тази глупава игра? Големи тъпаци сте.
	— Тъпаци, значи — повтори Старки — много ти благодаря. — Той я обгърна с ръка, сякаш думите й го ласкаеха.
	— Хей, скъпа!
	Хенри.
	Момичето и водоливникът се извърнаха и той им накриви една усмивка.
	— Не е игра, а просто тренировка!
	Тогава онова ефирно — отпуснато момиче сложи ръка на хълбока си и можете да се досетите какъв бе следващият му въпрос. Хенри даде най-доброто от себе си:
	— Хайде, Клей, осветли ни. За какво, по дяволите, тренираш?
	Този път Клей бе загърбил рамото й. Усещаше туптенето в ожулената си скула — спомен от бакенбардите на Старки. Бръкна в джоба си със здравата си ръка и преднамерено бавно затърси нещо, а после клекна на земята.
	Не би било излишно да се спомене, че за какво точно тренира, беше загадка и за самия него. Знаеше единствено, че трябва да се готви за деня, в който щеше да открие причината, а този ден, не щеш ли, бе днес. Чакаше у дома в кухнята.


	„Карбайн стрийт“ и „Емпайър Лейн“, а после и отсечката от „Посайдън Роуд“.
	Клей винаги бе обичал това пътуване към вкъщи.
	Допадаше му как нощните пеперуди пърхаха на сплотени тумби около уличните лампи, където сякаш стояха на пост. Питаше се дали нощта ги изпълва с възбуда, или напротив — носи им покой и умиротворение. Ако не друго, то тя им даваше цел в живота. Нощните пеперуди знаеха какво да правят.
	Скоро пристигнаха на „Арчър стрийт“.
	Хенри — на шофьорското място, усмихнат, с една ръка на волана.
	Рори — с крака на таблото.
	Томи — полузаспал с глава върху бързо пъхтящата Роузи.
	И Клей — в пълно неведение, че моментът е настъпил.
	Най-сетне на Рори му дойде до гуша от тишината.
	— Мамка му, Томи, това куче трябва ли да пъхти толкова силно?
	Трима от тях се разсмяха, кратко и от сърце.
	Клей погледна през прозореца.
	Може би повече щеше да приляга на ситуацията, ако Хенри бе разбил автомобила, ако бе връхлетял с бясна скорост по алеята, но нищо подобно не се случи.
	Мигач при преминаването покрай дома на госпожа Чилман.
	Кротко вземане на завоя пред къщата — толкова чист, колкото колата позволяваше.
	Изгасяне на фаровете.
	Отваряне на вратите.
	Захлопването им беше единственото, което смути пълния покой. Четири бързи изстрела, произведени по посока на къщата, и момчетата вкупом се устремиха към кухнята.
	Тръгнаха през моравата.
	— Някой от вас, копелета, да знае какво има за вечеря?
	— Остатъци.
	— Тъй ще да е.
	Краката им дружно запориха по верандата.


	— Ето ги, идват си — казах аз — така че можеш да се стягаш да си вървиш.
	— Разбирам.
	— Нищо не разбираш.
	Тъкмо в този момент се мъчех да проумея защо му позволих да остане. Само няколко минути по-рано, когато Убиеца ми бе съобщил причината за идването си, гласът ми бе рикоширал о чиниите и бе полетял право към гръкляна му.
	— Искаш какво?
	Може би го направих заради увереността, че нещата вече са поели своя ход, че ще се случат така или иначе, и ако моментът бе настъпил точно сега — толкова по-добре. И друго, въпреки окаяното състояние на Убиеца, долавях, че има и още нещо. У него се таеше някаква решителност, и да, със сигурност нищо не би ми доставило по-голямо удоволствие от това да го изхвърля — о, да го сграбча за ръката… Да го извлека от стола… Да го изтикам през вратата… Исусе Христе, би било просто велико! Но ако го сторех, това щеше да отвори пробойна. Убиеца можеше да удари отново, когато не бях наоколо.
	Не. Така стана по-добре.
	Най-добрият начин за овладяване на ситуацията беше всички ние петимата да му се опълчим като един, да му демонстрираме силата си.
	Добре, спри се.
	По-точно ще е да се каже — ние четирима и предателят.


	Макар по-рано Хенри и Рори да не бяха доловили заплахата, сега къщата тегнеше от нея. Във въздуха витаеше усещане за конфликт и мирис на цигарена угарка.
	— Шшшт! — Хенри махна с ръка назад и прошепна: — Полека!
	Тръгнаха по коридора.
	— Матю?
	— Тук съм. — Умислен и дълбок, гласът ми потвърди всичко.
	В течение на няколко секунди те се споглеждаха, застанали нащрек, объркани и трескаво прелистваха някакъв вътрешен каталог, търсейки насоки какъв да бъде следващият им официален ход.
	Отново Хенри:
	— Всичко наред ли е, Матю?
	— Идеално е, идвайте.
	Те свиха рамене и разпериха ръце с длани нагоре.
	Сега вече нямаше причина да не влязат и запристъпваха един по един към кухнята, където светлината напомняше за устие на река. Менеше се от жълто към бяло.
	Стоях до умивалника със скръстени на гърдите ръце. Зад мен бяха купчината чинии, грейнали от чистота, като някакъв рядък, екзотичен музеен експонат.
	Вляво, седнал до масата, беше той.


	Господи, чувате ли го?
	Препускането на сърцата им?
	Сега кухнята се бе превърнала в отделен, малък континент и четирите момчета се намираха на ничия земя, сякаш се стягаха за някаква всеобща миграция. Щом се добраха до мен и мивката, петимата се скупчихме близо един до друг. Роузи се прислони някъде между краката ни. Странно е какви сме ние момчетата: не се смущаваме от докосванията — рамене, лакти, кокалчета, ръце — и ето че сега вкупом обърнахме поглед към своя убиец, който седеше самотен край масата. Пълна нервна развалина.
	Какво толкова имаше да се разсъждава?
	Пет момчета, разбъркани мисли и оголените зъби на Роузи.
	Да, кучето също инстинктивно презираше Убиеца и именно то първо наруши тишината — изръмжа заплашително и бавно започна да се промъква към масата.
	Вдигнах предупредително пръст, спокоен и хладнокръвен.
	— Роузи.
	Тя спря.
	Не след дълго устата на Убиеца се отвори.
	Но не издаде никакъв звук.
	Светлината беше аспиринено бяла.


	Кухнята някак започна да се отваря или поне така се стори на Клей. Останалата част от къщата се откърти и задният двор рухна в пустошта. Градът, предградията и всички изпозабравени хиподруми бяха сринати до основи и запокитени в чернотата с един-единствен апокалиптичен замах. За него не съществуваше нищо друго, освен кухнята, която само за една вечер се бе преобразила от нещо, което има свой климат, в континент.
	Отделен свят с маса и тостер.
	Свят на братя и пот край умивалника.
	Душното време продължаваше да тегне, а атмосферата бе жежка и зърнеста, какъвто става въздухът пред ураган.
	Сякаш се бе замислил над това, лицето на Убиеца изглеждаше някак далечно, но той побърза да го издърпа обратно в стаята. Сега, каза си той, трябва да го направиш сега и наистина го стори, положи колосално усилие. Изправи се и в скръбта му се долавяше нещо ужасяващо. Бе си представял този миг безброй пъти, но сега, когато бе тук, се чувстваше изкорубен. Празна обвивка на всичко, което бе някога. Със същия успех можеше да е изпаднал от гардероба или да е изскочил изпод леглото.
	Хрисимо и смутено чудовище.
	Прясно възкръснал кошмар.


	После внезапно бе достигнат някакъв предел.
	Беше направено безмълвно изявление и дългогодишното, непрестанно страдание стана нетърпимо. Оковите се пропукаха и рухнаха строшени. Кухнята се бе нагледала на повече, отколкото можеше да понесе в един ден, и замря: пет тела, изправени срещу него. Пет момчета бяха сплотили сили, ала сега едно от тях бе само, изправено, уязвимо — защото вече не усещаше допира на братята си — и то едновременно и харесваше, и ненавиждаше този факт. Приветства го и го оплака. Не му оставаше друго, освен да направи онази последна крачка — към единствената черна дупка в стаята.
	То отново пъхна ръка в джоба си и когато я извади оттам, в нея имаше шепа отломки: лежаха върху протегнатата му длан. Бяха топли, червени, пластмасови — чирепчета от щипка за простиране.
	Какво още оставаше да се случи?
	Тогава Клей се обади — глас, надигнал се в тишината, от мрака към светлината:
	— Здравей, татко.


>	Втора част
>	Градове + води

>>	Грешкоправката

	Някога, в пълноводните води на Дънбаровото минало, имаше една жена с множество имена, и каква жена бе само.
	Най-напред рожденото й име: Пенелъпи Лесчушко.
	После онова, което й бе дадено пред пианото: Грешкоправката.
	Някъде мимоходом я бяха наричали Рожденичката.
	Прякорът, който сама си бе дала, беше Булката със счупения нос.
	И най-сетне името, което носи до смъртта си: Пени Дънбар.
	Напълно подобаващо, тя бе дошла от място, най-подходящото описание за което бе израз, зает от книгите, с които бе израсла.
	Идваше от водния безкрай.


	Преди много години, подобно на мнозина други преди нея, тя бе пристигнала тук с куфар в ръка и посърнал взор.
	Останала поразена от смазващата светлина.
	Този град.
	Тъй нажежен, просторен и бял.
	Слънцето й се струвало като някакъв варварин, като викинг в небесата.
	Плячкосвало и грабело.
	Похищавало всичко — от най-високия бетонен блок до най-нищожната капачка в океана.
	В някогашната й родина в Източния блок слънцето най-често било детска играчка, джунджурийка. Там, в онази далечна земя, господари били облаците и дъждът, ледовете и снегът, а не смешното жълто дребосъче, което показвало лика си от време на време — топлите дни сякаш също се раздавали с купони. Дори и в мършавите, ялови следобеди имало вероятност от висока влажност. Ръмеж. Мокри крака. Ето такава била комунистическа Европа през своя бавен залез.
	В много отношения всичко това определяло и нея. Търсеща бягство. Сама.
	Или по-точно — самотна.
	Никога нямаше да забрави безпределния ужас при кацането.
	От въздуха, от кръжащия самолет градът й изглеждал изоставен на произвола на някаква негова собствена марка вода (от соления вид), ала вече на земята, много скоро изпитала върху себе си пълната ярост на истинския тиранин: лицето й моментално плувнало в пот. Стояла под открито небе с още цял орляк, стадо, не — сбирщина — също тъй стъписани и лепнещи хора.
	След продължително чакане цялото това множество било подбрано вкупом нанякъде. Вкарали ги в нещо като асфалтиран хангар. Електрическите глобуси греели с флуоресцентна светлина. От тавана до пода въздухът представлявал завеса от зной.
	— Име?
	Нищо.
	— Паспорт?
	— _Przepraszam_*?
	[* Przepraszam? (пол.) — Извинете? — Б.пр.]
	— О, боже! — Мъжът с униформата се поизправил на пръсти и се заоглеждал над главите и ордите новопристигнали имигранти. Каква сбирщина жалки, изнемогващи от жега лица! Открил онзи, когото търсел. — Хей, Джордж! Билски! Тук имам една за теб!
	Сега обаче жената, която, макар и почти на двайсет и една, приличала на шестнайсетгодишна, сграбчила здраво лицето му. Стискала сивия си паспорт с такава сила, сякаш искала да го удуши.
	— Паршпорт.
	Усмивка, примиренческа.
	— Добре, скъпа. — Мъжът разгърнал страниците на паспорта и се опитал да разгадае името й. — Лесказна… какво?
	Пенелъпи, боязлива, но упорита, го извадила от затруднението.
	— Лес-чуш-ко.
	Не познавала никого тук.
	Хората, заедно с които живяла в продължение на девет месеца в лагера в австрийските планини, били поели в други посоки. Докато онези семейства били изпращани едно след друго на запад през Атлантическия океан, на Пенелъпи Лесчушко й било отредено да предприеме едно по-дълго пътуване и ето че най-после се озовала тук. Оставало й само да се настани в лагера, да научи английски по-добре и да си намери работа и квартира. И последно, но по-важно от всичко останало — да си купи библиотечка. И пиано.
	Тези няколко неща били всичко, което искала от новия свят, проснал се палещ пред нея, и с времето ги получила. Получила не само тях, а и много други.


	Със сигурност сте срещали представители на онази особена порода хора, чиито истории са ви карали да се дивите с какво са заслужили подобна злочеста съдба.
	Майка ни, Пени Дънбар, бе една от тях.
	Странното при нея беше, че никога не би се нарекла човек без късмет. Би пригладила кичур руса коса зад ухото си и би заявила, че няма за какво да съжалява — че е получила много повече, отколкото е загубила — и голяма част от мен е съгласна с това. Другата част обаче си дава сметка, че лошият късмет винаги бе успявал да я застигне, често в най-важните моменти от живота й.
	Майка й беше починала при раждането й.
	Беше си счупила носа в деня преди сватбата.
	И, разбира се, смъртта й.
	Смъртта й не беше за изпускане.


	По време на раждането й проблемът бил във възрастта и прекалено силните напъни. И двамата й родители били твърде стари за деца и след часове борба и интервенции на операционната маса телесната обвивка на майка й не издържала — останала да лежи разнебитена и мъртва. Баща й, Валдек Лесчушко, бил разнебитен, но жив. Отгледал дъщеря си възможно най-добре. Бил ватман и притежавал много качества и чудатости, а една от тях била, че хората го оприличавали на Сталин — но не на самия вожд, а на негова статуя. Може би заради мустаците. Може би имало и нещо друго. Преспокойно причините биха могли да са неговата скованост или мълчаливостта му, мълчаливост с чутовни измерения.
	В усамотението на дома им се разкривали и други негови особености. Така например притежавал всичко на всичко трийсет и девет книги, а от две от тях бил направо обсебен. Възможно е това да се е дължало на факта, че бил израсъл в Шчечин, на брега на Балтийско море, или че имал влечение към гръцката митология. Независимо от причината обаче той винаги се връщал към тях — два епоса, чиито герои браздели морската шир. Държал ги на изметнатата, дълга лавица в кухнята, разположени някъде по средата, под буквата О.
	„Илиадата“. „Одисеята“.
	Докато другите деца били приспивани от родителите си с приказки за кученца, котенца и понита, Пенелъпи отрасла с бързоногия Ахил, находчивия Одисей и още цяла плеяда древни имена и прозвища:
	_Облакосбореца Зевс_, да речем.
	_Афродита с пленителната усмивка._
	_Хектор, който обръща враговете в бягство._
	Съименницата й: преданата _Пенелопа_.
	Сина на Пенелопа и Одисей: _Телемах разсъдливия_.
	И един от вечните й любимци: _Агамемнон, могъщия цар на мъжете_*.
	[* При позоваванията на текстовете на Омировите поеми „Илиада“ и „Одисея“, където е възможно, са цитирани съответствията на използваните епитети, изрази или откъси на български език според следните издания: Омир. Илиада. Прев. Александър Милев, Блага Димитрова. „Народна култура“, София, 1971; Омир. Одисея. Прев. Георги Батаклиев. „Захарий Стоянов“, София, 2009. — Б.пр.]
	Нощ след нощ тя лежала в леглото си и се реела в омаята на Омировите образи и многократната им повторителност. Отново и отново древногръцките войски спускали своите кораби във _виненочерната шир на морето_ или плавали из _водния безкрай_. Развивали платната и поемали към _розовопръстата Зора_, а притихналото малко момиче се чувствало запленено, бледото му като хартия лице засиявало. Бащиният глас долитал все по-слабо, като затихващия плисък на вълните, докато най-сетне детето потъвало в сън.
	Троянците можели да се завърнат на другия ден.
	Дългокосите ахейци пак щели да спускат своите кораби, пак щели да я поведат със себе си още на следващата нощ.


	Наред с това Валдек Лесчушко дал на дъщеря си още едно жизнеутвърждаващо умение — научил я да свири на пиано.
	Знам какво си мислите най-вероятно.
	Че майка ни е била високообразована.
	Шедьоври на древногръцката литература вместо приказки за лека нощ?
	Уроци по класическа музика?
	Тук бъркате.
	Това бяха отломки от друг свят и друго време. Скромната сбирка от книги, предавана от поколение на поколение, била почти единственото семейно имущество. Пианото било спечелено на карти. Това, което по това време не знаели нито Валдек, нито Пенелъпи, било, че и двете щели да изиграят съдбовна роля.
	Те щели да го сближат с момичето повече от всичко.
	Пак те щели да ги разделят завинаги.


	Обитавали апартамент на третия етаж.
	В жилищен блок, подобен на всички останали.
	Погледнат отдалеч, домът им представлявал самотна светлинка в туловището на бетонен Голиат.
	Отблизо бил полупразен, но въпреки това тесен.
	До прозореца изправен стоял инструментът — черен и снажен, гладък като коприна — и в установени часове сутрин и вечер старият мъж сядал до дъщеря си със строго и твърдо изражение. Парализираните му мустаци лагерували в долчинката между носа и устата му. Помръдвал единствено, когато обръщал нотните листове.
	Пенелъпи свирела, съсредоточила немигащ поглед в нотите. В началото изпълнявала детски песнички, а по-късно, когато баща й я изпратил на уроци, които не бил в състояние да си позволи, дошъл ред на Бах, Моцарт и Шопен. Често през часовете, отредени за упражняване, единственият, който примигвал, бил светът зад стъклото на прозореца. Той се менял от мразовит до ветровит или пък се прояснявал до мрачен. Когато сядало пред пианото, момичето се усмихвало. Бащата прочиствал гърлото си. Метрономът подхващал своето цъкане.
	Понякога, докато свирела, тя долавяла дишането му. Това й напомняло, че е жив човек, а не статуята, заради приликата му, с която хората го взимали на подбив. Дори когато усещала гнева, надигащ се у него, в отговор на поредния й щурм от грешки, той неизменно оставал застинал в нещо средно между каменна безизразност и крайно раздразнение. Искало й се поне веднъж да го види как избухва — как се плесва по крака или заскубва сивеещия гъсталак на косите си. Нещо, което никога не се случило. Вместо това баща й се въоръжил с клонка от смърч и я наказвал с пестелив удар по кокалчетата всеки път щом китките й се смъквали надолу или обърквала нотите. Една зимна утрин, когато все още била бледо и прегърбено от боязън дете, Пенелъпи получила двайсет и седем удара — по един за двайсет и седемте допуснати музикални прегрешения. Именно тогава баща й й измислил прякор.
	Към края на урока, на фона на сипещия се зад прозореца сняг, той я спрял и уловил дланите й в ръцете си — били нашарени от белези, малки и топли. Стиснал ги силно, но нежно между пръстите си обелиски.
	— _Już wystarczy_ — казал той — _dziewczyna blędów_…
	… което тя ни превеждаше като: „Достатъчно, Грешкоправке…“.
	Тогава била на осем.
	Когато навършила осемнайсет, баща й решил да я измъкне.


	Проблемът, естествено, бил комунизмът.
	На теория — велика идея.
	На практика — хиляди ограничения и недъзи.
	Докато растяла, Пенелъпи не ги забелязвала.
	Че кое дете забелязва?
	Нямала база за сравнение.
	В течение на години тя дори не подозирала в какво строго охранявано време и място живеела. Не си давала сметка, че макар всички да били равни, това било само привидно. Не поглеждала нагоре към бетонните балкони и не й правело впечатление как хората наблюдавали.
	Докато облаците по високите етажи на политиката се сгъстявали все повече, правителството продължавало да държи под контрол всичко — от работата и съдържанието на портфейла до мислите и убежденията — или поне мислите и убежденията, които хората изказвали гласно. Ако някой бъдел дори само заподозрян във връзки със „Солидарност“, дисидентското профсъюзно движение, можел да бъде сигурен, че ще плати висока цена. Както казах, хората наблюдавали.
	Истината е, че тази страна винаги е била сурова и безрадостна. Земя, в която през различни векове са безчинствали нашественици, прииждащи от всевъзможни посоки. Ако човек все пак трябва да избира, би казал, че е повече сурова, отколкото безрадостна, а комунистическата ера с нищо не се различавала. Това в крайна сметка били времена на хроничен недостиг на хранителни продукти и безкрайно висене от опашка на опашка за всичко — от лекарства до тоалетна хартия.
	И какво можели да сторят хората?
	Редели се по опашките.
	Чакали.
	Температурите падали под нулата. Това не променяло нищо.
	Хората стояли по опашките.
	Чакали.
	Защото друго не им оставало.

	* * *

	Което отново ни връща към Пенелъпи и баща й. За момичето всичко това нямало голямо значение или поне все още нямало.
	За него това било детство като детство.
	Пианото, мразовитите детски площадки и „Уолт Дисни“ в събота вечер — една от многобройните дребни отстъпки пред света, който все така упорито продължавал да лежи някъде на запад.
	Баща й пък — баща й бил предпазлив.
	Бдителен.
	Държал главата си сведена, политическите си разбирания кътал в сенките на устата си, но и това не му давало голяма утеха. Да стои настрана от неприятностите, докато цялата система се разпадала, можело да гарантира не че ще оцелее, а просто, че ще оцелее по-дълго от останалите. Нескончаемата зима отслабвала хватката си само за да се завърне по-бързо от всякога и ето го отново на неизменната работа.
	Кратки, разграфени часове.
	Дружелюбен, но без приятели.
	А после у дома.
	Притихнал, но с напиращи отвътре въпроси.
	Има ли изобщо някакъв изход?
	Отговорът добил очертания и Валдек предприел съответните действия.
	Изход не за него самия.
	Може би обаче за момичето.


	Какво още да кажем за годините, които изминали междувременно?
	Пенелъпи пораснала.
	Баща й видимо остарял, мустаците му придобили цвят на пепел.
	Ако трябва да сме честни, имало и хубави времена, чудесни времена — макар да бил стар и суров, понякога, може би веднъж в годината, Валдек изненадвал дъщеря си и се надбягвал с нея до трамвайната линия. Обикновено се случвало на път за някой от платените уроци по пиано или за поредния музикален рецитал. Докато била в първите класове на гимназията, той влизал в ролята на схванат, но надежден танцов партньор, а кухнята се превръщала в зала за двама. Тенджерите се раздрънчавали. Паянтовата табуретка се катурвала на земята. Ножове и вилици хвърчали по пода и момичето се смеело, а маската на мъжа се пропуквала и той се усмихвал. Най-миниатюрният дансинг на света.
	Един от най-ярките й спомени беше тринайсетият й рожден ден, когато на прибиране към вкъщи се отбили на детската площадка. Чувствала се пораснала за подобни неща, но въпреки това седнала на една от люлките. Десетилетия по-късно щеше за сетен път да преразкаже тази случка на четвъртия си син — любителя на истории — в един ден през последните месеци от живота си, сгушена заедно с него на дивана, в полудрямката, полуунеса на морфина.
	— От време на време — щеше да подхване тя — отново виждам топящия се сняг, бледите недостроени сгради. Чувам поскърцването на веригите. Усещам допира на ръкавиците му върху кръста си. — В онези дни усмивката й бе като разпната, лицето й се разпадаше. — Помня как виках от страх, онзи страх, който изпитваш, когато си се залюлял прекалено високо. Умолявах го да спре, но всъщност не исках да спира.
	И тъкмо това бе направило нещата толкова трудни впоследствие.
	Искрящото от багри сърце сред повсеместната сивота.
	От дистанцията на времето заминаването й й се струваше не освобождение, а изоставяне. Колкото и баща й да обичал онези старогръцки мореплаватели, не искала те да бъдат единствената му утеха. Каква полза от бързоногия Ахил в тази страна, скована в сняг и лед? Той би премръзнал до смърт. И нима Одисей с цялата си находчивост можел да му осигури компанията, която му била нужна, за да продължи да живее?
	За нея отговорът бе недвусмислен.
	Не би могъл.


	Накрая, разбира се, неизбежното се случило.
	Тя навършила осемнайсет.
	Планът за бягството й бил задействан.
	Това му отнело две дълги години.
	На повърхността всичко вървяло добре: завършила училище с добри оценки и започнала работа като секретарка в близката фабрика. Водела протоколите на заседанията и отговаряла за всеки химикал. Движела цялата бумащина и държала под отчет и последния телбод. Това била длъжността й, мястото й в йерархията и със сигурност положението й било по-добро, отколкото на мнозина други.
	По същото време започнали по-сериозните й музикални ангажименти — понякога акомпанирала, имала и самостоятелни изяви. Валдек усърдно насърчавал заниманията й и не след дълго Пенелъпи започнала да пътува за участия. Съблюдаването на ограниченията постепенно отслабнало както поради повсеместния хаос в държавата, така и поради далеч по-стряскащия факт, че макар човек винаги да можел да намери начин да избяга на Запад, всеки имал близки, които оставали. Така или иначе, понякога тя получавала разрешение да пътува зад граница, а веднъж дори се промъкнала оттатък Желязната завеса. Никога, нито за миг не й минало през ума, че в същото това време баща й подготвял почвата за бягството й — за себе си тя била щастлива.
	По онова време страната вече се била озовала на колене.
	Щандовете на магазините били къде почти, къде напълно празни.
	Опашките се извивали по-дълги от всякога.
	Много пъти, сред лед, в лапавица или дъжд, двамата чакали с часове за хляб, а когато дойдел редът им, се оказвало, че е свършил — и скоро той си дал ясна сметка за положението. Разбрал.
	Валдек Лесчушко.
	Статуята на Сталин.
	И тук има доста ирония, защото баща й не й казал нито дума, решил вместо нея, заставил я да бъде свободна или най-малкото — наложил й този избор.
	Ден след ден той кроял своя план и ето че накрая моментът настъпил.
	Щял да я изпрати на концерт във Виена, в Австрия — някакъв уелски фестивал, айстедфод или нещо подобно — и щял да й даде да разбере, че за нищо на света не бива да се връща.
	И това, поне за мен, е началото на нашето собствено съществуване, началото на братята Дънбар.


>>	Окраището

	Ето това бе тя, нашата майка.
	Отвъд сняг и лед и много, много години.
	А ето го и Клей в ширналото се далеч напред бъдеще.
	Какво можем да кажем за него?
	Къде и как възобнови своя ход животът в онзи следващ ден?
	Всъщност отговорът е доста прост, предвид всичко, което се бе притаило в очакване да се случи.
	Събуди се в най-просторната спалня в града.


	За Клей тя бе съвършена, още едно странно, но свято място: представляваше легло сред един хиподрум, от което в момента му се откриваше гледка към възпламеняването на зората и далечните покриви; или по-точно — бе стар избелял матрак върху голата земя.
	Действително, той ходеше на конната писта зад къщата доста често (и задължително в събота вечер), но бяха минали месеци, откакто утрото го бе заварвало тук. При всички положения това си оставаше странно утешителна привилегия — въпросният матрак бе оцелял много по-дълго, отколкото му се полагаше.
	И в този смисъл, когато отвори очи, отначало му се стори, че животът си е същият като досега.
	Светът бе притихнал, бе застинал като картина.
	Миг по-късно всичко политна и се сгромоляса.
	Какво се бе случило, какво бях сторил предишната вечер?


	Официалното му име бе Окраището.
	Тренировъчна писта с прилежащите й конюшни.
	Но това е било преди години, в един друг живот.
	По онова време мястото представлявало сборен пункт за изпаднали собственици, мизерстващи треньори и посредствени жокеи; тук минавал денят им в работа и молитви.
	Един мързелив спринтьор. Един доблестен състезател на дълги дистанции. Моля те, Боже, нека един от тях, само един, да се издигне от калта!
	В отговор на молитвите си бяха получили специален подарък от Националния клуб на жокеите.
	Затваряне. Съсипия.
	По план теренът трябвало да бъде продаден, но това бе отнело почти цяло десетилетие и колко типично за градските власти, поне досега не бе довело до нищо. Бе останало само пустото пространство — огромно неравно заграждение, скулптурен парк от битови вехтории.
	Повредени телевизори. Очукани перални.
	Катапултирани микровълнови печки.
	Един издръжлив матрак.
	Всички тези неща и какви ли не още боклуци се търкаляха безредно по терена, ала докато за повечето хора това място бе поредният пример за немара, за Клей то бе памет. Та нали точно тук Пенелъпи бе надзърнала над оградата и бе решила, че иска да живее на „Арчър стрийт“. Тъкмо тук един ден всички ние бяхме застанали заедно с горяща клечка кибрит под поривите на западния вятър.
	Още нещо, което си струва да се отбележи, е, че откакто Окраището бе изоставено, тревата не бе порасла особено. Тя бе антиподът на растителността на „Бърнбъро“ — на места ниска и хилава, на друга — жилава и до колене. Към вторите спадаше и кътчето, където Клей току-що бе отворил очи.
	След години, когато го попитах за това, той дълго време стоя, без да продума. Погледна ме от отсрещния край на същата тази маса.
	— Не зная — каза. — Може би е спряла да расте от скръб… — Тук обаче пресече мисълта си. За него това си беше цяла сантиментална тирада. — Забрави, че съм го казал.
	Но аз не мога.
	Не мога да забравя, защото никога няма да проумея.
	Една нощ на това място той щеше да открие съвършената красота.
	И да допусне най-голямата си грешка.

	* * *

	Но да се върнем отново към онази утрин, първия ден след появата на Убиеца. След като полежа свит на кълбо, Клей се изпъна върху матрака. Слънцето сякаш не изгря, а го понесе нагоре, а в левия джоб на джинсите му, под счупената щипка, бе скътано нещо тънко и леко. На първо време предпочете да не се занимава с него.
	Лежеше напреки върху леглото.
	Стори му се, че я чува…
	Но още е сутрин, каза си той, и е четвъртък.
	В моменти като този мисълта за нея бе мъчителна.
	Косите й върху шията му.
	Устата й.
	Костите, гръдта и най-сетне — дъха й.
	— Клей. — Този път по-доловимо. — Аз съм.
	Но, не, трябваше да почака до събота.


>>	Плакала по целия път до Виена

	Отново в миналото, тя е пак там, в пълно неведение, защото Валдек Лесчушко не се издал какво планира дори с въздишка. Бил изпипал всичко до последната подробност.
	Прикрит до съвършенство.
	Концерт във Виена?
	Не.
	Често се чудя какво ли му е било на него — да купи задължителния билет за връщане с ясното съзнание, че пътуването й ще бъде еднопосочно. Какво ли е изпитвал — да лъже, да я накара да преподнови паспорта си, както бил редът при всяко излизане зад граница, дори и за кратко. И тъй, както винаги Пенелъпи сторила каквото се очаквало от нея.
	Вече споменах, че и преди била пътувала за концерти.
	Била ходила в Краков, в Гданск. В Източна Германия.
	Веднъж дори посетила малък град на име Небенщат, оттатък Желязната завеса, но и той се намирал на един хвърлей от Източния блок. Концертите винаги били на високо ниво и все пак не твърде престижни, понеже тя била прекрасна пианистка, много талантлива, но не и гениална. Обикновено пътувала сама и неизменно се връщала в уреченото време.
	Досега.


	Този път баща й я накарал да вземе по-голям куфар и допълнителна връхна дреха. През нощта добавил малко бельо и чорапи. И още нещо: между страниците на една книга — книга с твърди черни корици, една от двете, които сложил в багажа й — пъхнал пощенски плик. Съдържанието му включвало думи и банкноти.
	Писмо и американски долари.
	После увил книгите в кафява амбалажна хартия.
	Отгоре, с възедър почерк, написал: НА ГРЕШКОПРАВКАТА, КОЯТО НАЙ-ХУБАВО СВИРИ ШОПЕН, А СЛЕД НЕГО МОЦАРТ И БАХ.
	Когато на сутринта Пенелъпи вдигнала куфара, веднага усетила, че е чувствително по-тежък. Вече била започнала да разкопчава ципа, за да го провери, когато баща й я спрял:
	— Сложих ти подаръче, нещо за из път, давай, че ще закъснееш. — И той я повел към вратата. — Ще го видиш във влака.
	Повярвала му.
	Носела синя вълнена рокля с едри плоски копчета.
	Русите й коси стигали до средата на гърба.
	Лицето й било уверено и меко.
	И не на последно място, ръцете й били свежи, хладни и идеално чисти.
	Изобщо не приличала на бежанка.


	Чакането на гарата било много особено, защото този човек, който никога не си бил позволявал да прояви дори искрица емоция, сега треперел и в очите му била избила влага. За пръв път в непоклатимия му живот мустаците му изглеждали някак раними.
	— Татко?
	— Този проклет студен въздух.
	— Но днес не е чак толкова студено.
	И имала право, какво ти студено, времето било меко и слънчево. Светлината се леела отвисоко, посребрявала града и той блестял в сивото си великолепие.
	— Ти сега искаш да спориш ли? Не бива да се караме, когато тръгваш на път.
	— Да, татко.
	Когато влакът спрял, баща й се отдръпнал назад. От дистанцията на всички тези години е толкова очевидно, че едва се е владеел. Късал вътрешността на джобовете си. Занимавал се с тях, за да отвлича вниманието си, да удържи чувствата под контрол.
	— Татко, влакът пристигна.
	— Виждам де. Може да съм стар, но не съм сляп.
	— Нали уж не трябваше да спорим.
	— Ето че пак спориш! — Той никога не й бил повишавал тон така, дори у дома, а какво остава пред други хора, и това негово поведение било лишено от всякаква логика.
	— Извинявай, татко.
	Целунали се — по един път по всяка буза и още веднъж по дясната.
	— _Do widzenia_*.
	[* Do widzenia (пол.) — Довиждане. — Б.пр.]
	— _Na razie_*.
	[* Na razie (пол.) — Доскоро. — Б.пр.]
	Довиждане.
	Доскоро. Пак ще се видим.
	Не, няма.
	— _Tak*, tak. Na razie._
	[* Tak (пол.) — Да. — Б.пр.]
	До края на живота си тя щеше да изпитва безкрайно облекчение, че когато се качила на влака, се обърнала и казала:
	— Не знам как ще свиря, като те няма да ме удряш с пръчката.
	Казвала го при всяко заминаване.
	Старият човек кимнал, едва успявайки да скрие от дъщеря си как лицето му се вълнува и променя, превръща се във вода, в Балтийско море.
	Балтийско море.
	Така ни го обясняваше тя всеки път. Твърдеше, че лицето на баща й се бе преобразило във водна шир. Дълбоките бръчки, очите. Дори мустаците. Всичко се било наводнило от слънце и студена, студена вода.


	В продължение на цял час тя гледала през прозореца как Източна Европа преминава край нея. Много пъти се сещала за баща си, но чак когато видяла някакъв мъж — приличал малко на Ленин — си спомнила за подаръка.
	Куфарът.
	Влакът подрусвал равномерно.
	Най-напред погледът й попаднал върху бельото и чорапите и чак след това забелязала кафявия пакет, но дори и тогава не навързала фактите. Допълнителното облекло можело да се обясни с чудатостите, типични за по-старите хора, а щом прочела думите за Шопен, Моцарт и Бах, я облял прилив на щастие.
	Ала тогава отворила пакета.
	Видяла двете черни книги.
	Думите, отпечатани върху кориците, били на английски. Най-отгоре и на двете пишело Homer, а отдолу съответно _The Iliad, The Odyssey_*.
	[* Homer, The Iliad, The Odyssey (англ.) — съответно Омир, „Илиада“, „Одисея“. — Б.пр.]
	Щом запрелиствала страниците и намерила плика, я връхлетяло ненадейно и болезнено прозрение. Скочила на крака и устните й зашепнали: „Nie*“ към полупълния влак.
	[* Nie (пол.) — Не. — Б.пр.]
C>
	Мила Пенелъпи,
	Предполагам, че когато четеш това писмо, вече пътуваш във влака за Виена и искам да ти кажа още отсега — не смей да се връщаш. Не се връщай. Няма да те посрещна с отворени обятия, по-вероятно е да те прогоня. Мисля, че разбираш, че пред теб има друг живот, друг начин на съществуване.
	В този плик ще намериш всички документи, които са ти нужни. Когато пристигнеш във Виена, не вземай такси до лагера. Прекалено скъпо е, а и много ще подраниш. Има автобус, който отива дотам. И също, в никакъв случай не казвай, че искаш да заминеш по икономически причини. Кажи само това: че се страхуваш от репресии.
	Не очаквам да ти бъде леко, но ще се справиш. Ще преминеш през всичко това и ще живееш, а един ден се надявам, че пак ще се видим и тогава ти ще ми четеш тези книги на английски — защото предполагам, че това ще е езикът, на който ще говориш тогава. Ако пък не се върнеш повече, моля те да ги четеш на децата си — ако ти е писано да създадеш семейство там, отвъд виненочерната шир на морето.
	Последното, което ще ти кажа, е, че само един човек на този свят съм учил да свири на пиано и макар много да те биваше в грешките, за мен бе удоволствие и привилегия. Това е нещото, което ми доставяше най-голяма и най-истинска радост.
	Искрено твой, с много обич,
@	Валдек Лесчушко
C$
	Е, какво бихте сторили?
	Какво бихте казали?
	Пенелъпи, Грешкоправката, успяла да се удържи на крака още няколко секунди, а после бавно се свлякла на мястото си. Седяла притихнала и разтреперана, с писмото в ръце и двете черни книги в скута си. После заплакала беззвучно.
	Самотните й, безмълвни сълзи мокрели прелитащото зад стъклото лице на Европа. Плакала по целия път до Виена.


>>	Силите се проявяват

	Клей никога не се беше напивал и не знаеше какво е да имаш махмурлук, но си представяше, че вероятно усещането е нещо подобно.
	Главата му се търкаляше до него и той я намести обратно на раменете си.
	Поседя известно време, а после излази през матрака и вдигна тежкото полиетиленово покривало от тревата. С уморени кости и треперещи ръце го застла върху леглото, подпъхна добре краищата му отвсякъде, след което закрачи към оградата — задължителната бяла разграничителна линия на хиподрума, прост парапет без напречни пръти — и облегна глава на дъските. Вдъхна нажежените покриви.
	Дълго време остана така, мъчейки се да забрави.
	Мъжът на масата.
	Тихият фонов шум на братята му и доловеното предателство.
	Този негов мост водеше началото си от много моменти, но в днешното утро на Окраището той добиваше плът предимно от случилото се предната вечер.


	Осем часа по-рано, когато Убиеца си тръгна, в кухнята настана десетминутна неловка тишина. За да ни избави от нея, Томи се обади:
	— Господи, приличаше на самата смърт.
	Той притисна Хектор до сърцето си. Котаракът, същинска ивичеста буца, запърпори.
	— И по-зле заслужава да изглежда — отговорих аз.
	Хенри и Рори изрекоха един през друг:
	— Ама че грозен костюм…
	— Дреме ми, отивам в кръчмата…
	Стояха един до друг като споени, като пясък, размесен с ръжда.
	Клей, всеизвестен с това, че не казваше почти нищо, естествено, не каза нищо. Вероятно беше изговорил квотата си за вечерта. За миг се замисли: защо сега? Защо се бе върнал у дома точно сега? Но после си спомни датата. 17 февруари.
	Той потопи пострадалата си ръка в кофичка с лед и си наложи да държи другата далеч от драскотината на лицето си въпреки непреодолимото изкушение да я попипа. На масата бяхме останали само двамата, един срещу друг, счепкани в мълчалив конфликт. Едно нещо ми беше станало пределно ясно — само за един от братята си трябваше да се тревожа и той стоеше пред мен.
	Здравей, татко, за бога!
	Погледнах кубчетата лед, които подскачаха нагоре-надолу около китката му.
	Ще ти трябва кофа, голяма колкото теб, моето момче.
	Не го изрекох, но бях сигурен, че Клей го е прочел на лицето ми и в същия миг изгуби битката и постави два, извити като спусъци пръста, върху раната под окото си. Мълчаливото малко копеле даже ми кимна леко с глава. В следващия момент камарата чисти чинии, извисила се до шеметни височини, се сгромоляса в мивката.
	Това обаче не сложи край на патовата ситуация, о, не.
	Пуснах в действие втренчения си поглед.
	Клей продължи да попипва бузата си.
	Томи остави Хектор на земята и се зае да разчиства порцелановите отломки. Малко по-късно се върна с гълъба (Т се озърташе от рамото му), но побърза да се омете. Отиде да нагледа Ахил и Роузи — заточени заедно на верандата отзад. На излизане многозначително затръшна вратата зад гърба си.


	Разбира се, по-рано, когато Клей изрече тези две съдбовни думи, ние останалите се скупчихме зад него, като свидетели на местопрестъпление. От най-зловещите. Оплетени и разплути туловища на мисли — много от тях можеха да минат през ума на човек, но аз си спомням само една:
	Изгубихме го завинаги.
	Бях готов обаче да реша въпроса и с бой.
	— Давам ти две минути — казах и Убиеца кимна бавно. Залитна, блъсна се в стола си и той застърга по пода. — Хайде, давай. Две минути не са много време, старче.
	Старче?
	В един и същи миг той се усъмни в обръщението и побърза да се примири с него. Беше стар, стар спомен, забравен образ — и макар едва на средна възраст, за нас бе кажи-речи мъртъв.
	Отпусна ръце върху масата.
	Възкреси гласа си.
	И когато смутено се обърна към нас, той заизлиза от гърлото му сякаш на части с продължение.
	— Трябва ми, всъщност чудех се… — Не звучеше като себе си, не и за някого от нас. Помнехме го друг, малко по-вляво, или малко по-вдясно. — Дойдох да ви помоля…
	Благодаря ти, господи, че беше Рори, който с препърлен глас, какъвто винаги си беше имал, изригна, сепвайки плахото пелтечене на баща ни:
	— За бога, изплюй шибаното камъче!
	Застинахме неподвижно.
	Всички, макар и само временно.
	После обаче Роузи се разлая отново и аз се чух да крещя „Накарай тъпото куче да млъкне!“ и някъде там, по средата, се вклиниха думите:
	— Добре, вижте. — Убиеца бе намерил пробойна. — Няма да ви губя повече времето и знам, че нямам право да го искам, но дойдох, понеже сега живея далеч оттук, в провинцията. Има много земя и река и смятам да построя мост. Научих по трудния начин, че реката прелива от коритото си. Можеш да останеш блокиран на единия или на другия бряг и… — Гласът му хрущеше от трески, в гърлото му бе затъкнат цял кол. — Нужна ми е помощ да го построя и дойдох да попитам дали някой от вас…
	— Не — пръв казах аз.
	И отново Убиеца само кимна.
	— Голям наглец си, а? — Рори на вашето внимание, в случай че не сте се досетили.
	— Хенри?
	Вземайки пример от мен, Хенри остана верен на себе си — преливащ от приветливост дори в лицето на цялото това безобразие.
	— Не, благодаря, друже.
	— Не ти е „друже“. Клей?
	Клей поклати глава.
	— Томи?
	— Не.
	Един от нас лъжеше.
	Последва някаква смазана тишина.
	Масата, простираща се между баща и синове, лежеше пресъхнала и колко трохи се валяха по нея само. По средата се мъдреха пиперница и солница от различни комплекти като някакво дуо комедианти. Единият пълничък. Другият висок.
	Убиеца кимна и тръгна да си върви.
	Преди да го стори, извади листче хартия и го повери на шайката трохи.
	— Адресът ми. В случай че размислите.
	— Сега си върви. — Скръстих ръце на гърдите си. — И остави цигарите.


	Без излишно бавене адресът бе накъсан на парченца.
	Хвърлих го в дървената щайга до хладилника, в която държахме сортирани бутилки и стари вестници.
	Известно време поседяхме, постояхме прави, подпирахме се тук и там.
	Кухнята се бе умълчала. Нима имаше нещо за казване?
	Последва ли съдържателен и непринуден разговор на тема как в моменти като този трябва да сме по-сплотени от всякога?
	Много ясно, че не.
	Разменихме си няколко изречения и Рори, запътен към кръчмата, напусна сцената пръв. „Голите ръце“. Вървейки към вратата, той положи, само за миг, топла и влажна длан върху главата на Клей. В кръчмата сигурно щеше да седне на същото място, където всички ние, даже и Убиеца, бяхме седели в една отдавнашна вечер, която никога нямаше да се изличи от паметта ни.
	После и Хенри отиде някъде отзад, вероятно да подрежда старите книги и грамофонни плочи, които бе насъбрал по гаражните разпродажби.
	Скоро го последва и Томи.
	След като известно време в кухнята седяхме само аз и Клей, той стана и тръгна безшумно към банята. Взе си душ, а после постоя надвесен над мивката. Беше задръстена с косми и паста за зъби, споени с песъчинки. Може би това беше така нужното му доказателство, че големи неща можеха да се създадат от всичко.
	Ала погледът му продължаваше да отбягва огледалото.
	Малко по-късно отиде там, където бе започнало всичко.
	Неговите светилища.
	Със сигурност, „Бърнбъро Парк“ бе едно от тях.
	Матракът на Окраището, естествено.
	Гробището на хълма.
	Години по-рано обаче, не без причина, началото бе положено тук.
	Клей се запъти към покрива.


	Тази вечер той излезе отпред, сви между нашата къща и тази на госпожа Чилман, скочи на оградата, оттам — върху разпределителната кутия и накрая — на керемидите. По стар навик обичаше да се разполага някъде по средата на покрива, сливайки се с всичко наоколо, нещо, което с годините правеше все по-често. В началото се покатерваше горе предимно денем, но сега предпочиташе минувачите да не го виждат. Само когато някой се качеше при него, сядаше на билото или на ръба.
	Отправи поглед към къщата на Кери Новак — на отсрещния тротоар, по диагонал.
	Номер 11.
	Кафяви тухли. Жълти прозорци.
	Знаеше, че по това време сигурно чете „Каменоделецът“.
	Известно време наблюдава менящите се силуети, но после отвърна очи. Колкото и да обичаше да я вижда, пък било и за миг, не беше се качил на покрива заради нея. Обичаше да идва тук много преди тя да пристигне на „Арчър стрийт“.
	Премести се десетина керемиди наляво и се загледа към ширналия се град. Сега той се бе изкатерил от бездната, в която бе попаднал по-рано — голям, просторен и ярко осветен. Клей попиваше гледката.
	— Привет, град.
	В такива моменти обичаше да си говори с него — да се почувства едновременно повече и по-малко самотен.

	* * *

	След може би около половин час Кери се показа за миг. Сложи едната си ръка върху парапета и вдигна другата бавно нагоре.
	Здравей, Клей.
	Привет, Кери.
	И тя отново се прибра вътре.
	На другия ден й предстоеше обичайното нечовешко ставане. В четири без четвърт щеше да подкара колелото си през моравата към конюшните на Макандрю на „Ройъл Хенеси“, където я чакаше тренировка на пистата с конете.
	Малко преди да слезе от покрива, откъм гаража се зададе Хенри с бира и пликче фъстъци. Седна на ръба, близо до водосточната тръба с натикания в нея „Плейбой“ — мъртвата и умираща мис Януари. Направи знак на Клей да отиде при него и му поднесе даровете си: фъстъци и запотена бира.
	— Не, благодаря.
	— Той говори! — Хенри го тупна по гърба. — Втори път за три часа, това наистина е вечер на рекордите. Ще взема утре да отскоча до будката за вестници за още един билет за лотарията.
	Клей мълчаливо се взря в далечината.
	Черният компост от небостъргачи и предградия.
	После погледна към брат си и увереността, с която отпиваше глътките бира. Стана му забавно при мисълта за лотарийния билет.
	Числата на Хенри бяха от едно до шест.


	По едно време Хенри посочи към улицата, по чийто склон едва-едва се тътреше Рори с пощенска кутия на гръб. По петите му се влачеше дървеното стълбче, заедно с което я бе изтръгнал. С победоносен вид той запокити товара си на моравата.
	— Ей, Хенри, хвърли някое фъстъче, кекав дългуч такъв!
	Замисли се за момент, но явно беше забравил какво иска да каже. Сигурно е било забавно обаче, сигурно е било страшен майтап, понеже продължи да се превива от смях чак до верандата. Заизкачва се нагоре, полупрегърнал стъпалата, и се трупяса на площадката. Хенри въздъхна:
	— Давай да го приберем.
	И Клей го последва до другата страна на покрива, където имаше подпряна стълба. Не се обърна към Окраището или безбрежния фон от полегати покриви. Не, видя единствено двора и Роузи, която тичаше около сушилника. Ахил стърчеше под лунната светлина и нещо дъвчеше.


	Рори тежеше цял тон, но криво-ляво двамата успяха да го завлекат до леглото.
	— Мръсно копеле — рече Хенри. — Сигурно е обърнал двайсет халби.
	Никога не бяха виждали Хектор да се движи с такава скорост. Ужасеният поглед, с който котаракът се хвърли от единия матрак на другия и се изстреля през вратата, беше направо безценен. На другото легло Томи продължаваше да спи с лице към стената.


	Много, много по-късно, вече в собствената им стая — радиобудилникът на Хенри (също спазарен на гаражна разпродажба) показваше 1:39 — Клей бе застанал прав с гръб към отворения прозорец. По-рано Хенри се беше разположил на пода и беше нахвърлял някакво есе за училище, но вече от няколко минути не помръдваше. Лежеше върху чаршафите и Клей с облекчение си помисли:
	Сега.
	Стисна зъби.
	Запроправя си път през коридора към кухнята. Озова се до хладилника по-бързо, отколкото бе очаквал, и започна да рови с ръка в щайгата за рециклиране.
	Отникъде не идваше и лъч светлина.
	Господи!
	Бяла и тежка, тя го фрасна право в очите, подобно на футболен хулиган. Клей вече беше вдигнал ръце да се предпази, когато ключът отново щракна, но светлината продължаваше да пулсира и пари в мозъка му. В новоизбликналия мрак той видя Томи — стоеше по долни гащета с Хектор в ръце. Котаракът беше подвижна сянка на самия себе си, с изцъклени в ужас от внезапната светлина очи.
	— Клей? — Томи тръгна с блуждаещи стъпки към задната врата. Думите му се проточиха като лиги сред просъницата и залитането. — … ябва… раня… хил… — С ново усилие той почти разби кода на собственото си изречение. — Трябва да нахраня Ахил.
	Клей го хвана за ръцете, обърна го в обратната посока и проследи с поглед как бавно прекосява коридора. Наведе се и потупа котарака, изтръгвайки няколко кратки измърквания. За момент му се стори, че Роузи ще се разлае или Ахил ще нададе рев, но те си мълчаха и той се пресегна към щайгата.
	Нищо.
	Дори когато малко на риск открехна хладилника — съвсем малък процеп, колкото да спечели лъч светлина — не успя да открие и късче от гибелното листче хартия. Какво беше слисването му, когато, връщайки се обратно в стаята, установи, че сглобената с помощта на тиксо бележка го очаква на леглото му.


>>	Рожденичката

	От само себе си се разбира, че Пенелъпи не се е явила за участие или репетиции, нито е успяла да се разходи из града с тюркоазените покриви. Останала на перона на „Вестбанхоф“, седнала върху куфара, облакътена на коленете си. Хладните й чисти пръсти дълго време си играли с копчетата на синята вълнена рокля. Накрая сменила билета за връщане с такъв за по-ранен влак.
	Часове по-късно, когато дошло време влакът й да тръгва, тя се изправила на крака. Някакъв кондуктор, небръснат и възпълен, се надвесил от вратата на един от вагоните.
	— _Kommst einer?_*
	[* Kommst einer? (нем.) — Идваш ли? — Б.пр.]
	Обзета от нерешителност, Пенелъпи само го погледнала, без да спира да върти между пръстите си едно от копчетата на роклята, това по средата на гърдите й. Куфарът стоял пред нея. Котва в нозете й.
	— _Nah, kommst du jetzt, oder net?_ — В размъкнатия му вид имало нещо пленително. — Идваш ли, или не? — Дори зъбите му били някак разхвърляни нарядко в устата му. Надвесил се като ученик от вагона и вместо да надуе свирката, извикал към локомотива: — _Geht schon!_*
	[* Geht schon! (нем.) — Всичко е наред!; Готово! — Б.пр.]
	После й се усмихнал.
	Отправил й широката си разчанчена усмивка, а Пенелъпи продължавала да стиска копчето, само че вече не на гърдите си, а в дясната си ръка.


	Както предвидил баща й обаче, тя се справила.
	Изтъкана от ранимост и с огромен куфар — но точно както предсказал Валдек, преборила се и успяла.
	Изпратили я в лагера в градче на име Трайскирхен — армия от двуетажни легла и тоалетни с винено черни подове. Първият проблем бил да намери къде свършвала върволицата от хора. За свой късмет имала богат опит, Източна Европа я била научила всичко за опашките. Вторият проблем, с който се сблъскала, след като вече се озовала в лагера, бил да изтърпи маневрирането през дълбокия до глезените гьол нечистотии. Воден безкрай, и то какъв — това щяло да изпита нервите и издръжливостта й.
	Хората на опашката имали безизразни лица и изпитвали умора и страх от всевъзможните неблагоприятни изходи, но най-много ги плашел един от тях. При никакви обстоятелства не бивало да ги върнат обратно.
	След като пристигнала в лагера, я разпитали.
	Взели й пръстови отпечатъци, довели преводач.
	По същество Австрия представлявала зона за временно пребиваване и в повечето случаи обработката на бежанците и изпращането им в евтин хотел отнемало не повече от двайсет и четири часа. После започвало чакането на одобрение от някое посолство.
	Баща й бил обмислил много неща, но не му било хрумнало, че петък не е подходящо време за пристигане в лагера. Наложило се да остане там през почивните дни, което не било много приятно, но тя издържала. В крайна сметка, по собствените й думи, не можело да се нарече ад. Не и в сравнение с това, което минало през главите на мнозина други. Най-страшното била неизвестността.


	На следващата седмица я качили на друг влак, този път пътуващ по посока на планините към ново място, с още двуетажни легла. Така започнало дългото чакане.
	Убеден съм, че имаше какво да изкопчим за деветте месеца там, но какво всъщност ми е известно за онова време? Какво знаеше Клей? Както се оказа, престоят на Пенелъпи в планините бе един от малкото периоди от живота й, за които не желаеше да разказва, ала когато все пак го правеше, говореше простичко и красиво и предполагам — бихте казали — прискърбно. Ето какво бе обяснила на Клей един ден.
	Времето там било белязано от кратък телефонен разговор и от една стара песен.
	Няколко малки фрагмента, разказващи цялото.


	Още през първите дни забелязала, че много хора ходели да се обаждат по телефона от една стара кабинка край шосето. Стърчала като чуждоземен обект на фона на необятните гори и небе. Било видно, че звънят у дома — в очите им избивали сълзи и често, след като окачели слушалката, едва намирали сили да поемат по обратния път.
	Като мнозина други Пенелъпи се колебаела.
	Питала се дали е безопасно.
	Слуховете, че държавните служби подслушват телефоните, били предостатъчни да накарат човек да си задава сериозни въпроси. Както казах по-рано, онези, които оставали, плащали висока цена.
	Повечето хора имали на своя страна факта, че били заминали за по-дълги периоди от време. Защо да не се обадят на близките си през седмиците, в които отсъствали? За Пенелъпи обаче не било толкова просто — вече трябвало да се е прибрала. Дали едно обаждане не би изложило баща й на опасност? За щастие, заседявала се край телефонната будка толкова дълго, че привлякла вниманието на един мъж на име Тадек. По глас и телосложение приличал на дърветата.
	— Искаш да се обадиш у дома ли, момиче?
	Щом усетил нежеланието на Пенелъпи да говори, той се приближил и докоснал телефонната будка, сякаш да й покаже, че нищо лошо няма да й направи:
	— Някой от семейството ти членува ли в движението? — После добавил по-конкретно: — _Solidarność_*?
	[* Solidarność (пол.) — „Солидарност“ — наименованието на полското профсъюзно обединение, добило характер на опозиционно движение през 80-те години на XX в. — Б.пр.]
	— _Nie_.
	— Да си успяла да станеш трън в очите на някого, ако схващаш какво имам предвид?
	Тук тя поклатила глава.
	— Не ми се вярва.
	Той се ухилил широко така, сякаш бил взел назаем зъбите на австрийския кондуктор.
	— Добре тогава, извинявай, че питам. С родителите си ли искаш да се чуеш?
	— Баща ми.
	— И си сигурна. Не си се забърквала в неприятности?
	— Сигурна съм.
	— Ами той?
	— Той е само един стар ватман — отговорила тя — който почти не говори.
	— О, в такъв случай мисля, че няма опасност. В момента Партията е в такова окаяно състояние, че надали някой има време да се занимава с един стар трамвайджия. Трудно е да си сигурен за нещо в днешно време, но за това мога да ти гарантирам.
	Тогава, бе ни разказала тя, Тадек вдигнал поглед оттатък боровете и коридорите от светлина.
	— Добър баща ли беше той?
	— Tak.
	— И ще се радва да те чуе?
	— Tak.
	— Е, щом е тъй — Тадек се обърнал и й подхвърлил няколко монети — поздрави го от мен. — И с тези думи се отдалечил.


	Телефонният разговор се състоял от осем кратки думи, които ни бе преразказала в превод:
	— Ало?
	Нищо. Само пращене в слушалката.
	Той повторил.
	Този глас, като цимент, като камък.
	— Ало?
	Почувствала се изгубена сред боровете и планината, а кокалчетата на ръцете й се белеели като кости.
	— Грешкоправке? — попитал той. — Грешкоправчице, ти ли си?
	Тя си представила как баща й стои у дома, в кухнята, видяла и полицата с трийсет и деветте книги — и с глава, притисната към прозореца на кабинката, някак събрала сили да отвърне:
	— Да.
	После леко окачила слушалката.
	Планините били отстъпили встрани.


	А сега и за песента — няколко месеца по-късно, една вечер в пансиона, където живеела. Притисната о стъклото луна. Датата била рожденият ден на баща й.
	В онези години в Източна Европа се придавало по-голямо значение на имените дни, но извън родината сетивата на човек някак се обостряли. Пенелъпи била споменала за това пред една от жените.
	Тази вечер нямало водка, но пък шнапсът бил в изобилие и скоро се появил поднос с чаши. Когато били раздадени на присъстващите, собственикът взел своята и погледнал към Пенелъпи. В салона се били събрали десетина и повече души и щом чула да изричат „За здравето на баща ти“ на родния й език, тя вдигнала очи и се усмихнала — само така можела да се удържи да не рухне.
	В този момент друг мъж също се изправил.
	Разбира се, това бил Тадек, който много прочувствено и красиво запял:
P>
	Sto lat, sto lat,
	niech żyje, żyje nam.
	Sto lat, sto lat,
	niech żyje, żyje nam…
P$
	Това било повече, отколкото можела да понесе.
	Още от първите дни и особено след телефонния разговор чувствата се трупали в душата й и вече не била в състояние да ги удържа. Изправила се и запяла, но вътре в нея нещо се скъсало. Пеела песента на народа си, песен за щастие и другарство, и недоумявала как е могла да изостави баща си. Словата напирали на могъщи талази от обич и самоненавист и когато дошъл краят, много от присъстващите ридаели. Всеки се питал ще види ли отново семейството си, благословен ли бил от съдбата, или прокълнат? Единственото, което със сигурност знаели, било, че вече нищо не е в техни ръце. Каквото имало да става, щяло да стане.
	А ето какво гласят началните думи на песента:
P>
	Сто години, сто години,
	да живееш сто години.
P$
	Докато пеела, Пенелъпи знаела, че той няма да ги доживее.
	Повече нямало да го види.


	През остатъка от престоя й в лагера на Пенелъпи й било много трудно да не се поддава на това чувство отново и отново, да не позволи то да я обладае, особено след като животът й бил толкова лек.
	Всички се отнасяли с нея прекрасно.
	Харесвали я — спокойствието й, вежливата й неувереност — и я наричали Рожденичката, най-често зад гърба й или настрани. От време на време, преди всичко мъжете, й казвали така и пред нея самата — на най-разни езици — когато чистела или перяла дрехите им или когато я видели да завързва обувките на някое дете.
	— _Dzięki, Jubilatko._
	— _Vielen Dank, Geburtstagskind._
	— Děkuji, Oslavenkyně…
	Благодаря ти, Рожденичке.
	Измъчена усмивка разтърсвала тялото й.

	* * *

	Междувременно единственото, което й оставало, било чакането и спомените за баща й. Понякога й се струвало, че дерзае напук на него, но това се случвало в най-мрачните мигове, когато дъждът слизал с меч от планините.
	В такива дни тя работела още повече и по-усърдно от друг път.
	Готвела и чистела.
	Миела съдове и сменяла чаршафи.
	Така изминали девет месеца на горчива надежда, месеци без пиано, и тогава, най-сетне, една държава одобрила кандидатурата й. Пенелъпи седяла на ръба на двуетажното легло с пощенския плик в ръка. Зареяла поглед през прозореца, без да търси нищо отвъд; стъклото било бяло и замъглено.
	Дори и сега неволно я виждам в съзнанието си там, сред онези алпийски висини, които навестяват въображението ми толкова често. Представям си я такава, каквато е била по онова време или както Клей я бе описал веднъж:
	Бъдещата Пени Дънбар, готова да се нареди на една последна опашка, да полети далеч на юг и почти по права линия, право към слънцето.


>>	Убиецът в джоба му

	Някога Пенелъпи бе прекосила светове, а сега Клей премина през оградата.
	Пресече тесния път между Окраището и къщата, на мястото, където коловете бяха призрачно сиви. Те бележеха дървената порта, която бяхме поставили, за да може Томи да вкарва и да изкарва Ахил. След като се озова в задния двор, Клей се благодари, че не му се беше наложило да прескача — утрините след съдбовни събития и така бяха ужасни, а следващите няколко секунди щяха да са решаващи.
	Най-напред направи слалом между купчинките изпражнения на мулето.
	След това си проправи път и през лабиринта от кучешки фъшкии.
	Виновниците още спяха: единият — прав в тревата, а другият — проснат на слънце на дивана на верандата.
	В кухнята ухаеше на кафе — бях го изпреварил и явно не само в това отношение.
	Сега беше негов ред да си поеме последствията.


	В момента закусвах на верандата отпред, както обичах да правя от време на време.
	Стоях до дървения парапет в компанията на препеченото небе и студения корнфлейкс. Уличните лампи все още светеха. Пощенската кутия на Рори се търкаляше на моравата.
	Когато Клей отвори входната врата и застана на няколко крачки зад мен, аз най-невъзмутимо продължих да дояждам закуската си.
	— Пак пощенска кутия, за бога.
	Той пусна усмивка, беше нервен, усетих го — но стига толкова любезности.
	В крайна сметка бележката с адреса се намираше в джоба му — добре си бях поиграл да я залепя.
	Отначало продължих да стоя неподвижно.
	— Значи е у теб?
	И отново усетих, този път — как кимна.
	— Реших да ти спестя ровенето в боклука. — Лъжицата ми издрънча в купата. Няколко капки мляко прескочиха през парапета. — В джоба ти ли е?
	Ново кимване.
	— Смяташ ли да отидеш?
	Клей ме наблюдаваше.
	Наблюдаваше, но не продумваше, а аз — както често ми се случваше напоследък — се мъчех някак си да успея да го разбера. На външен вид двамата с него си приличахме най-много, но аз все още бях половин глава по-висок. Косата ми беше по-гъста, а тялото — по-масивно, но това се дължеше единствено на няколкото години в повече. Докато аз работех на ръце и крака върху килими, дъсчени подове и бетон, Клей ходеше на училище и правеше обиколките си. Спазваше режима си от коремни преси и лицеви опори, беше стегнат, приличаше на изпъната струна, мършав. Сигурно би могло да се каже, че представлявахме различни версии на едно и също нещо и това си личеше най-вече по очите. В зениците им пламтеше огън и нямаше значение какъв беше цветът им, защото този огън беше всичко.
	Усмихнах се, макар и горчиво.
	Поклатих глава.
	Уличните лампи примигнаха и угаснаха.
	Бях задал въпроса, който трябваше да бъде зададен.
	Сега оставаше и да кажа онова, което трябваше да се каже.


	Небето се разшири, къщата се изопна.
	Не се приближих до него, не замахнах, не го заплаших.
	Изрекох една-единствена дума:
	— Клей.
	По-късно той ми каза, че тъкмо това го беше стреснало най-много: спокойствието.
	В мига, в който се бе разнесъл странно мелодичният звук на собственото му име, вътре в него бе отекнало нещо — някакъв камбанен звън. Той непоколебимо беше изтрополил от гърлото в гръдната кост и най-сетне — в белите дробове, и тъкмо тогава утрото се бе лиснало над улицата. Къщите на отсрещния тротоар стърчаха дрипави и умълчани, като банда биячи, очакващи една моя дума. Знаехме отлично, че нямам нужда от помощта им.
	Секунда-две по-късно свалих лактите си от парапета и сведох поглед към рамото му. Можех да го попитам как върви училището. Как е даскалото? Но и двамата знаехме отговора. Тъкмо аз ли, измежду всички хора, щях да му казвам, че не трябва да напуска училище? Та аз самият не завърших.
	— Можеш да си тръгнеш — казах. — Не съм в състояние да те спра, но…
	Останалото увисна във въздуха.
	Изречение, което беше толкова трудно да се довърши, колкото и да се изпълни заканата — и това в крайна сметка беше самата истина. Има ли заминаване, има и завръщане. Щом бъде извършено престъпление, трябва да се понесе наказание.
	Да се завърнеш и да ти позволят да останеш.
	Две съвсем различни неща.
	Можеше да си тръгне от „Арчър стрийт“ и да предаде нас, своите братя, заради човека, който ни бе напуснал — но дойдеше ли си у дома, трябваше да мине през мен.
	— Важно решение — казах още по-недвусмислено и вече не на рамото му, а право в лицето му. — И предполагам, с адски тежки последствия.
	Клей се вгледа най-напред в мен, после някъде надалече.
	Взря се в отрудените ми китки, в ръцете, в дланите, в шийната вена. Забеляза неохотата в кокалчетата ми, но и волята да доведа нещата докрай. И най-важното, видя онзи огън в очите ми, които въпреки всичко не спираха да го умоляват:
	Не ни оставяй заради него, Клей.
	Не ни напускай.
	Ако го сториш обаче…


	Работата е там, че напоследък съм напълно убеден.
	Клей знаеше, че трябва да го направи.
	Просто не беше сигурен дали е способен.
	След като влязох в къщата, известно време той продължи да стои отвън, като корабокрушенец, изхвърлен на верандата, лице в лице с непосилното бреме на избора. Всъщност дори не бях успял да се заставя да изрека обещанието, което му давах. В крайна сметка кое е най-страшното, което бихте могли да причините на един Дънбар?
	На Клей поне това му беше пределно ясно и имаше причини и да си тръгне, и да остане — и всички те бяха едни и същи. Беше повлечен от течението към водовъртеж — към краха на всичко, което имаше, за да се превърне в онова, което трябваше — а миналото го дебнеше по петите по-близо от всякога.
	Той стоеше, взрян в устието на „Арчър стрийт“.


>>	Къщи от хартия

	Приливът настъпва с триумф, предшестван от усилна борба — и вероятно най-правдивото, което можем да кажем за навлизането на Пенелъпи в живота на този град, е, че непрестанно се чувствала раздвоена и удивена.
	От една страна била огромната й признателност към това място, което я било приютило.
	От друга — страхът от цялата тази новост и жега.
	И най-сетне — угризенията:
	Стоте години, които той нямало да доживее.
	Колко себично, колко коравосърдечно било от нейна страна да замине.


	Когато пристигнала, било ноември и макар обичайно това да не е най-горещата част от годината, понякога се случва да има една-две седмици, през които наближаващото лято безмилостно напомня за себе си. Ако съществува неподходящо време човек да пристигне тук, то би изглеждало като тогава — синоптична карта с всичко на всичко два елемента: жега, влажност, жега. Горещината измъчвала дори местните.
	На всичко отгоре било очевидно, че е натрапница — стаята й в лагера се намирала под абсолютната власт на армия от хлебарки и боже милостиви, не била виждала такива страховити гадини. Били направо огромни! От само себе си се разбира — и кръвожадни. Битките за територия с тях били ежедневие.
	Съвсем не е изненада, че първото нещо, което си купила, било спрей срещу насекоми.
	Второто — чифт джапанки.
	Ако не друго, дала си сметка, че в тази страна човек можел да стигне далеч с калпави обувки и стабилни запаси „Байгон“. Тази мисъл й помогнала да издържи. Дни. Нощи. Седмици.

	* * *

	Самият лагер бил забутан из дебрите на разръфаната рогозка от предградия.
	Там Пенелъпи започнала да изучава езика още от азбуката. Понякога се разхождала извън лагера покрай редиците причудливи къщи — всяка от които стърчала сред огромна, спретнато окосена морава. Приличали на направени от хартия.
	Когато попитала учителя си по английски — по-точно нарисувала къща, а после му посочила и самия лист — той избухнал в гръмък смях.
	— Знам, знам! — Но после й отговорил. — Не, не е хартия. Фибро. Фиброцимент.
	— Фи-бро.
	— Точно така.


	Друго интересно за лагера и многобройните му малки квартири е, че по едно нещо много си приличал с града — дори и в това ограничено пространство бил успял да се разрасне безредно във всички посоки.
	Имало хора с всякакъв цвят на кожата.
	Носела се реч от всички краища на света.
	Срещали се и горди люде с високо вдигнати глави, и печални образи с увесени носове. И други, които криели съмненията си зад фасадата на неизменна усмивка. Обединявало ги едно — всички те, в една или друга степен, търсели обществото на сънародниците си. Земляшката кръв вода не става и тъкмо тя сплотявала имигрантите.
	Действително, Пенелъпи открила в лагера хора от своя край и дори неколцина съграждани. Често те се отнасяли много гостоприемно с нея, но всички били тук с близките си — а семейната кръв е по-гъста от земляшката.
	От време на време я канели на рожден или имен ден или на набързо спретната трапеза с _вудка, пиероги*1 баршч*2 и бигос*3_ — но странно, колко бързала да си тръгне. Уханието на храната в душния въздух било също толкова не на място колкото и тя самата.
	[*1 Разновидност на кнедлите, характерна за полската кухня. — Б.пр.]
	[*2 Вудка, баршч — названията за „водка“ и „борш“ на полски. — Б.пр.]
	[*3 Традиционно ястие в полската кухня, представляващо задушено кисело зеле с месо, колбаси, гъби и др. — Б.пр.]
	Но не това я терзаело.
	Но единственото, което я хвърляло в истински ужас, бил моментът, когато тези мъже и жени се изправели на крака и давайки воля на гласа си, запявали „Сто години“. Пеели за дома — за идеализираната родина, сякаш нямали причини да я напуснат. Говорели за близки и приятели така, като че думите можели да стопят разстоянието, което ги деляло.


	Ала както споменах, друг път изпитвала благодарност. Така се случило и на Нова година, когато в полунощ излязла да се поразходи из лагера.
	Някъде наблизо имало фойерверки — виждали се между сградите. Огромни червени и зелени букети разцъфвали в небето, долитали далечни възгласи и Пенелъпи се спряла да погледа.
	Усмихнала се.
	Съзерцавала магията на светлините в небето, а после седнала встрани от каменистия път. Обвила тялото си с ръце и започнала да се люлее, съвсем лекичко. Piękne, помислила си тя, красиво е, и тук щяла да живее занапред. Тази мисъл я накарала да притвори очи, пламенно, и да заговори на къкрещата земя.
	— _Wstań_ — казала тя. И отново. — _Wstań, wstań._
	Стани.
	Ала не помръдвала.
	Не още.
	Но скоро.


>>	Замъквай-си-задника и минотавъра

	— Събуди се, за бога.
	Докато Пени се готви за появата си, Клей предприема бавното си оттегляне от сцената.
	След епизода на верандата и поставения ултиматум той се отправи към кухнята, извади си хляб и си сипа остатъка от кафето. По-късно, докато подсушаваше лицето си в банята, до слуха му достигна гласът ми — канех се да тръгна за работа. Точно в момента стоях надвесен над Рори.
	Моя милост в мръсните си стари работни одежди.
	Рори все още лежеше полузаспал, полумъртъв след запоя от предната вечер.
	— Ей, Рори. — Разтърсих го. — Рори!
	Той направи опит да се размърда, но безуспешно.
	— По дяволите, Матю, какво има?
	— Не ми се прави, че не знаеш. Отвън пак има пощенска кутия.
	— Затова ли ме събуди? Защо пък да съм аз?
	— Изобщо не мисля да ти отговарям. Казвам ти само да вземеш проклетото нещо, да го върнеш, където му е мястото, и да го оправиш, както си е било.
	— Дори не знам откъде е.
	— Има си номер, нали така?
	— Да, обаче нямам идея коя беше улицата.
	И ето го момента, който Клей очакваше.
	— И-сусе Христе! — Дори и през стената той беше усетил как кипвам, но после прагматизмът ми взе връх. — Добре, в такъв случай не ми пука какво ще я правиш, но когато се прибера довечера, да я няма, ясно ли е?
	По-късно, когато влезе в стаята, Клей откри, че по време на целия разговор Хектор бе лежал вкопчен като кечист във врата на Рори. Котаракът си лежеше, ръсеше козина и предеше, всичко това — едновременно. Мъркането се извисяваше до гукане.
	Когато регистрира новото присъствие на вратата, Рори изрече с приглушен тон:
	— Клей? Ти ли си? Би ли бил така добър да разкараш проклетата котка от мен? — Изчака последните две най-упорити ноктища да се откачат от него и нададе възглас: — Ооох!
	Пое си дълбок, облекчителен дъх. Из въздуха се разхвърчаха валма котешка козина и леко започнаха да се сипят по пода. Будилникът на телефона на Рори ненадейно се раззвъня — приклещен от Хектор, досега той бе лежал върху него.
	— Сигурно си чул онова кисело копеле Матю. — Въпреки че главата го цепеше, той пусна едва загатната уморена усмивка. — Нали нямаш нищо против да метнеш кутията на Окраището вместо мен?
	Клей кимна.
	— Благодаря ти, хлапе, а сега помогни ми да стана, че да се приготвям за работа. — Всяко нещо по реда си обаче — и Рори най-напред се приближи до Томи и му отпери един по главата. — Аз на теб не съм ли ти казвал да държиш тъпата си котка — той събра още сили — ПО-ДАЛЕЧ ОТ ШИБАНОТО МИ ЛЕГЛО!


	Беше четвъртък и Клей отиде на училище.
	В петък го напусна завинаги.
	В тази втора сутрин той се запъти към един от учителските кабинети. На стените му имаше окачени плакати, а дъската беше гъсто изписана. Постерите бяха всъщност два, и двата — доста хумористични. На единия бе изобразена Джейн Остин с натруфена рокля и вдигнати над главата щанги. Надписът гласеше: КНИГИТЕ СА СТРАШНО ЯКИ. Другият представляваше по-скоро афиш със следния текст: МИНЕРВА МАКГОНАГЪЛ Е БОГ.
	Въпросната учителка по това време беше на двайсет и три.
	Казваше се Клодия Къркби.
	Клей я харесваше, понеже, когато в последно време се отбиваше при нея, винаги го отпращаше с подобаваща любезност. Щом удареше звънецът, тя му отправяше поглед.
	— Хей, хлапе, нямаш ли час? Изчезвай оттук… замъквай си задника в клас.
	Клодия Къркби си я биваше с поезията.
	Имаше тъмнокафява коса, светлокафяви очи и тъмно петънце по средата на бузата. Имаше си усмивка, с която понасяше тъпотиите, и прасци, хубави прасци, носеше токчета, бе доста висока и винаги добре облечена. По необясними причини ни беше харесала от самото начало, даже Рори, който си беше малък кошмар за учителите.
	Когато в онази петъчна утрин преди часовете Клей влезе в класната стая, госпожица Къркби стоеше надвесена над бюрото.
	— Привет, господин Клей.
	Проверяваше ученически съчинения.
	— Заминавам.
	Тя се сепна и вдигна поглед.
	Този ден нямаше „замъквай си задника в клас“.
	Седна на стола, на лицето й се изписа угрижено изражение и най-сетне каза:
	— Хм.


	В три часа следобед седях в кабинета на госпожа Холанд, директорката, където вече бях викан няколко пъти — прелюдията към изключването на Рори (в едни все още непридошли води). Беше стилна жена с къса коса, прошарена със сиви и бели кичури, и подчертани с молив долни клепачи.
	— Как е Рори? — попита тя.
	— Има хубава работа, но иначе си е същият.
	— Е, ами, ъъъ… предай му много поздрави от нас.
	— Непременно. Много ще се зарадва.
	Щеше, я, и още как, копелето му с копеле.
	Клодия Къркби също беше там с достолепните си високи токчета, черна пола и кремава риза. Усмихна ми се, както обикновено, и знаех, че трябва да й кажа: радвам се да ви видя, но не можех. В края на краищата бяхме се събрали по трагичен повод. Клей напускаше училище.
	Госпожа Холанд:
	— Значи, ъъъ, както, ъъъ, казах и по телефона… — Това беше най-ужасното ъкане, което бях чувал. Познавах зидари с по-гладка мисъл. — Младият Клей, ъъъ, иска да, ах, ами, да ни напусне. — По дяволите, сега пък и „ах“, нещата никак не изглеждаха добре.
	Хвърлих поглед към седящия до мен Клей. Той вдигна очи, но не каза нищо.
	— Клей е добър ученик — рече тя.
	— Знам.
	— Какъвто беше и ти.
	Оставих думите й без отговор.
	Тя продължи.
	— Той е на шестнайсет. По закон, ъъъ… не можем да го спрем.
	— Иска да замине да живее при баща ни — казах аз. Щеше ми се да добавя „за известно време“, но думите заседнаха в гърлото ми.
	— Разбирам. Е, ъъъ, можем да проверим кое е най-близкото училище…
	Изневиделица нещо се случи.
	Както си седях в директорския кабинет, обгърнат от полусумрачната, полуфлуоресцентна светлина, ме връхлетя ужасна вцепеняваща мъка. Нямаше да има нито друго училище, нито нищо. Това беше краят и всички го знаехме.
	Обърнах се, профучах покрай Клодия Къркби и тя също ми се стори тъжна и тъй смирено, дяволски мила.
	Малко по-късно, когато двамата с Клей вървяхме към колата, тя извика след нас и ни догони с безшумните си, бързи нозе. Беше захвърлила високите токчета до кабинета.
	— Вземи — каза тя, подавайки му малка купчинка книги. — Може да си тръгнеш, но задължително ги прочети.
	Клей кимна и й каза признателно:
	— Благодаря ви, госпожице Къркби.
	Стиснахме си ръцете и се сбогувахме.
	— Късмет, Клей.
	И ръцете й бяха хубави — бледи, но топли, а тъжно усмихнатите й очи проблясваха. Когато се качихме в колата, Клей извърна лице към прозореца и подхвърли небрежно, но и някак категорично:
	— Знаеш ли, тя те харесва.
	В този момент автомобилът потегли.
	Колкото и странно да звучи, един ден щях да се оженя за тази жена.


	По-късно Клей отиде в библиотеката.
	Стигна там в четири и половина, а в пет вече се беше заровил между два огромни пилона книги. Всичко, което бе успял да открие за мостовете. Хиляди страници, стотици техники. Всевъзможни видове, всякакви мащаби. Написани на непонятен жаргон. Той ги прелистваше и не проумяваше нито дума. Но му харесваше да разглежда мостовете: арките, окачването, конзолите.
	— Синко?
	Клей вдигна поглед.
	— Смяташ ли да вземеш някоя от книгите? Девет часът е. Затваряме.
	Вече пред вкъщи известно време той се бори с входната врата — не бе светнал лампата. Синият му спортен сак беше препълнен с книги. Бе казал, че ще отсъства дълго и му бяха отпуснали доста по-голям срок за заемане.
	По случайност първият, когото видя, когато влезе, бях аз — дебнех из коридора като Минотавъра.
	Сепнахме се. И двамата побързахме да сведем поглед.
	Сак с такова тегло говореше сам за себе си.
	В сумрака на коридора усещах тялото си изтръпнало, но очите ми светеха. Тази вечер бях уморен, много по-възрастен от двайсетте си години, чувствах се прастар, съкрушен и прошарен.
	— Влизай.
	Минавайки покрай мен, Клей видя, че държа гаечен ключ — поправях кранчето в банята. Никакъв Минотавър не бях, а само проклетият майстор. И все пак погледите ни оставаха все така приковани в сака и коридорът някак си ни отесня.


	После дойде събота и очакването на срещата с Кери.
	Сутринта Клей излезе заедно с Хенри, който както обикновено отиде да обиколи гаражните разпродажби в издирване на книги и плочи, и го наблюдава отстрани как се пазари за цената. На сергията в една преустроена автомобилна алея се натъкна на сборник с разкази със заглавие „Жокеят“, хубаво издание с меки корици, с релефно изображение на ездач, прескачащ препятствие. Плати един долар и връчи книгата на Хенри, който я взе, разгърна я и се усмихна.
	— Хлапе — рече той — ти си истински джентълмен.


	Часовете се зарониха един по един.
	Те обаче също трябваше да бъдат надвити.
	Следобед Клей отскочи до „Бърнбъро“ за няколко обиколки на пистата. После, седнал високо на трибуната, отново се вглъби в книгите и сега вече започна да разбира. Термини като „натиск“, „ферма“ и „устои“ бавно започнаха да добиват смисъл.
	По едно време се изкачи със спринт по стълбите между изпотрошените скамейки. Сети се за приятелката на Старки, седнала там горе, и се усмихна при спомена за устните й. Лек ветрец прошумоля в тревата. Клей се засили по пистата за последно.
	Малко оставаше.
	Скоро щеше да е на Окраището.


>>	Трофеите на свободата

	Пенелъпи преживяла лятото.
	Изпитанието, което трябвало да премине, било да се научи да му се наслаждава.
	Първото й ходене на плаж било класическо „две в едно“: слънчево изгаряне плюс южен вятър. Не била виждала подобен брой хора да се движат с такава скорост, нито пък да бъдат засипвани от такива количества пясък. Погледнато от добрата страна, можело да бъде и много по-зле: когато най-напред съзряла безметежно носещите се из водата физалии, те й се сторили чисти и неземни създания. И чак след като децата се втурнали навън кое с плач, кое с викове, осъзнала, че всички те били нажилени от безгръбначните. _Biedne dzieci_, горките дечица, помислила си тя, докато гледала как хлапетата тичат с все сили към родителите си. Докато повечето от тях били натикани треперещи под душовете и плачели и хлипали колкото им глас държи, една от майките се мъчела да попречи на дъщеричката си да натърка ужиленото с пясък. Момиченцето го грабело с ужасени шепи и го хвърляло върху телцето си.
	Пенелъпи наблюдавала безпомощно.
	Майката взела нещата в свои ръце.
	Утешила детето и го притиснала към себе си и едва когато то било в обятията й и знаела, че го държи здраво и че е в безопасност, вдигнала поглед към младата имигрантка, която стояла наблизо. Думите между майката и детето били излишни, само привеждане и милувка по заплетената косичка. Жената забелязала чужденката, кимнала й и отнесла момиченцето. Щели да минат години, преди Пенелъпи да разбере, че подобни нашествия на физалиите всъщност били рядкост.
	Другото, което я удивило, било, че повечето деца отново влезли в океана, макар и не за дълго заради бурния вятър, който се извил ненадейно отнякъде и помъкнал със себе си притъмняващи парцали небе.
	А за капак същата нощ не могла да мигне — тялото й пулсирало нажежено до бяло, изтерзано от слънчевото изгаряне и тупуркането на орди крачка.
	Ала нещата започвали да се проясняват.


	Първото знаменателно събитие било, че си намерила работа.
	Станала лицензирана неквалифицирана работничка.
	Лагерът си сътрудничел с тогавашната Служба по трудова заетост — държавния център, осигуряващ работни места — и когато посетила бюрото, извадила късмет. Или по-скоро късмет в неин стил. След продължително събеседване и море от формуляри получила разрешение да върши най-черната работа.
	Накратко — обществени съоръжения.
	Знаете за кои говоря.
	Нима било възможно толкова много мъже да имат чак пък толкова неточен мерник? И защо хората клепали, мажели и дрискали навсякъде другаде, само не и в тоалетната? Това ли били трофеите на свободата?
	Четяла графитите из кабинките.
	С парцал в ръка си припомняла някой скорошен урок по английски и си го припявала на пода, докато го чистела. Това било чудесен начин да засвидетелства уважението си към новото място — да усеща жегата му, да жули и стърже нечистотиите му. Наред с това изпитвала лична гордост от съзнанието, че го върши доброволно. Докато преди седяла в ледения празен склад и острела моливи, сега живеела на четири крака и вдъхвала белинения бриз.


	След шест месеца можела почти да се докосне до него.
	Мозайката на плана й се подреждала.
	Разбира се, сълзите все така набъбвали в очите й вечер след вечер, а понякога и денем, но бележела категоричен прогрес. По неволя с времето английският й започнал да става по-добър, макар често да се оплитала в гибелния синтаксис на фалстартовете и увисналите завършеци.
	Десетилетия по-късно, дори по времето, когато преподаваше английски в една гимназия на другия край на града, понякога у дома тя извикваше от миналото онзи свой по-силен акцент, който ни караше да изпадаме в еуфория — обожавахме го, радвахме му се и искахме още и още. Не успя да ни научи на родния си език — уроците по пианото бяха предостатъчна мъка — но винаги оставахме във възторг, че линейката може да е _ленейка_, че ни казваше _муъкнете_ вместо „млъкнете“, а плодовият сок често ставаше _зок_. Или пък: _Чихо! Не мога да чуя собствените си мишли!_. Някъде в първата петица на фаворитите ни беше „за съжаление“. Далеч повече ни допадаше нейното _за сажеление_.


	Да, в ранните й дни тук всичко се свеждало до тези два религиозни атрибута.
	Думите, работата.
	Сега пишела писма до Валдек и му се обаждала по телефона, когато можела да си го позволи, след като най-сетне осъзнала, че не го излага на опасност. Той й признал всичко, което бил сторил, за да успее да я изведе от страната, и че онази утрин на перона била връхната точка на живота му, независимо какво му било струвало. Веднъж дори му почела от Омир на развален английски и беше убедена, че е усетила как сериозността му се пропуква — усмихнал се.
	Онова, което нямало как да знае, било, че по този начин щели да отлетят, някак твърде бързо, много години. Щяла да изжули хиляди тоалетни чинии и да избърше много акри нащърбени плочки. Щяла все така да се бори с углавните клозетни престъпления, а после да си намери и друга работа — като чистачка на домове и офиси.
	Ала имало и друго, което не знаела.
	Че скоро бъдещето й щяло да бъде пренаредено от три взаимносвързани неща.
	Едното от тях било недочуващ съдържател на музикален магазин.
	После — трио некадърни носачи на пиана.
	Но най-напред била смъртта.
	Смъртта на статуята на Сталин.


>>	Кери, Клей и Матадор в петото бягане

	Никога нямаше да забрави деня, когато за пръв път я видя на „Арчър стрийт“, или по-точно — деня, в който тя вдигна поглед и видя него.
	Бе в началото на декември.
	Заедно с родителите й бяха пътували цели седем часа от вътрешността на страната и пристигнаха на нашата улица в късния следобед. Зад тях караше камион на фирма за хамалски услуги и скоро носачите започнаха да стоварват кашони, мебели и домакински уреди и да ги внасят в къщата. Сред вещите имаше седла, няколко юзди, стремена — конската амуниция, която баща й пазеше като очите си. Преди години той бе направил кариера като жокей, всъщност цялото му семейство бяха жокеи, а сега и по-големите й братя се състезаваха из страната, в градове с труднопроизносими имена.
	Бяха изминали петнайсет и повече минути от пристигането им, когато момичето се спря и застана неподвижно посред моравата. Под едната си мишница носеше кашон, а под другата — тостер, който някак си се беше изхлузил от мястото си по време на пътуването. Кабелът му се удряше в обувките й.
	— Вижте — каза тя и посочи безгрижно към къщата на отсрещния тротоар. — На онзи покрив има някакво момче.


	Сега, година и няколко месеца по-късно, в събота вечерта тя дойде на Окраището, шумолейки с нозе.
	— Привет, Клей.
	Клей почувства устата й, кръвта й, топлината й и сърцето й. Всичко това в едно-единствено дихание.
	— Привет, Кери.
	Беше към девет и половина и от известно време беше там и я чакаше, изтегнат на матрака.
	Нощните пеперуди също се бяха появили. И луната.
	Беше легнал по гръб.
	Момичето се побави за момент до леглото, остави нещо на земята и се изтегна на хълбок с небрежно прехвърлен през тялото му крак. Клей усети кестенявото подраскване на косата й върху кожата си и както винаги това му харесваше. Разбра, че е забелязала ожулената му буза, но знаеше прекалено много, за да задава въпроси или да го оглежда за други наранявания.
	И все пак не можа да се възпре.
	— Ама и вие момчетата сте едни — каза Кери и докосна раната. После зачака той да заговори пръв.
	— Как е книгата? — Отначало въпросът някак неопределено натежа, сякаш увиснал на невидим скрипец. — Все така ли ти е интересна и при третото четене?
	— Даже повече. Рори не ти ли каза?
	Той се напрегна да си спомни дали Рори му беше споменавал нещо такова.
	— Видях го на улицата — рече Кери — преди няколко дни. Мисля, че точно преди…
	Клей почти се изправи на матрака, но потисна порива.
	— Преди кое?
	Тя знаеше.
	Знаеше, че той се бе върнал.
	Отпъди тази мисъл, поне засега, предпочиташе да си говорят за „Каменоделецът“ и отметката от избелял стар талон със залог за победа на Матадор в петото бягане.
	— И докъде си? Стигна ли до заминаването му на работа в Рим?
	— Да, и до Болоня.
	— Много си бърза. Още ли си падаш по счупения му нос?
	— О, да, и още как. Знаеш, че ми е слабост.
	Той й отправи кратка, широка усмивка.
	— И на мен.
	На Кери много й допадаше фактът, че като юноша на Микеланджело му бяха счупили носа, понеже не си беше затварял устата — напомняне, че и той е бил обикновен човек. Белег за несъвършенство.
	За Клей тази подробност имаше малко по-лично значение.
	Напомняше му за един друг счупен нос.

	* * *

	Веднъж — преди много време, няколко дни след като Кери се беше нанесла в съседство — Клей стоеше на верандата и ядеше препечена филия от чинията, поставена върху парапета. Точно когато приключваше, тя прекоси „Арчър стрийт“, облечена с бархетна риза и избелели джинси, а ръкавите й бяха навити до лактите. Току до нея сияеше последната отломка слънце.
	Заревото на ръцете й.
	Начинът, по който бе наклонено лицето й.
	Дори и зъбите й — не бяха нито съвършено бели, нито съвършено прави, но у тях имаше нещо, някаква гладкост — като морско стъкло, шлифовано от морето — получена от триенето насън.
	Отначало Кери се зачуди дали изобщо я е забелязал, но тогава Клей заслиза плахо по стъпалата, все още с чиния в ръце.
	От това близко, но предпазливо разстояние тя го заизучава заинтригувано, с безгрижна любознателност.
	Първата дума, която той й каза, беше:
	— Извинявай.
	Изрече я с поглед, забоден в чинията.


	След известно време, прекарано в успокоително, привично мълчание, Кери се обади отново. Брадичката й докосваше ключицата му и този път бе решена да го накара да говори за станалото.
	— Значи — рече тя — се е върнал…
	Когато бяха тук, гласовете им никога не се снишаваха до шепот — бяха просто тихи, като приятели, незастрашени от нищо — и сега тя му призна:
	— Матю ми каза.
	Ожулената буза на Клей запулсира.
	— Видяла си Матю?
	Кери кимна съвсем леко, скланяйки глава към шията му, и побърза да го успокои.
	— Когато се прибирах в четвъртък вечер, той изхвърляше боклука. Вас Дънбар трудно може да ви избегне човек.
	В този миг Клей беше на прага да рухне.
	Името Дънбар и предстоящото му заминаване.
	— Сигурно ви е било доста тежко — каза тя — да видите… После се поправи: — Да го видите.
	— Има и по-лоши неща.
	Така беше и те двамата отлично го знаеха.
	— Матю спомена нещо за някакъв мост?
	Права беше. Споменах й. Това бе едно от най-смущаващите качества на Кери Новак: някак си те караше да й кажеш повече отколкото трябва.
	Отново мълчание. Пърхаща нощна пеперуда.
	Тя се приближи още повече и когато проговори, Клей почувства думите й, сякаш ги полагаше върху гърлото му.
	— Смяташ ли да заминеш, Клей? Да построиш този мост?
	Пеперудата все така упорито кръжеше.


	— Защо? — беше попитала тя там, на онази отдавнашна морава. — За какво ми се извиняваш?
	Улицата бе погълната от мрак.
	— Ами, трябваше да сляза и да ти помогна с багажа онзи ден. А аз само си седях там.
	— На покрива?
	Вече я харесваше.
	Харесваше луничките й.
	Рисунъкът им върху лицето й.
	Човек можеше да ги забележи само ако наистина се загледаше.


	Сега Клей отклони разговора от баща си.
	— Хей — каза той и погледна към нея. — Няма ли най-после да ми покажеш, нали знаеш, ци… — Гласът му пресекна.
	Тя се сви по-силно, но остави репликата му да мине безнаказано.
	— Я не ми говори така. Дръж се като джентълмен, за бога.
	— Цифри, имах предвид цифри, коефициенти, не… — Думите му избледняха и това бе част от всичко останало, от всяка тяхна среща тук, на Окраището. Нямаше значение, че събота вечер бе най-неподходящото време да се искат съвети за залагания, понеже всички големи състезания вече се бяха провели същия следобед. Другите, не толкова важни надбягвания се състояха в сряда, но както казах, въпросът бе просто част от ритуала. — Какво се говори долу на пистата?
	Полуусмихната, Кери подхвана играта.
	— О, така значи! Искаш съвети? Разполагам с толкова информация, че свят ще ти се завие. — Пръстите й докоснаха ключицата му. — Знам например за Матадор в петото бягане.
	Клей знаеше, че въпреки че бе щастлива от възможността да го каже, очите й всеки миг щяха да заплачат и я притисна още по-силно — а тя улови инерцията, приплъзна се надолу и положи глава върху гърдите му.
	Сърцето му излетя от вратичката си и препусна.
	Питаше се колко ли силно чува тропота му тя.


	Застанали на моравата, двамата продължаваха да разговарят. Сега Кери премина към статистическите подробности.
	— На колко си години?
	— Почти на петнайсет.
	— Наистина? Аз съм почти на шестнайсет.
	Тя пристъпи по-близо и кимна съвсем леко към покрива.
	— Защо не си горе тази вечер?
	Клей се оживи — Кери винаги го караше да се чувства така, но това съвсем не му беше неприятно.
	— Матю искаше веднъж да пропусна. Непрекъснато ме навиква заради това.
	— Матю?
	— Сигурно си го виждала. Той е най-големият. Все крещи „Исусе Христе“, много го бива.
	На лицето му се беше появила усмивка и тя се възползва от възможността.
	— А защо изобщо се качваш горе?
	— Ами… — Той се замисли как най-добре да й обясни. — Вижда се доста надалеч.
	— Може ли някой път и аз да дойда?
	Въпросът й го стъписа, но не се стърпя да я подкачи.
	— Ами, не знам. Да ти кажа, качването не е много лесно.
	И Кери се засмя, захапа кукичката.
	— О, дрънкаш пълни глупости! Щом ти можеш, значи и аз мога.
	— Пълни глупости?
	Двамата се ухилиха.
	— Няма да ти преча, обещавам. — После обаче й хрумна идея. — Ако ми позволиш да се кача, ще донеса бинокъл.
	Изглежда винаги мислеше няколко стъпки напред.


	Когато бе там заедно с Кери, понякога Окраището му се струваше по-голямо.
	Вехториите стърчаха като далечни паметници.
	Предградията като че се намираха на огромно разстояние.
	След споменаването на Матадор тя му заразказва с равен глас за конюшните. Клей попита дали наред с тренировките на пистата*1 и изпитанията на хиподрума*2 смятаха вече да я пуснат да язди и на състезания. Кери отговори, че Макандрю не е казал нищо по въпроса, но си знае работата. Ако започнеше да го тормози, това щеше да я върне месеци назад.
	[*1 Трениране на състезателните коне за бягане по конна писта. — Б.пр.]
	[*2 Открити за публика тренировъчни надбягвания за неучаствали в състезания или неопитни млади коне, чрез които животните привикват към реалните състезателни условия. — Б.пр.]
	През цялото време, разбира се, главата й беше отпусната върху гърдите му или облегната на шията му, най-любимото сред любимите му неща. У Кери Новак Клей бе открил човек, който го познаваше, който беше същият като него, освен в едно жизнеопределящо отношение. Знаеше още и че ако имаше как, би се отказала от всичко, за да сподели с него и това: причината да носи щипката в джоба си.
	Би се отказала от чиракуването си като жокей, от първата си победа в състезание от първа група*1, да не говорим за яздене в надпревара от по-нисък клас. Убеден съм, че би заменила дори участие в _Състезанието, което кара дъха на нацията да спре_*2, или в надбягването, което обичаше още повече — „Кокс Плейт“.
	[*1 Най-високият клас състезания по гладко бягане за чистокръвни коне. — Б.пр.]
	[*2 Популярното название на състезанието за Купата на Мелбърн, най-известното конно състезание за чистокръвни коне в Австралия. — Б.пр.]
	Но не можеше.
	Това, което обаче бе разбрала, без секунда колебание, беше как да се сбогува с него и тихичко започна да го умолява. Нежно, но сдържано:
	— Не го прави, Клей, не заминавай, не ме оставяй… и все пак иди.
	Ако беше героиня от Омиров епос, щеше да е _яснооката Кери Новак_ или пък _драгоценнооката Кери_. Този път тя му показа, че много ще й липсва и че очаква — или по-скоро, настоява — да стори каквото трябва.
	Не го прави, Клей, не ме оставяй… и все пак иди.


	Момичето вече беше тръгнало да си върви, когато се сети за нещо.
	Спря се по средата на „Арчър стрийт“ и се обърна.
	— Хей, как се казваш?
	Момчето, застанало пред верандата:
	— Клей.
	Мълчание.
	— Е? Не искаш ли да научиш моето име?
	Говореше му така, сякаш се познаваха открай време, и Клей се окопити и я попита как се казва, а тя тръгна обратно към него.
	— Кери — отговори и вече бе поела да си върви, когато той извика след нея закъснял въпрос.
	— Хей, а как се пише?
	Този път момичето изтича обратно и взе чинията от ръцете му.
	Започна да изписва внимателно името си с пръст сред трохите, а после, като видя, че написаното почти не се чете, се засмя. И двамата обаче знаеха, че буквите са си там.
	Тя му се усмихна, кратко, но топло, пресече улицата и се отправи към дома си.


	Останаха така още двайсет минути, без да си кажат нищо повече, и Окраището също ги обгръщаше с тишина.
	Това винаги бе най-трудната част.
	Кери Новак се оттласна назад.
	Седна на ръба на матрака, но когато се изправи да си върви, се наведе отново. Коленичи отстрани, където се беше спряла при пристигането си, и сега в ръцете й се появи увит във вестник пакет. Тя бавно го сложи на леглото и го опря в гърдите му. Не си казаха нищо.
	Нямаше „Ето, купих ти подарък“.
	Нито „Вземи го“.
	Нито пък „Благодаря ти“ от страна на Клей.
	Едва след като Кери си тръгна, той взе пакета, разгърна го и се олюля, щом видя какво имаше вътре.


>>	Смърт следобед

	Животът на Пенелъпи вървял чудесно.
	Годините прииждали и се оттичали.
	От много време вече живеела не в лагера, а в самостоятелен апартамент на приземния етаж на улица, наречена „Пепър стрийт“. Името й харесвало.
	Работела заедно с още няколко жени, някои си Стела, Мариън и Лин.
	Трудели се на смени, две по две, и чистели из целия град. Разбира се, през това време спестявала за пиано на старо и чакала търпеливо да събере нужните й пари. Под леглото си в малкия апартамент на „Пепър стрийт“ била скрила кутия от обувки с навити на руло банкноти.
	Продължавала да учи английски и всяка вечер чувствала езика все по-близък. Голямата й амбиция да прочете „Илиадата“ и „Одисеята“ от кора до кора изглеждала все по-реална. Често седяла до късно след полунощ с речник на масата до себе си. Много пъти заспивала в кухнята, положила лице настрани, с изръбена буза, притисната към топлината на страниците. Това бил неизменният й имигрантски Еверест.
	Колко типично и съвършено.
	Такава си беше Пенелъпи.
	Докато този подвиг се извисявал все по-близо пред нея, светът се сгромолясал.


	Случило се точно както в онези две книги.
	Тъкмо когато войната била на път да бъде спечелена, някой бог се изпречвал на пътя. В този случай не бог, а едно зачеркване.
	Получило се писмо.
	С него я уведомявали, че баща й бил починал, намерили го навън.
	Тялото му се било свлякло до една стара пейка в парка. Очевидно лицето му било наполовина покрито със сняг, а стиснатата в юмрук ръка — притисната към сърцето. Не, не било жест на родолюбие.
	Погребението се бе състояло, преди да й изпратят писмото.
	Скромна церемония. Той бил мъртъв.


	В онзи следобед кухнята била огряна от слънце и когато изпуснала писмото от ръката си, то се люшнало като хартиено махало. Пликът се плъзнал под хладилника и застанала на четири крака, в течение на дълги минути тя се пресягала навътре — навътре, мъчейки се да го извади.
	Господи, Пени.
	Ето къде си била.
	Ето те с колене, костеливи и разтегнати, на пода пред разхвърляната маса. Със замъглени очи и хлътнал гръден кош, с лице, долепено до земята — буза и ухо — и вирнат във въздуха кльощав задник.
	Благодаря на бога за това, което бе направила после.
	Възхищавахме се на това, което бе решила да сториш.


>>	Мост, направен от теб

	Ето какво се случи, след като Кери си тръгна, а Клей се пребори с хартията.
	Най-напред внимателно отлепи тиксото.
	Сгъна и приглади страницата от „Хералд“ с резултатите от конните състезания и я подпъхна под крака си.
	Едва тогава вниманието му се насочи към самия подарък — стара дървена кутия. Пое я с две ръце, кестеновокафява и изподраскана. На големина беше колкото старинна книга с твърди корици, имаше ръждясали пантички и счупена закопчалка.
	Около него Окраището беше безплътно и просторно.
	Почти недоловим полъх.
	Безтегловност.
	Клей отвори нагоре дървеното капаче, което изскърца като дъсчен под и се изметна назад.
	Вътре имаше още един подарък.
	Подарък в подаръка.
	И писмо.


	При обичайни обстоятелства най-напред би прочел писмото, но за да стигне до него, трябваше да вдигне запалката: бе марка „Зипо“, изработена от пютър*, приблизително с размерите и формата на кибритена кутийка.
	[* Метална сплав предимно от калай, с малко количество примеси от олово, мед, бисмут или сребро. — Б.р.]
	Преди дори да си помисли да я вземе, вече я държеше в ръце.
	Заобръща я между пръстите си.
	После я намести да легне в дланта му.
	Остана изненадан от тежестта й и когато я завъртя, ги забеляза. Прокара пръст по думите, гравирани върху металната гръд:
	_Матадор в петото бягане._
	Това момиче беше голяма работа.
	Когато разгъна писмото, за миг се поблазни от идеята да отметне капачето на запалката и да я щракне, но луната грееше достатъчно ярко.
	Почеркът й — ситен и равен:
C>
	Скъпи Клей,
	Когато четеш това писмо, вече ще сме разговаряли за това… но исках просто да ти кажа, че зная, че скоро ще заминеш, а също и че ще ми липсваш.
	Вече ми липсваш.
	Матю ми разказа за някакво далечно място и мост, който искаш да построиш. Опитвам се да си представя от какъв материал ще е изграден той, но ми се струва, че това няма да има значение. Щеше ми се да мога да си припиша следните думи, но съм сигурна, че ги познаваш отлично, пише ги на корицата на „Каменоделецът“:
	ВСИЧКО, КОЕТО БЕ ИЗЛЯЗЛО ИЗПОД РЪЦЕТЕ МУ, БЕ НАПРАВЕНО НЕ САМО ОТ БРОНЗ, МРАМОР ИЛИ БОИ, А И ОТ САМИЯ НЕГО…
	ОТ ОНОВА, КОЕТО СЕ НАМИРАШЕ В НЕГО САМИЯ.
	Едно знам със сигурност: този мост ще е направен от теб.
	Ако не възразяваш, ще задържа книгата засега — може би, за да съм по-сигурна, че ще се върнеш за нея, че пак ще дойдеш на Окраището.
	Що се отнася до запалката, казват, че човек не бива да изгаря мостовете зад себе си, но аз все пак ти я подарявам, ако не за друго, поне за късмет и като нещо, което да ти напомня за мен. Пък и в запалката има някакъв особен смисъл. Знаеш какво казват за глината*, нали? Знаеш, разбира се.
	[* Името на героя (Клей) съвпада със съществителното clay (англ.) — глина, пръст. — Б.пр.]
	С обич,
@	Кери
	П. П. Съжалявам за състоянието на дървената кутия, но някак си ми се струва, че ще ти хареса. Реших, че няма да е зле да имаш къде да държиш някои неща, които са ти скъпи. Вземи и друго, не само щипката.
	П. П. П. Надявам се, че надписът ти харесва.
C$
	Е, какво бихте сторили на негово място?
	Какво бихте казали?
	Клей седеше като побит на матрака.
	Запита се:
	_Какво всъщност казват за глината?_
	Но после много бързо се досети.
	Досети се, преди дори да бе довършил въпроса, и още дълго време стоя на Окраището. Чете и препрочита писмото, отново и отново.
	Когато най-сетне се отърси от окаменелостта си, причината бе малката тежка запалка. Притисна я към устните си. За миг почти се усмихна:
	Този мост ще е направен от теб.
	Най-хубавото у Кери бе не че правеше нещата с размах, че впечатляваше околните или че будеше обич и дори уважение. Не, най-ценното бяха дребните жестове, непринудената й правдивост и както обикновено, по своя характерен начин бе успяла да стори нещо забележително:
	Бе му дала нужната частица кураж.
	И заглавието на тази история.


>>	Хамалите

	Докато стояла коленичила на кухненския под, Пенелъпи взела решение.
	Баща й искал тя да получи по-добър живот и тя щяла да изпълни волята му.
	Щяла да се отърси от покорността, от вежливостта си.
	Щяла да измъкне кутията от обувки изпод леглото.
	Да извади парите и да ги стисне в дланта си.
	Да натъпче джобовете си и да закрачи към гарата — без нито за миг да забравя писмото и Виена:
	_Има и друг живот._
	Да, имало, и още днес тя щяла да започне да живее различно.
	_Bez wahania._
	Без бавене.


	В главата си вече имала начертана карта на музикалните магазини.
	Била ги обикаляла и преди и добре знаела местоположението им, какво предлагали и компетентността на продавачите. Един от тях, по-специално, винаги я теглел към себе си. Преди всичко заради цените, които, общо взето, били единствените, отговарящи на възможностите й. Ала й допадала и царящата неразбория — нотните листове с превити краища, възмръсният бюст на Бетовен, който се въсел от ъгъла, и прегърбеният над тезгяха търговец. Имал остро лице и весел нрав и почти винаги дъвчел резенче портокал. Говорел силно, за да надвика глухотата си.
	— Пиана? — избоботил той, когато влязла в магазина за пръв път. Прицелил се с обелка от портокал в кошчето, но не улучил (По дяволите, от един метър!). Глух, неглух, тутакси доловил акцента й. — Че за какво й е на странница като тебе пиано? Все едно да си увесиш оловно гюле на шията! — Изправил се и се пресегнал към най-близкия „Хонер“. — За слабичко девойче като теб ей това тук е идеално. Двайсет кинта. — Той отворил малкия калъф и прокарал пръсти по хармониката. Дали това бил някакъв негов начин да й обясни, че не може да си позволи пиано? — Можеш да си я носиш навсякъде.
	— Но аз никъде няма да ходя.
	Старецът сменил тактиката.
	— Разбира се. — Облизал пръстите си и се поизправил. — Колко имаш?
	— Засега не много. Мисля, че триста долара.
	Смехът му изригнал през кашлицата.
	На тезгяха тупнало месце портокал.
	— Виж, миличка, нещо не си в час. Ако искаш хубаво или поне що-годе прилично пиано, върни се, когато имаш един бон.
	— Един бон?
	— Хилядарка.
	— О! Може ли да пробвам някое?
	— Заповядай.
	Досега Пенелъпи не била свирила на нито едно от пианата в този или в който и да било друг магазин. Щом трябвало, щяла да намери хиляда долара и едва когато разполагала с тях, щяла да намери своето пиано, да го изпробва и да го купи — всичко това в един-единствен ден.
	И този ден бил тъкмо днес.
	Нищо че не й достигали петдесет и три долара.


	Влязла в магазина отново и този път джобовете й се издували. Лицето на търговеца грейнало.
	— Бързо се връщаш!
	— Да. — Дишала тежко. Била плувнала в пот.
	— Имаш ли хиляда долара?
	— Имам… — Тя наизвадила банкнотите. — Деветстотин… и четиридесет и седем.
	— Да, но…
	Пени тупнала с ръце върху тезгяха, оставяйки отпечатъци в праха с лепнещи пръсти и длани. Лицето й се намирало на една височина с неговото. Лопатките й стърчали, сякаш щели да изхвръкнат.
	— Моля. Трябва да посвиря днес. Ще доплатя остатъка, като посъбера пари — но трябва да изпробвам някое пиано, моля… днес.
	За пръв път мъжът не й натрапил усмивката си, а устните му се разтворили единствено за да проговорят.
	— Така да бъде. — С едно движение той й дал знак да го последва и тръгнал към вътрешността на магазина. — Насам.
	Разбира се, упътил я към най-евтиното пиано, и то било хубаво, с цвят на орех. Пенелъпи седнала на столчето, вдигнала капака.
	Обгърнала с поглед дъсчената алея на клавишите.
	Някои били понащърбени, ала през пролуките на отчаянието тя вече била запленена от него — а все още не било издало и звук.
	— Сега какво?
	Пени бавно се обърнала, за да го погледне, и за миг сякаш щяла да рухне — превърнала се отново в Рожденичката.
	— Ами, да посвирим. — И тя кимнала.
	Насочила вниманието си към пианото и възкресила в паметта си старата родина. Спомнила си за баща си и ръцете му на кръста си. Летяла във въздуха, високо-високо, а зад люлката стояла статуята. Пенелъпи свирела и ридаела. Въпреки тъй дългата музикална засуха, изпълнението й било прекрасно (едно от ноктюрните на Шопен) и тя вкусила сълзите върху устните си. Заподсмърчала, преглътнала ги и си изсвирила всичко без грешка, просто съвършено.
	Грешкоправката не направила нито една грешка.
	А току до нея — миризмата на портокали.
	— Разбирам — казал той — разбирам. — Стоял до момичето, отдясно. — Мисля, че разбирам какво имаш предвид.
	Дал й пианото за деветстотин долара и се погрижил за доставката.


	Единственият проблем бил, че освен с ужасната си глухота и хаоса, царящ в магазина му, търговецът се славел и с още нещо — почеркът му бил потресаващ. Да беше мъничко по-четлив, мен и братята ми нямаше да ни има — понеже, вместо да разчете написания от самия него адрес като „3/7“, той изпратил хамалите на номер 37.
	Както можете да си представите, те доста се вкиснали.
	Било събота.
	Три дни, след като Пенелъпи купила пианото.


	Докато единият от тях се приближил към вратата на къщата и потропал, другите двама започнали да разтоварват. Свалили пианото от камиона и го тръснали посред пътеката. Междувременно старшият водел разговор с някакъв мъж, който се появил на верандата, и много скоро се обърнал и се развикал:
	— Какви, по дяволите, ги вършите?
	— Какво?
	— Сбъркали сме проклетата къща!
	Носачът влязъл вътре, за да се обади по телефона, и скоро тръгнал обратно към подчинените си, като си мърморел под носа.
	— Този идиот — казал той. — Този, тъп, проклет портокалоядец.
	— Какво става?
	— Апартамент. Апартамент 3 било. По-надолу, на номер 7.
	— Ама гледай, там няма паркинг.
	— Ще паркираме на пътя тогава.
	— На комшиите няма да им хареса.
	— На комшиите и ти няма да им харесаш.
	— Това пък защо беше?
	Главният хамалин изкривил уста в поредица от неодобрителни гримаси.
	— Хубаво, тогава чакайте тук. Изкарайте товарната количка. Ако тръгнем да го търкаляме дотам, колелцата ще дадат фира, че и ние с тях. Отивам да видя има ли човек на адреса. Само това липсва, да го замъкнем дотам и да няма кой да ни отвори.
	— Добра идея.
	— Добра е, я. Повече да не сте пипнали пианото, ясно ли е?
	— Ясно, шефе.
	— Не и докато не ви кажа.
	— Ясно, шефе!


	В отсъствието на началника си двамата носачи обърнали поглед към мъжа на верандата.
	Онзи, който не искал пианото.
	— Как е? — подвикнал им той.
	— Ами, поуморихме се.
	— Да ви почерпя нещо за пиене?
	— А, не. На началството сигурно няма да му хареса.
	Мъжът на верандата имал нормален ръст, къдрава тъмна коса, тюркоазени очи и разнебитено сърце, а когато хамалинът се върнал обратно, зад гърба му, по средата на „Пепър стрийт“, стояла кротка на вид жена, белолика и със загорели ръце.
	— Един момент — казал мъжът, слязъл по стъпалата на верандата и тръгнал към хамалите, които нагласяли пианото върху количката. — Ако искате, аз ще хвана от единия край.
	Ето как в един съботен следобед четирима мъже и една жена затъркаляли ореховото на цвят дървено пиано надолу, по протежение на значителен участък от „Пепър стрийт“. От двата края на превозвания инструмент вървели Пенелъпи Лесчушко и Майкъл Дънбар, но тя нямала и най-малка представа. Макар да забелязала развеселеността му пред неволите на носачите и загрижеността му за благополучието на пианото, нямало как да подозре, че тук и сега се надигал онзи прилив, който щял да я понесе към остатъка от живота й и последното й име и прозвище.
	Както бе казала на Клей, когато му разправила историята:
	— Колкото и странно да звучи, един ден щях да се омъжа за този човек.


>>	Последна вълна

	Както може да се очаква в семейство на момчета и млади мъже, дори не бе споменато, че един от нас заминава. Просто заминаваше и толкова.
	Томи знаеше.
	Знаеше го и мулето.
	Клей отново бе прекарал нощта на Окраището и когато се събуди в неделя сутрин, кутията все още беше в ръцете му.
	Седна и препрочете писмото.
	Попипа запалката и гравирания надпис: _Матадор в петото бягане_.


	Като се прибра у дома, пъхна в кутията залепения с тиксо адрес на Убиеца, прибра я навътре под леглото и легнал на килима, спокойно се зае да прави обичайните си коремни преси.
	Някъде по средата на тренировката на вратата изникна Томи — Клей го виждаше с крайчеца на окото си при всяко връщане в изходно положение. На рамото му се мъдреше гълъбът Т. Плакатите на Хенри плющяха от вятъра. Повечето бяха на музиканти, от по-старите. Плюс няколко актриси, млади и женствени.
	— Клей? — Триъгълниче от Томи се появяваше в зрителното му поле при всяко спускане назад. — Ще ми помогнеш ли с краката му после?
	Клей довърши коремните преси и последва Томи в задния двор, където близо до сушилника беше застанал Ахил. Приближи се до него, подаде му захарче от отворената си длан, клекна и го потупа по единия крак.
	Копитото се вдигна — чисто беше.
	После второто.
	Когато приключиха и с четирите крака, на Томи както обикновено не му се беше разминало без поражения, но нищо не можеше да се направи. Мулето, като си науми нещо…
	За да го разведри, Клей извади още две кубчета захар.
	Подаде му едното.
	Дворът бе облян от утрото.
	На верандата лежеше изтърбушен барбарон, беше се изхлузил от дивана. В тревата се търкаляше велосипед без кормило, а сушилникът източваше снага към слънцето.
	Не след дълго Роузи се измъкна изпод навеса, който бяхме направили за Ахил отзад. Приближи се и започна да прави обиколки около простора. Захарта се топеше върху езиците им.
	По едно време Томи каза:
	— Кой ще ми помага с това, когато те няма?
	В отговор Клей стори нещо, което изненада дори самия него.
	Грабна Томи за яката и го метна върху гърба на Ахил.
	— По дяволите!
	Томи здравата се стресна, но бързо се отдаде на веселието, долепи тяло към шията на мулето и се разсмя.


	След като обядваха, Клей се запъти към вратата, но Хенри го спря.
	— Къде, по дяволите, си мислиш, че отиваш?
	Кратко мълчание.
	— На гробището. Може би на „Бърнбъро“.
	— Чакай — рече Хенри, грабвайки ключовете си. — Идвам с теб.
	Горе на хълма те се облегнаха най-напред на оградата, а после тръгнаха покрай гробовете. Когато стигнаха до онзи, който търсеха, приклекнаха за малко, погледаха, постояха със скръстени ръце под следобедното слънце и се взираха в тленните останки на лалетата.
	— Пак ли нямаше маргаритки?
	Двете момчета прихнаха сподавено.
	— Хей, Клей?
	Бяха прегърбени и същевременно някак вдървени. Сега Клей се обърна с лице към Хенри, който бе дружелюбен както обикновено, но и някак различен, с поглед, зареян отвъд статуите.
	Отначало той каза само:
	— Боже. — Продължително мълчание. — Господи, Клей. — Измъкна нещо от джоба си. — Ето, вземи.
	От длан в длан.
	Тлъста пачка банкноти.
	— Вземи ги.
	Клей се вгледа в парите по-отблизо.
	— Твои са, Клей. Помниш ли залаганията на „Бърнбъро“? Няма да повярваш колко пари спечелихме. Не съм ти дал и един цент.
	Но не, бяха повече, прекалено много, преспапие от банкноти.
	— Хенри…
	— Хайде де, вземи ги. — Клей се пресегна и пачката, купчинка продълговати листчета, се озова в дланта му. — Хей — рече Хенри. — Клей! — И този път погледът му открито срещна неговия. — Може да си купиш телефон като нормалните хора, по дяволите. И да вземеш да се обадиш, като пристигнеш там.
	Клей, с усмивка на леко презрение:
	Не, благодаря, Хенри.
	— Добре, използвай и последния проклет цент за моста тогава. — Най-лукавото момчешко ухилване. — Просто ми върни каквото остане.


	По-късно Клей отскочи до „Бърнбъро Парк“ за няколко обиколки и когато заобиколи руините на мрежата за мятане на диск, се натъкна на чудна изненада — на тристотния метър го очакваше Рори.
	Клей се спря с ръце върху бедрата.
	Рори го наблюдаваше с очите си от старо желязо.
	Клей не вдигна поглед, но се усмихна.
	Рори, който съвсем не се чувстваше разгневен или предаден, сега бе обзет от нещо средно между развеселеност от предстоящото млатене и пълно разбиране.
	— Трябва да ти се признае, хлапе — каза той — куражлия си.
	Клей се изправи, но остави Рори да продължи, без да казва нищо.
	— Дали няма да те има три дни или три години… Знаеш, че Матю ще те убие, нали? Когато се върнеш.
	Кимване.
	— Ще бъдеш ли готов?
	— Не.
	— А искаш ли да бъдеш? — Рори се позамисли. — Или може би не смяташ да се връщаш.
	Клей настръхна вътрешно.
	— Ще се върна. Задушевните ни раздумки ще ми липсват.
	Рори се ухили.
	— Да, много забавно, виж… — Сега той започна да потрива дланите си една о друга. — Какво ще кажеш да се поупражняваме? Мислиш, че бях суров с теб? Ще видиш, като те хване Матю.
	— Всичко е наред, Рори.
	— Няма да устискаш и петнайсет секунди.
	— Но пък мога да нося на бой.
	Рори, крачка по-близо.
	— Това ми е ясно, но дай поне да ти покажа как да издържиш малко по-дълго.
	Клей насочи поглед към него, право в адамовата му ябълка.
	— Не се притеснявай, късно е.
	И Рори осъзна по-добре от всеки друг, че Клей беше готов, дори повече от готов — беше тренирал за това от години. Можех да го убивам колкото искам.
	Той просто нямаше да умре.


	Когато Клей се прибра вкъщи с пачката банкноти в ръка, тъкмо гледах филм, „Лудия Макс“, най-стария — подобаващо мрачен за случая. Отначало Томи се навърташе наоколо и ми се примоли да пуснем нещо друго.
	— Не може ли поне веднъж да гледаме филм, който не е правен през осемдесетте? — рече той.
	— Точно това правим. Този е от 1979 година.
	— Това щях да кажа! Осемдесетте или преди това. Даже не сме били родени тогава. Къде ти! Защо просто не може…
	— Знаеш защо — срязах го аз. После обаче направи онази физиономия, сякаш всеки миг ще ревне… — По дяволите, Томи, съжалявам.
	— Не, не съжаляваш.
	Прав беше, не съжалявах — малка част от това да си Дънбар. Когато Томи излезе, се размина с Клей, който тъкмо беше прибрал парите в кутията. Дойде и седна на дивана.
	— Ей — рече той и ме погледна, но аз не откъснах очи от екрана.
	— У теб ли е адресът?
	Кимна и продължихме да гледаме.
	— Пак ли осемдесетте?
	— Не започвай сега и ти.
	Гледахме мълчаливо до онази част, в която страховитият главатар на бандата казва: „Това тук е Кундалини… и си иска ръката!“, и тогава се обърнах към брат си, седнал съвсем близо до мен.
	— Този май не се шегува, а? — казах аз.
	Клей се усмихна, но не реагира.
	Ние също.


	През нощта, когато всички вече бяха по леглата, Клей остана в дневната. Телевизорът продължаваше да работи с намален докрай звук. Погледна към Агамемнон, златната рибка, който спокойно отвърна на взора му и нанесе прощален удар с глава по стъклото на аквариума.
	После се приближи до кафеза и бързо, без предисловия, хвана гълъба. Стисна го, но лекичко.
	— Хей, Т, добре ли си?
	Птицата започна да поклаща глава нагоре-надолу и Клей усети дишането й. Почувства тупкането на сърчицето й изпод перата.
	— Кротко, момче. — И той бързо и леко стрелна ръка към шията й и отскубна едно миниатюрно перце. Чисто и сиво, поръбено със зелено, то полегна в неподвижната му лява длан.
	Клей върна гълъба на мястото му.
	Т му отправи сериозен поглед и закрачи напред-назад из кафеза.


	Беше ред на лавиците и настолните игри.
	„Кариери“, „Скрабъл“, „Свържи четири пула“.
	Най-отдолу — онази, която търсеше.
	Отвори я, после за миг вниманието му бе привлечено от филма, който вървеше по телевизията.
	Изглеждаше обещаващо — от черно-белите, момиче се караше с някакъв мъж в евтин ресторант… и в следващия миг — съкровищата на „Монополи“. Откри зарчето и хотелите, после напипа и торбичката, която търсеше, и скоро стисна миниатюрната ютия между пръстите си.
	Клей, усмихващият се, се усмихна.

	* * *

	Почти полунощ. Бе станало по-лесно, отколкото можеше да бъде. Дворът бе разчистен от изпражненията на кучето и мулето, Бог да поживи памучните чорапи на Томи.
	Не след дълго Клей застана под сушилника, по чиито телове, подредени по цвят, бяха накачени щипки. Пресегна се и лекичко свали една. Някога яркосиня, сега избеляла.


	После коленичи близо до стълба.
	Естествено, Роузи дотича, а Ахил застана на пост до него, побил копита, изопнал нозе. Гривата му беше вчесана, но тук-там имаше възелчета. Клей се протегна, наведе се напред и положи ръка върху глезена му.
	След това, много бавно, хвана черно-белите лапки на Роузи.
	Златото в очите й, сбогуване с него.
	Обичаше този кос кучешки поглед.
	После се отправи към дъното на двора и Окраището.


	Всъщност не остана там много дълго, вече си бе тръгнал, затова и не отмахна покривалото. Не, единственото, което стори, беше да се сбогува и да обещае да се върне.
	Обратно у дома, в къщата, в стаята, Клей погледна в кутията — щипката бе последното попълнение. Дори и в тъмното успя да види съдържанието й — перцето, ютията, парите, щипката и закърпената бележка с адреса на Убиеца. И разбира се, металната запалка, гравирана от нея за него.
	Вместо да поспи, той запали лампата. Пренареди куфара си. Почете от книгите и часовете прелетяха край него.
	Малко след три и половина Клей осъзна, че много скоро Кери щеше да излезе на път за конюшните.
	Стана, прибра книгите в спортния сак и стисна запалката в дланта си. В коридора отново усети надписа, изящно гравиран върху метала.
	Отвори безшумно входната врата.
	Застана до перилата на верандата.
	Преди милиони години бе стоял на същото това място заедно с мен. Ултиматумът пред вратата.
	Не след дълго се появи и Кери Новак — на гърба си имаше раница, а до себе си тикаше планински бегач. Клей видя най-напред колелото, спиците му.
	После и момичето.
	Косата й беше разпусната, стъпките — бързи.
	Носеше джинси. Обичайната бархетна риза.
	Първото, което погледът й потърси, беше къщата на отсрещния тротоар и щом забеляза Клей, пусна колелото на земята. То остана да лежи настрани, подпряно на педала, а задната му гума продължи да се върти с тихо бръмчене. Кери бавно тръгна към него. Спря се точно по средата на улицата.
	— Хей — рече тя — харесва ли ти?
	Говореше тихо, но думите й прозвучаха, сякаш бяха извикани.
	Възторжено неподчинение.
	Тишината на „Арчър стрийт“ преди зазоряване.
	През ума на Клей минаха много неща, които би могъл да каже, да сподели, да й разкрие, но вместо това от устата му излезе само:
	— Матадор.
	Дори от това разстояние забеляза не съвсем белите й, не съвсем прави зъби, когато усмивката й огря улицата. Най-сетне Кери вдигна ръка за поздрав и лицето й му се стори някак странно — недоумяващо какво да му каже.
	Тя тръгна по пътя си, без да откъсва очи от него, а после го изгледа за един последен дълъг миг.
	Довиждане, Клей.
	Едва когато прецени, че вече е излязла на „Посайдън Роуд“, Клей отново погледна в ръката си, в която, смътно очертана, лежеше запалката. Бавно и спокойно той я щракна и пламъчето лумна право нагоре.


	Ето какво се случи по-нататък.
	В тъмнината на къщата Клей се приближи до всеки от нас — до мен самия, легнал изпружен в леглото, до сънливата усмивка на Хенри, до Томи и Рори, в цялата им нелепост. Като последна проява на добрина (и към двамата) изтръгна Хектор от гърдите на Рори и го преметна през рамо, сякаш беше част от багажа му. Когато излезе на верандата, той го пусна на земята, а котаракът, макар и да мъркаше, също разбираше, че Клей заминава.
	Е?
	Първо градът, после мулето, а сега и котаракът водеха разговора едностранно.
	А може би не.
	— Чао, Хектор.
	Но Клей не тръгваше, не още.
	Не, дълго време, поне няколко минути, той стоя там в очакване зората да се покаже над улицата — и когато тя го стори, беше златна и сияйна. Покатери се по покривите на „Арчър стрийт“ и заедно с нея дойде прилив от светлина, която тръбеше:
	Някъде там, някъде там, имаше една грешкоправка и една далечна статуя на Сталин.
	Рожденичка, която буташе пиано по улицата.
	Искрящо от багри сърце сред задушаваща сивота и плаващи хартиени къщи.
	Всичко това сега прииждаше — през града, през Окраището и „Бърнбъро“.
	Наводняваше улиците и когато Клей най-сетне тръгна, бе посрещнат от светлина и набъбващи води. Те достигнаха глезените, а после и коленете му и когато зави зад ъгъла, покриваха кръста му.
	Той отправи един последен поглед назад и се гмурна — навътре, в дълбокото — към един мост, отвъд миналото, към своя баща.
	И заплува в златосияйните води.


>	Трета част
>	Градове + води + престъпници

>>	Коридорът

	Ето къде значи го бяха изхвърлили водите.
	Сред дърветата.
	От години Клей си бе представял подобен миг — че ще бъде силен, ще бъде уверен и подготвен — но сега този образ беше пометен; беше се превърнал в празна обвивка.
	Продължи да стои неподвижен в този коридор от снажни евкалипти, мъчейки се да възвърне решимостта си. Усещаше натиска в дробовете си, предчувствие за прииждащи вълни, макар сега те да бяха единствено от въздух. Трябваше да си напомня да ги вдишва.
	Тук някъде довеждаха водите.
	Тук някъде се спотайваха убийците.


	Зад гърба му бяха останали часове сън и четене и далечните разграфени квартали на града. Ленива верига метал и безчет километри девствена, неравна земя. В своето незнание Клей виждаше около себе си свят на неимоверна простота. Железопътна линия, пръст и талази пусто пространство. В съзнанието му се мержелееше и град на име Силвър, и не, това не бе градът, за който вероятно си мислите (с кучето, пишещата машина и змията), а друг на половината път дотам.
	Малки къщи. Спретнати морави.
	И редом до всичко това, пресъхнала и напукана, лъкатушеше широка, уродлива река. Имаше особено име, но на Клей то му харесваше:
	Аману.
	Следобед, когато пристигна, първоначално му бе хрумнало да се остави коритото й да го отведе до баща ни, но размисли и пое към града. Купи си джобна карта от бензиностанцията. Премина покрай ръждясали пътни знаци и пиянски натъркаляни кутийки от бира. Достигна до шосе, отиващо на север и на запад, и остави града зад гърба си.
	Докато вървеше, светът около него ставаше все по-пуст — сякаш се оттегляше като водите при отлив, но наред с това у Клей се загнезди чувството, че този свят го дебне от засада. Витаеше отчетлива, бавно приближаваща тишина и той я усещаше с всяка своя стъпка. Колкото по-пусто ставаше наоколо, толкова повече се скъсяваше разстоянието до самотния дом на баща ни.


	Някъде или никъде, имаше отбивка вдясно от шосето. Варел, служещ за пощенска кутия, оповестяваше номера на адреса — номер, който Клей помнеше от бележката в дървената кутия. Той тръгна по черния път.
	Отначало пътят беше гол и разстлан напред, но след няколкостотин метра и полегат хълм навлизаше в коридор от дървета. На височината на очите стволовете им приличаха на мускулести бедра — като строени от двете страни исполини. Земята беше покрита с чворести парчета кора и продълговати ивици свлечена кора, които се трошаха под стъпките му. Клей стоеше там и не му се тръгваше.
	Отвъд дърветата, но пак от същата страна на реката, се виждаше автомобил.
	„Холдън“, продълговат червен сандък.
	Още по-далеч, оттатък пресъхналото корито, в светлината се очертаваше порта. А зад нея — къща, гърбушка с печални очи и уста.
	Там, сред високите дръгливи бурени, имаше живот. Свит сред пирен, шубраци и трева, буйна като посестримата си на „Бърнбъро“, въздухът бе омаломощен и безжизнен. Разнасяше се многогласно жужене на насекоми, електрическо и изтънчено. Цял език в един-единствен тон. Лишен от всякакво усилие.
	Клей обаче водеше ожесточена борба. Някъде вътре в него беше бликнал нов кръвоизлив от съмнения, вина и страх. Той лъкатушеше в тялото му в три успоредни потока.
	Колко още повода да се бави би могъл да измисли?
	Колко пъти би могъл да отваря дървеното ковчеже и да разглежда един по един предметите, скътани в него?
	Или да ровичка из сака?
	Колко книги би могъл да прочете?
	Колко писма до Кери би могъл да съчини, но не и да напише, не още?
	В един момент ръката му бе огряна от продълговата ивица следобедно слънце.
	— Върви.
	Каза го.
	Стъписа се, че думите действително излязоха от устата му.
	Втория път още повече.
	— Хайде, момче, върви.
	Върви, Клей.
	Върви и му кажи защо си дошъл. Погледни го в загрубялото лице и хлътналите гибелни очи. Разкрий на света какъв си всъщност:
	Амбициозен. Непреклонен. Предател.
	Днес ти не си ничий брат, помисли си той.
	Нито брат, нито син.
	Направи го, стори го сега.
	И той го стори.


>>	Убиеца невинаги е бил убиец

	Да, Клей тръгна напред, но при кого точно отиваше този следобед? Кой бе всъщност този мъж, откъде бе дошъл и какви негови решения и колебания го бяха превърнали в човека, който бе и който не бе? Ако си представим, че миналото на Клей беше пристигнало с водите на прилива, то Убиеца бе пътувал към него от една монотонна, далечна, сушава земя и съвсем не беше най-надареният сред плувците. Може би най-добре е да обобщим нещата така:
	В настоящето имаше едно момче, което бе поело към още безплътните очертания на дивен, въображаем мост.
	А в миналото бе имало друго момче, чийто път — през по-големи разстояния и повече години — също свършваше тук, вече като зрял мъж.
	Понякога ми се налага да си напомням един факт.
	Убиеца невинаги е бил убиец.


	И той като Пенелъпи идвал от много далеч, но от място сред тази земя, където улиците били жежки и широки, а пръстта — жълта и сипкава. Градът бил плътно обграден от пущинак от нискорасли шубраци и евкалипти, а местните хора ходели приведени и прегърбени и живеели плувнали в собствената си пот.
	От повечето неща градът си имал по едно:
	Едно основно училище, една гимназия.
	Една река, един лекар.
	Един китайски ресторант, един супермаркет.
	И четири кръчми.
	В далечния му край, увиснала във въздуха, се мержелеела църквата, а във вътрешността й на бавен огън къкрели богомолците: мъже в костюми, жени с рокли на цветя, хлапета с ризи, шорти и копчета — всички до един умиращи да си свалят обувките.
	Като малък Убиеца искал да стане машинописец, като майка си. Тя работела за единствения лекар в града и по цял ден блъскала по клавишите на стария, сив като куршум ремингтън в приемната на кабинета му. Понякога, когато имала да пише писма, вземала у дома машината и карала сина си да я носи по пътя. „Хайде, покажи колко си заякнал — казвала тя на момчето. — Ще ми помогнеш ли с добрата стара П. М.?“ И то я мъкнело с усмивка.
	Очилата й били в секретарско червено.
	Тялото й зад бюрото — със закръглени форми.
	Имала благопристоен глас, яките й били достолепни и грижливо колосани. А около нея — препотени и с шапки на глава, препотени и с щампи на цветя, препотени, с подсмърчащи деца — чакали реда си пациентите; седели там с потта в скутовете си. Слушали ударите и левите крошета на Адел Дънбар, с които тя приклещвала пишещата машина в ъгъла. След всеки пореден преглед старият доктор Уайнраух изниквал от кабинета си, подобно на фермера с вилата от онази картина, „Американска готика“, и неизменно грейвал насреща им.
	— Кой е на ред на дръвника, Адел?
	По навик тя хвърляла поглед към графика. „Госпожа Елдър“ и който и да бил на ред — дали накуцваща жена с увредена щитовидна жлеза, къркан дъртак със спиртосан черен дроб или хлапе с корясали колене и мистериозен обрив в панталонките — всички те ставали от местата си и квасейки пътя си с пот, се отправяли към кабинета, където излагали разнообразните си оплаквания… а на пода сред цялото това множество седял малкият син на секретарката. Там, на протъркания килим, момчето строяло кули и препускало през изпъстрените с престъпления, хаос и пукотевица страници на безчет комикси. Отбивало начумерените погледи на поредния луничав училищен издевател и летяло с космически кораби из чакалнята: огромна, миниатюрна слънчева система, в огромен, миниатюрен град.


	Името на града било Федъртън*, макар да нямал повече общо с пернатите от което и да било друго място. Разбира се, понеже живеели на „Милър стрийт“, недалеч от реката, стаята на момчето се изпълвала — поне по време на дъжд — с глъчта на събиращите се на ята птици и отличителните им крясъци и кикот. По пладне гарваните си устройвали трапеза с леша на прегазените край шосето животни, отбягвайки с пъргави подскоци гумите на камионите. Късно следобед се разнасяли крясъците на какадутата — чернооки, жълтоглави и бели на фона на палещото небе.
	[* От feather (англ.) — перо (на птица). — Б.пр.]
	Със или без птиците Федъртън бил по-прочут заради друго.
	Бил известен с фермите и отглеждания добитък.
	С върволицата от дълбоки рудници.
	Но най-вече — като земя на огъня.
	Бил град, който често се огласял от вой на сирени и щом това се случело, разнородната групичка мъже, а между тях и две-три жени, закопчавали оранжевите си комбинезони и влизали в пламъците. Най-често, след като пейзажът застивал, оголял и спечен до въглен, те се завръщали невредими. Само че понякога, когато стихията се развилнеела малко по-силно, се случвало така, че трийсет и няколко души се хвърляли в огъня, а само двайсет и осем или двайсет и девет се измъквали със залитане от пепелищата: с тъжни очи, раздирани от кашлица, но умълчани. Тогава придърпвали някои от скупчените момченца и момиченца с кльощави ръце и крака и старчески личица и ги уведомявали: „Съжалявам, синко“, „Съжалявам, миличка“.
	Преди да се превърне в Убиеца, той бе Майкъл Дънбар.
	Майка му бе единствен родител, а той бе единствено дете.


	Както виждате, в много отношения двамата с Пенелъпи били като почти идеално пасващи си половинки — еднакви и диаметрално различни, като симетрия, възникнала по замисъл или предопределение. Докато тя идвала от далечна водна земя, неговото родно място било затънтено и сушаво. Той бил единствен син на самотна майка, а тя — едничка дъщеря на самотен баща. И най-сетне, както тепърва ще видим — и това е най-истинското огледало, най-сигурната успоредица на съдбата — докато тя се упражнявала да свири Бах, Моцарт и Шопен, той бил напълно завладян от едно друго изкуство.


	Една утрин през пролетната ваканция, когато бил на осем, Майкъл се намирал в чакалнята на лекарския кабинет, а температурата била 39 градуса по Целзий — поне така сочел термометърът на касата на вратата.
	Недалеч от него се бил настанил старият, вмирисан на препечени филийки господин Франкс.
	По мустаците му още имало сладко.
	По-нататък седяло момиче, което познавал от училище: Аби Хенли. Имало провиснала черна коса и силни ръце.
	Майкъл тъкмо се канел да изстреля един космически кораб.
	В това време видял, че пощаджията господин Харти се мъчи да влезе през вратата, оставил малката сива играчка недалеч от краката на момичето и отишъл да помогне на болнавия пощальон, който стърчал като злочест месия на фона на нахлуващата откъм гърба му пъклена светлина.
	— Хей, Майки.
	По някаква причина бъдещият убиец ненавиждал да му казват Майки, но притиснал тялото си към касата на вратата и помогнал на пощальона да мине. Обърнал се тъкмо навреме да види как Аби Хенли се изправя, за да тръгне към кабинета, и стоварва крак върху космическия му кораб. Имала страховити чехли.
	— Аби! — изсмяла се майка й. Няколко смутени ноти. — Това не беше никак мило.
	Момчето, което станало свидетел на това прискърбно събитие, само затворило очи. Макар и едва на осем, знаело какво е „проклета кучка“ и не се бояло да си го помисли. От друга страна, да си го мисли не било повод за гордост. Майкъл разбирал добре какво значи и това. Аби се усмихнала най-безсрамно: „Съжалявам!“, и тръгнала с тежка стъпка към стария Уайнраух.
	Застанал на метър от момчето, пощальонът свил рамене. На мястото, където шкембето му се издувало напред с непоколебима решителност, липсвало копче от униформата му.
	— Проблеми с момичетата още отсега, а?
	Голям майтап.
	Майкъл се усмихнал и казал тихо:
	— Ами, не… Не мисля, че го направи нарочно.
	Проклетата кучка.
	Харти обаче продължил да настоява.
	— Нарочно си беше и още как.
	Франкс Препечената филийка със сладко се покашлял със самодоволна усмивка в знак на съгласие, а Майкъл се опитал да смени темата.
	— Какво има в кашона?
	— Аз само доставям, хлапе. Какво ще кажеш да го сложа някъде, пък ти да имаш честта да го предадеш? Адресиран е до майка ти на домашния, но си рекох, по-добре да го донеса тук. Давай.
	След като вратата се затворила след пощальона, Майкъл хвърлил втори поглед.
	Обиколил колета с подозрителен вид, защото се сетил какво има вътре — бил виждал такива и преди.
	Първата година им го донесли лично, със съболезнования и поднос стари кифлички.
	На втората — бил оставен пред вратата.
	А сега — направо по пощата.
	Подаяния за почернените деца.


	Разбира се, самият Майкъл Дънбар не бил почернен, не и буквално, ала животът му, по всеобщото мнение, бил точно такъв. Всяка година рано напролет, когато започнел сезонът на пакостливите горски пожари, местната благотворителна пасмина, наричаща себе си Дружество „Последна вечеря“, се нагърбвала с мисията да внесе порядък в живота на жертвите на огъня, независимо дали били физически пострадали, или не. Адел и Майкъл Дънбар покривали изискванията и тази година всичко изглеждало съвсем типично — явно съществувала нещо като традиция колетите хем да са добронамерени, хем да са пълни с абсолютни боклуци. Меките играчки винаги били безвъзвратно обезобразени. От мозайките гарантирано липсвали парчета. Човечетата от конструкторите били я без крак, я без ръка, я без глава.
	И сега, когато отишъл за ножица, Майкъл съвсем не горял от възторг, но щом отворил кутията, дори господин Франкс не могъл да се стърпи да не надникне. Момчето извадило отвътре нещо като пластмасово увеселително влакче с топчета от сметало в единия край, а след това и някакво „Лего“ — от огромните, за двегодишни деца.
	— Брей, тия да не са ограбили проклетата банка? — казал господин Франкс. Най-сетне бил почистил сладкото от мустаците си.
	Имало и плюшено мече с липсващо око и половин нос. Видяхте ли? Малтретирано. Системно пребивано от някое хлапе в тъмната уличка между детската стая и кухнята.
	След това имало колекция броеве на списание „Мад“. (Добре де, това никак не било зле, въпреки че рисунките загадки на последните им страници вече били сгънати.)
	И последно, и много странно — какво пък било това?
	Какво, по дяволите, било това?
	Тези хора майтап ли си правели?
	Защото там, на самото дъно, крепящ основите на кашона, лежал календар със заглавие: „Мъжете, които промениха света“. Какво сега, да не би да се очаквало Майкъл Дънбар да си избере духовен баща?
	Разбира се, можел да се спре още на януари и Джон Фицджералд Кенеди.
	Или пък на април: Емил Затопек.
	Май: Уилям Шекспир.
	Юли: Фернандо Магелан.
	Септември: Алберт Айнщайн.
	А защо не и декември — чиято страница съдържала кратка биография и творби на дребен мъж със счупен нос, който с времето щял да се превърне във всичко, пред което бъдещият убиец благоговеел.
	Естествено, това бил Микеланджело.
	Четвъртият Буонароти.


	Най-странното на този календар било не съдържанието му, а фактът, че бил стар, от миналата година. Най-вероятно наистина бил поставен вътре с единствената цел да подсили дъното на кашона, и както се виждало, бил усърдно използван по предназначение: докато прелиствал страниците със снимки или скици на мъжете на месеца, Майкъл забелязал, че на много места до датите били надраскани задачи или събития.
	4 февруари: краен срок за регистрация на колата.
	19 март: Мария М. — рожден ден.
	27 май: вечеря с Уолт.
	Който и да бил предишният собственик на календара, имал традиция да вечеря с въпросния Уолт всеки последен петък на месеца.


	А сега и малка вметка относно Адел Дънбар, секретарката с червени рамки.
	Била практична жена.
	Когато Майкъл й показал кутията с „Лего“ и календара, тя се понамръщила и погледнала над очилата.
	— Този календар… използван ли е?
	— Аха. — Ненадейно открил, че този факт му доставя известно удоволствие. — Може ли да го запазя?
	— Но той е от миналата година… я, дай да видим. — И тя запрелиствала страниците.
	Адел не изпаднала в драми. Възможно е да й е минало през ума да потърси сметка на жената, отговорна за изпращането на колета с долнопробна милостиня, но не го сторила. Преглътнала блесналата искра гняв. Потушила я в благовъзпитания си глас и също като сина си сменила темата.
	— Мислиш ли, че има календар с жените, променили света?
	Момчето изпаднало в недоумение.
	— Не знам.
	— Е, а мислиш ли, че трябва да има?
	— Ами, не знам.
	— Ти май все не знаеш, а? — После обаче поомекнала. — Ето какво. Наистина ли искаш това нещо?
	Сега, когато бил изправен пред опасността да го изгуби, Майкъл желаел календара повече от всичко. Закимал като играчка с току-що сменени батерии.
	— Добре. — Сега дошъл ред и на правилата. — Какво ще кажеш да направиш списък на двайсет и четири жени, които са променили света? Ще ми кажеш кои са и какво са направили. После календарът е твой.
	— Цели двайсет и четири? — Момчето било дълбоко възмутено.
	— Проблем ли има?
	— Тук са само дванайсет!
	— Двайсет и четири жени. — Адел вече искрено се забавлявала. — Ще правиш ли още фасони, или искаш да станат трийсет и шест? — Тя наместила очилата на носа си и се върнала към задълженията си, а Майкъл отишъл в приемната. В крайна сметка имал да се занимава с играчката с топчетата и да брани колекцията списания. Жените щели да почакат.
	След минутка той се върнал обратно при Адел, която раздавала крошета в поредния си рунд срещу пишещата машина.
	— Мамо?
	— Да, сине?
	— Може ли да включа Елизабет Монтгомъри в списъка?
	— Елизабет коя?
	Това бил любимият му стар сериал, който отново въртели по телевизията всеки следобед.
	— Знаеш я, от „Омагьосване“.
	Адел не могла да се овладее. Разсмяла се и сложила край на машинописния двубой с последна отривиста точка.
	— Разбира се.
	— Благодаря.
	Вниманието на Майкъл било прекалено погълнато, за да забележи, че по средата на този кратък разговор Аби — с надупчена ръка и насълзени очи — напуснала лекарския кабинет с печално известен дръвник.
	Ако обаче я беше видял, сигурно е щял да си помисли:
	Е, едно е сигурно, ти специално няма да влезеш в списъка ми.
	Този момент в известна степен ми напомня за едно пиано и един училищен паркинг, ако разбирате какво имам предвид — защото, колкото и странно да звучи, един ден щял да се ожени за това момиче.


>>	Момчешката ръка

	Сега той се приближи до реката, която беше посечена, пресъхнала, изровена. Извиваше се през местността като рана в земята.
	Когато започна да се спуска от брега в руслото, на дъното му забеляза няколко заседнали в пръстта трупи. Приличаха на гигантски трески, косо врязани и охлузени, които просто са били довлечеш от реката — и почувства още една промяна.
	Преди по-малко от пет минути си беше казал, че не е ничий син и ничий брат, ала тук, в гаснещите отломки светлина, на това място, където се чувстваше като във великанска паст, всички пориви към себелюбие се изпариха. Защото как можеш да отидеш при своя баща, ако не като син? Как напускаш дома си, без да съзнаваш откъде си дошъл? Въпросите се закатериха редом с него по отсрещния бряг.
	Щеше ли баща ни да го чуе, че идва?
	Щеше ли да пресрещне непознатия край руслото на реката?
	Когато се изкачи на отсрещния бряг, Клей се опита да не мисли за всичко това. Потрепери. Спортният сак тежеше на рамото му, а куфарът се тресеше в ръката му — обикновена момчешка ръка.
	Майкъл Дънбар — Убиеца.
	Име и прякор.
	Клей го видя — застанал сред притъмнялото поле пред къщата.
	Видя го, както го виждаме и ние — от много далеч.


>>	Мъже и жени

	Трябва да му се признае на младия Майкъл Дънбар.
	Притежавал завидна доза решителност.
	Получил календара с велики мъже, но едва след като вербувал майка си да му помогне с подбора на нужните двайсет и четири жени — в чието число влязла и самата Адел, понеже, по думите на сина й, била най-великата машинописка на света.
	Отнело няколко дни и камара енциклопедии, но открили жените, променили света, без особено усилие:
	Мария Кюри, Майка Тереза.
	Сестрите Бронте.
	(„Те за три ли се смятат?“)
	Ела Фицджералд.
	Мария Магдалена!
	Списъкът бил безкраен.
	Не бива да забравяме, че все пак Майкъл бил само на осем и като всяко малко момче — сексист до мозъка на костите си: ето защо само на мъжете било отредено място в стаята му. Само те били окачени по стените й.


	И все пак длъжен съм да призная едно.
	По някакъв особен начин във всичко това имало нещо хубаво — момчето, чийто реален живот се отмервал от тиктакането на часовника на един препотен град, обитавало и други времеви измерения, в които в ролята на баща встъпвали цяла върволица бележити исторически личности. Ако не друго, с течение на годините тези известни люде пробудили любопитството му.
	На единайсет открил кой е Алберт Айнщайн, направил справка в книгите. Не научил нищо за теорията на относителността (само знаел, че е гениална), но му се нравело старчето с коса, сякаш е бръкнало в контакта, плезещо се от средата на страницата. На дванайсет вечер в леглото си представял как провежда високопланински тренировки рамо до рамо с Емил Затопек, легендарния чешки бегач на дълги разстояния. На тринайсет се дивял на Бетовен, който в късните си години не чувал и нота от това, което свирел.
	И тогава, на четиринайсет…
	В началото на декември, когато откачил календара от гвоздея, дошъл моментът на истинското прозрение.
	След няколко минути той седнал, вторачен в страницата пред себе си.
	Няколко минути по-късно продължавал да се взира.
	— Господи.
	През изминалите години, когато отгърнел на този последен месец от календара, той се заглеждал в _Гиганта_, по-известен като _Давид_, или Статуята на Давид, но след толкова сутрини и толкова вечери едва сега за пръв път го виждал истински. Начаса решил към кого от онези бележити мъже клонели пристрастията му. Когато отново се изправил, дори не бил сигурен колко време бил седял така, взрян в изражението на Давид — статуя, застинала в хватката на вътрешната борба. Непоколебим. Уплашен.
	В ъгъла имало и една по-малка фотография. _Сътворението на Адам_, стенописът от Сикстинската капела. Извивката на сводестия таван.
	И той отново изрекъл същото.
	— Господи.
	Нима било възможно някой да твори подобни неща?


	Тогава започнал да търси книги за Микеланджело. В обществената и училищната библиотека открил общо три заглавия.
	Първият път ги изчел една след друга, а след това и няколко пъти едновременно. Четял ги всяка вечер и лампата му продължавала да свети дълго след настъпването на утрото. Следващата цел, която си поставил, била да прекопира някои от творбите, да ги запамети и да ги прерисува.
	Понякога се питал защо се чувства така.
	Защо точно Микеланджело?
	Улавял се, че повтаря името му, докато пресича улицата.
	Обичал да прави списък на любимите си творби, без някаква конкретна последователност.
	_Битката с кентаврите._
	_Давид_.
	_Мойсей, Пиета._
	_Затворниците_, или както още ги наричали — _Робите_.
	Тези последни скулптури от самото начало го интригували със своята незавършеност — исполинските фигури, останали в плен на мрамора. Една от книгите „Микеланджело: майсторът“ съдържала изключително подробни сведения за четирите статуи и местоположението им — коридора на Галерията на Академията във Флоренция, който отвеждал към „Давид“ (при все че други двама „Роби“ били избягали в Париж). Под купол от светлина се възправял той, принцът — съвършенството, а от двете му страни, обрамчващи пътя към него, стояли тези печални, ала великолепни пленници, борещи се да се изтръгнат от мрамора, борба вечна — пак заради камъка.
	Всички те — осеяни с белези, бледи.
	Ръцете им — недоизваяни от скалата.
	Лакти, ребра и изтерзани нозе, превити в съпротива тела; клаустрофобична схватка за живот и въздух на крачка от напиращия поток от туристи… съсредоточени и вторачени единствено в него: бляскавата царствена особа отпред.
	Един от тях, известен като „Атлас“ (в онази книга от библиотеката имало многобройни негови фотографии от най-различни ъгли), все така носел на плещите си блока мрамор с форма на призма и изнемогвал от усилието да противостои на големината и тежестта му: ръцете му — набразден мрамор, торсът — война на крака.
	Подобно на мнозина други, подрастващият Майкъл Дънбар също бил омагьосан от Давид, ала имал особена слабост към великолепните, очукани роби. Понякога си припомнял конкретни извивки или ракурси и ги преповтарял върху хартия. От време на време (и това малко го смущавало) си мечтаел да бъде Микеланджело, да се превърне в него за ден-два. Често лежал буден, отдавайки се на тази фантазия, но осъзнавал, че е закъснял с няколко века, а и Федъртън бил много далеч от Италия. Имало и нещо друго (и това, мисля, е най-великолепната част) — оценките му по изобразително изкуство открай време били доста ниски, а откакто станал на четиринайсет, то дори не влизало в изучаваните от него предмети.
	И не на последно място, таванът на стаята му бил съвсем плосък и с размери само три на четири метра.

	* * *

	От своя страна Адел го насърчавала.
	През годините, които отминали, и онези, които лежали напред, тя му купувала нови календари и книги: великите чудеса на света — и природните, и сътворените от човешка ръка. Други художници — Караваджо, Рембранд, Пикасо, Ван Гог — и Майкъл четял книгите и възпроизвеждал творбите. Особено му харесвали портретите на Ван Гог на пощальона Рулен (може би в своеобразна почит към стария Харти) и той изрязвал репродукциите от календарите, щом съответният месец отминел, и ги окачал по стените. Когато настъпило времето за избиране на учебни предмети, отново се записал в часовете по изобразително изкуство и постепенно задминал съучениците си.
	Останал си все така привързан към онзи първи календар.
	Той продължавал да бъде същинският център на стаята му.
	Когато веднъж Адел го подкачила по този повод, Майкъл само отговорил:
	— Май по-добре да вървя.
	— И къде така?
	Той пуснал най-близкото подобие на многозначителна усмивка в живота си — сетил се за ежемесечните срещи, отбелязани в календара.
	— У Уолт, разбира се.
	Отивал да разходи кучето.
	— Какво ще готви тази вечер?
	— Спагети.
	— Пак ли?
	— Ще ти донеса малко.
	— Не си прави труда. Сигурно ще ме завариш да дремя ей тук, на масата.
	Адел потупала приятелски старата П. М.
	— Добре, само не прекалявай с писането, чу ли?
	— Кой, аз? — Тя навила нов лист в търбуха на машината. — Няма начин. Писма до неколцина приятели и това е.
	Двамата се разсмели, почти без причина — може би просто от щастие.
	Той излязъл.


	На шестнайсет тялото му възмъжало, косата му променила формата си.
	Вече не бил момчето, което с мъка вдигало пишещата машина, а красив юноша с тюркоазени очи, тъмни къдрици и пъргава физика. Проявявал заложби във футбола, а и във всичко друго, което се смятало за важно и което в общи линии се изчерпвало със спорта.
	Майкъл Дънбар обаче не се интересувал от спорт.
	Влязъл, разбира се, в училищния отбор, играел краен защитник и се справял добре. Успешно блокирал противниковите състезатели. Обикновено проверявал дали момчето отсреща го бива, умеел да прави пробиви, да подаде пас към съотборник и сам успявал да бележи точки.
	Извън изявите му на спортния терен у него имало добрина, която го откроявала от връстниците му, както и особена целеустременост. Обикновено приемането му от околните било изстрадано, защото не умеел да се разкрива. Предпочитал да храни по-голяма надежда — да открие някого, който да го опознае истински.
	Както повелявала традицията (поне в спортните кръгове), около него се въртели доста момичета — тъй предсказуеми със своите поли, обувки и еднакви напитки. Дъвчели дъвка. Пиели алкохол.
	— Хей, Майки.
	— О, здравейте.
	— Майки, довечера няколко души ще ходим в „Астор“. Майки не проявявал интерес, понеже — ако Микеланджело бил единственият мъж, към когото изпитвал обич, то със сърцето му вече се разпореждали цели три момичета.
	Най-напред, великата машинописка — боксьорката от приемната, майсторката на контраатаките.
	После идвало старото пастирско куче, в чиято компания гледал повторенията на „Омагьосване“ и „Бъди умен“ и което спяло с равномерно издуващи се гърди на пода на лекарския кабинет, докато той го почиствал, нещо, което правел три вечери седмично.
	И най-сетне, момичето, което в часовете по английски седяло на първия ред най-вдясно, прегърбено, прекрасно и мършаво като теленце. (Тъкмо това момиче се надявал да го забележи.) Сега то имало опушеносиви очи и носело зелена карирана униформа, а косата му стигала чак под кръста.
	Унищожителката на космически кораби от лекарската чакалня също се била променила.


	Вечер Майкъл се разхождал из града заедно с пастирското куче Муун — наречено на пълната луна, която лагерувала над къщата в нощта, когато майка му я довела.
	Муун имала пепеляво червеникава козина и обичала да спи на пода на бараката в задния двор, докато той рисувал на работната маса, останала от баща му, или на статива — подарък от Адел за шестнайсетия му рожден ден. Обожавала да я чеше по корема, а тя да се търкаля по гръб на моравата и да се усмихва към небето. „Хайде, момиче!“ и Муун идвала. Подтичвала доволно редом до него, докато крачел през дългите месеци — месеци на копнеж и скици, копнеж и портрети, копнеж и пейзажи: рисуването и Аби Хенли.
	Докато обикалял из града — град, който бавно извръщал лице към мрака и Майкъл го усещал от километри — някъде напред неизменно се мержелеела тя. Тялото й било щрих. Дългите й черни коси — диря.
	Независимо по кои улици бродели, момчето и кучето винаги стигали до магистралата. Заставали край телта на една определена ограда.
	Муун чакала.
	Дишала тежко и облизвала муцуната си.
	Майкъл обхващал с пръсти шипчетата на бодливата тел, облягал се напред и наблюдавал гофрирания покрив в дъното на един далечен имот.
	Само няколко от прозорците светели.
	Телевизорът хвърлял ярки сини отблясъци.
	Всяка нощ, преди да поеме към вкъщи, той дълго стоял там неподвижно, с ръка върху главата на кучето.
	— Хайде, момиче! — И тя тръгвала с него.
	Престрашил се да премине през оградата едва след смъртта на Муун.


	Бедната Муун.
	Бил най-обикновен следобед след училище.
	Градът се разтичал на слънцето.
	Муун лежала просната в задния двор, недалеч от вратата, а до слабините й, също мъртва, се виела кафява кралска змия.
	После чул собственото си „О, боже!“ и забързани стъпки. Бил се приближил иззад ъгъла на къщата и чул как ученическата му чанта се свлякла, когато коленичил до Муун. Никога нямало да забрави напечения бетон, топлия кучешки мирис и главата си, обронена върху червеникавата козина. „О, Господи, Мууни, не…“
	Умолявал я пак да запъхти тежко.
	Тя лежала, без да помръдне.
	Умолявал я да се затъркаля по земята и да разтегне устни в усмивка или да заситни към купичката с храна. Да затанцува от крак на крак в очакване на водопада от гранули.
	Лежала, без да помръдне.
	От нея не било останало нищо, освен труп и челюсти, изцъклена смърт, и той коленичил в окъпания от светлина двор. Момчето, кучето и змията. По-късно, малко преди Адел да си дойде, Майкъл отнесъл Муун покрай сушилника и я погребал близо до една банксия.
	После взел две решения.
	Първо, изкопал отделна дупка, няколко стъпки по-вдясно, и положил в нея змията — приятел и враг, един до друг. И второ, още същата вечер щял да прекрачи през оградата на Аби Хенли. Да се приближи до издрасканата врата и треперливото синьо сияние на телевизора.


	Вечерта край шосето Майкъл усещал града зад гърба си, мухите и болката от загубата на кучето — този гол, лишен от пъхтенето му въздух. Осиротялото пространство до себе си. Ала долавял и друго едно чувство. Сладката премала от предвкусването, че ще накара нещо да се случи, новостта. И Аби. Усещането, че всичко се измерва с нея.
	По целия път се наставлявал да не стои край бодливата тел, но сега не можел да се удържи. Животът му се свил до минути. Преглътнал и се приближил до вратата — а на прага застанала самата Аби Хенли.


	— Ти — казала тя, а небето било набъбнало от звезди.
	Прекомерна миризма на одеколон.
	Момче с пламнали ръце.
	Ризата му била прекомерно голяма в една прекомерно голяма страна и двамата стояли на пътеката пред вратата, обкръжени от гъстака от бурени. Останалата част от семейството й ядяло сладолед в къщата. Ламариненият покрив надвисвал заплашително и се подпирал на Майкъл, докато той се мъчел да открие в себе си дума или духовитост. Думи открил. Духовитост — не.
	Проговорил не на нея, а на пищялите й:
	— Кучето ми умря днес.
	— Чудех се защо си сам. — Аби се усмихнала, почти надменно. — Сега какво, аз заместничката ли съм?
	Виж ти, заяждала се!
	Майкъл не се предал.
	— Беше ухапана. — Той замълчал за миг. — Змия.
	И някак си тази негова пауза преобърнала всичко.
	Извърнал поглед към сгъстяващия се мрак и в тези няколко кратки секунди тя прекрачила границата между самонадеяността и хладнокръвието. Пристъпила по-близо и застанала до него, загледана в същата посока. Толкова близо, че ръцете им се докосвали.
	— И аз бих разкъсала всяка змия, която посмее да те доближи.


	Оттогава станали неразделни.
	Гледали заедно изтърканите от повтаряне стари комедии — неговото „Омагьосване“ и нейното „Мечтая за Джийни“. Киснели край реката или се разхождали по шосето извън града, където светът сякаш ставал по-голям. Чистели лекарския кабинет и въоръжени със стетоскопа на доктор Уайнраух, стояли заслушани в пулса на другия. Мерели кръвното си налягане, помпайки маншета, докато ръцете им се издуели до пръсване. В усамотението на бараката той рисувал дланите, глезените, стъпалата й. Пред лицето й обаче се стъписвал.
	— Хайде де, Майкъл… — Тя се засмивала и забивала ръка в гърдите му. — Да не би да не можеш да ме нарисуваш?
	Напротив, можел.
	Съумял да улови пушека в очите й.
	Присмехулната й, неустрашима усмивка.
	Дори върху хартията изглеждала така, сякаш всеки миг щяла да проговори. „Да видим колко си добър — рисувай с другата ръка.“
	Един следобед, във фермата край шосето, Аби му се отдала. Подпряла вратата на стаята си с кашон учебници, поела ръката му и му помогнала с всичко — копчетата, закопчалките. После го привлякла на пода. „Ела“, казала му тя и всичко се сляло — килимът, топлината на раменете им, гърбовете, опашните кости. Слънцето в прозореца, книгите, разпръснатите недовършени съчинения. Усетил дъх — нейния дъх — и ненадейно пропадане. Неловкост. Извърнато и притеглено обратно лице.
	— Погледни ме. Майкъл, погледни ме.
	Погледнал я.
	Момичето, косите му и онзи пушек.
	— Знаеш ли… — казала тя. Потта в гънката на гърдите й. — Така и не ти се извиних.
	Майкъл я погледнал.
	Ръката му лежала изтръпнала под тялото й.
	— За какво?
	Усмихнала се.
	— Заради кучето ти и заради това… — била на ръба на сълзите — че стъпках космическия ти кораб, онази сутрин в чакалнята.
	Майкъл Дънбар почувствал, че няма нищо против ръката му да си остане затисната там долу завинаги; бил смаян и смълчан, поразен.
	— Спомняш си това?
	— Естествено — казала Аби и сега говорела с поглед, вперен в тавана. — Не разбираш ли? — Половината й тяло се намирало в сянка, но слънцето докосвало нозете й. — Обичах те още тогава.


>>	Къщата на убиеца

	На отвъдния бряг на пресъхналото речно корито Клей се здрависа с Майкъл Дънбар в падналата тъмнина и сърцата им кънтяха в ушите. Земята изстиваше. За миг той си представи как реката избликва — просто за да има някакъв шум, нещо за отвличане на вниманието. Тема за разговор.
	Къде беше проклетата вода?!
	Малко преди това, когато се видяха, те изследваха лицата си, сетне ги сведоха. И едва когато разстоянието помежду им намаля до няколко метра, срещнаха очите си за повече от секунда.
	Земята беше като оживяла.
	Окончателен мрак и все същото мъртвило.
	— Да ти помогна с багажа?
	— Не, благодаря.
	Дланта на баща му беше ужасно лепкава. Очите му нервничеха, примигваха отчаяно. Лицето му беше отпуснато, походката — изнурена, а гласът — дрезгав от неупотреба. Клей усети това. Беше му до болка познато.
	Когато стигнаха до къщата и седнаха на стъпалата, Убиеца сякаш потъна в тях. Ръцете му замряха странно разперени. После обхвана лицето си с длани.
	— Ти дойде.
	Да, помисли си Клей. Дойдох.
	Ако насреща му беше някой друг, който и да било, щеше да се пресегне, да сложи длан на гърба му и да му каже, че всичко е наред.
	Но с него не можеше.
	В главата му се въртеше една-единствена мисъл и нейното повторение.
	Дойдох. Дойдох.
	Днес не беше способен на повече.
	След като Убиеца се посъвзе, двамата продължиха да стоят още доста време на стъпалата, преди най-сетне да влязат в къщата. Колкото повече се приближаваше към нея човек, толкова повече приличаше на болна от краста.
	Ръждиви улуци, парцали боя.
	Бе задушена от избуял буренак.
	Върху отъпканата пътека напред блестеше луна.
	Вътре ги посрещнаха кремави стени и мощен взрив пустота; всичко тук лъхаше на самотност.
	— Чаша кафе?
	— Не, благодаря.
	— Чай?
	— Не.
	— Нещо за хапване?
	— Не.
	Известно време седяха сред безмълвието на дневната. Върху една малка масичка имаше натрупани книги, списания и чертежи на мостове. Диванът ги погълна и двамата, бащата и сина.
	Господи.
	— Съжалявам, малко е шокиращо, нали?
	— Няма проблем.
	Страхотно се погаждаха, няма що.


	Накрая се изправиха и момчето бе разведено на обиколка из къщата.
	Не отне много време, но не беше лошо да знае къде ще спи или къде е банята.
	— Ще те оставя да си разопаковаш нещата и да си вземеш душ.
	В спалнята имаше дървено писалище, върху което Клей подреди и последната от книгите. Прибра дрехите си в гардероба и седна на леглото. Желаеше единствено да си е у дома — сигурно би заридал, ако в онзи момент можеше просто да влезе през вратата при нас. Да поседи на покрива с Хенри. Да наблюдава как Рори се олюлява по „Арчър стрийт“, помъкнал на гръб ако ще и пощенските кутии на цял квартал.
	— Клей?
	Той надигна глава.
	— Ела да хапнеш.
	Стомахът му ръмжеше.
	Приведе се напред, със залепнали за пода крака.
	Отвори капака на дървеното ковчеже, взе запалката в ръка и се загледа в гравирания надпис и в новата щипка.
	Поради цял куп причини не беше в състояние да се помръдне от мястото си.
	Още не, но скоро.


>>	Крайбрежният нощен южняк

	Разбира се, Аби Хенли не бе възнамерявала да го съсипе.
	Просто злощастна случайност.
	Ала една такава случайност прелива в низ от други и повлича лавина от обстоятелства, които след много години ще ни изправят пред момчета и кухни, пред момчета и ненавист — и ако не беше онова отдавна изгубено момиче, нищо от това не би съществувало.
	Нито самата Пенелъпи.
	Нито братята Дънбар.
	Нито мостът, нито Клей.


	Що се отнася до Майкъл и Аби, в онези далечни години между тях всичко било искрено и прекрасно.
	Той я обичал с багри и щрихи.
	Обичал я по-силно от Микеланджело.
	Повече от „Давид“ и съпротивляващите се, скулптирани роби.
	И двамата завършили училище с добри оценки, оценки като за големия град, числа, носещи избавление и почуда.
	Последвали странни потупвания по гърба при случайните срещи на главната улица.
	Няколко „Поздравления!“.
	Понякога обаче се долавяло и леко презрение, едно такова усещане за недоизказано „За чий дявол ти е да напускаш града?“. Най-добре това се удавало на мъжете, особено на по-възрастните, с натежалите им лица и пристиснати срещу слънцето очи. Думите им излизали някак изкълчено:
	— Та значи, тръгнал си за големия град, а?
	— Да, сър.
	— Сър ли? Я не се превземай, още си тука!
	— По дяволите… съжалявам.
	— Ами… просто гледай ония там да не те превърнат в задник, ясно?
	— Моля?
	— Чу ме… Не позволявай тамошните да те променят, както правят с всеки негодник, който замине. Никога не забравяй откъде си тръгнал, ясно?
	— Ясно.
	— Нито пък кой си.
	— Добре.
	Нямало съмнение, Майкъл Дънбар бил от Федъртън, негодник, а потенциално — и задник. За беда, никой не го предупредил: „Не прави нищо, което ще ти спечели прякор като Убиеца“.
	Светът бил голям, а възможностите — безгранични.


	Както му разказала после Аби, в деня, когато пристигнали резултатите, някъде по коледните празници, тя застанала край пощенската кутия. Майкъл почти можел да нарисува следната сцена:
	Безбрежност от пусто небе.
	Ръката на хълбока.
	Пържила се на слънцето двайсет минути, преди да си донесе един градински стол и да разпъне плажния чадър, макар и на хиляди километри от океана. След малко отишла за хладилна чанта и плодов сладолед. Боже, колко й се искало да се махне оттук.
	В това време Майкъл мятал тухли на един строеж в града. Друг работник, застанал на скелето, ги ловял и ги хвърлял на трети. Високо над тях някой ги зидал и вдигал стена и така малко по малко никнела нова кръчма: за миньори, фермери и малолетни.
	На обед се прибрал у дома, където го очаквало бъдещето му — надничало сгънато от цилиндъра, предназначен за нежеланата поща.
	Напук на лошата поличба Майкъл го отворил. На лицето му се появила усмивка.
	Когато позвънил на Аби, тя вдигнала задъхана от тичането по стръмната пътека до къщата.
	— Още нищо! Имам чувството, че проклетият град иска да ме задържи тук още час-два за наказание.
	По-късно същия ден обаче се появила на строежа. Застанала зад гърба му, а той извърнал поглед назад и изпуснал двете тухли, които държал в ръцете си. Обърнал се с лице към нея.
	— Е?
	Тя кимнала.
	Засмяла се и Майкъл подел смеха й. Накрая отгоре долетял нечий глас и се врязал помежду им:
	— Ей, Дънбар, скапан мухльо! Къде са ми проклетите тухли?!
	Аби, винаги живееща за мига, се провикнала обратно:
	— Каква поезия!
	Ухилила се широко и си тръгнала.
	Няколко седмици по-късно напуснали Федъртън.


	Да, стегнали багажа си и поели към големия град, но как да обобщиш накратко последвалите четири години привидно, идилично щастие? Ако Пени Дънбар умееше да си послужи с един-единствен епизод, за да разкаже цялото, тук историята се състояла от части, които си останали просто отломки и плаващи моменти.
	Шофирали единайсет часа, преди да зърнат извисяващия се силует на града.
	Отбили от пътя, за да се полюбуват на ширналия се хоризонт, а Аби се покачила на предния капак на колата.
	Продължили напред, докато навлезли в града и влели съдбите си в него: тя започнала следването си по търговия, а Майкъл рисувал и скулптирал, дерзаейки сред заобикалящите го гении.
	И двамата работели в свободното си време.
	Тя разнасяла питиета в нощен клуб.
	Той бачкал по строежите.
	Нощем се строполявали в леглото един в друг.
	Имало парченца, дадени и получени.
	Сезон след сезон.
	Година след година.
	Обичали да хапват риба с пържени картофки на плажа следобед и да наблюдават как чайките се появяват чудодейно, като зайци от вълшебен цилиндър. Усещали безбройните морски бризове, всеки различен от предния, и гнета на зноя и влагата. Понякога просто седели и наблюдавали как огромен черен облак акостира над тях, подобно на някакъв кораб-майка, а после тичали под бликналия дъжд. Той падал така, сякаш сам бил гигантски град, довян от поривите на крайбрежния нощен южняк.
	Имало и паметни събития и рождени дни, сред които се откроявал онзи най-специален, когато Аби му подарила книга — великолепно издание с твърди корици и бронзови букви със заглавие „Каменоделецът“ — и нощи наред Майкъл будувал, увлечен от четивото, докато тя спяла притисната към краката му. Всеки път, преди да затвори книгата, той обръщал на първата страница, съдържаща кратка биография на автора, под която, по средата, пишело с нейния почерк:
C>
	На Майкъл Дънбар — единствения,
	когото обичам, обичам, обичам.
@	От Аби
C$
	И разбира се, не много след това те се върнали у дома, този път, за да се оженят — в един тих пролетен ден под съпровода на гарваните отвън, които грачели като сухоземни пирати.
	Майката на Аби похлипвала от щастие на най-предната пейка в църквата.
	Баща й бил заменил износения работен потник с костюм.
	Адел Дънбар седяла редом до добрия лекар, с очи, блеснали зад чисто новите очила със сини рамки.
	Самата Аби също плакала в онзи ден, цялата мокра, с бяла рокля, опушена.
	Младият тогава Майкъл Дънбар я изнесъл на ръце навън в слънчевия двор на църквата.
	Няколко дни по-късно отпътували обратно и приблизително по средата на пътя поспрели край една река, която, величествена и безумна, бушувала по стръмното си корито — река със странно име, в което се влюбили — Аману.
	Легнали под едно дърво на брега, косата на Аби драскала кожата му, но Майкъл не я отмахнал нито веднъж, и тя му казала, че би било прекрасно да се върнат тук, а той отговорил: „Разбира се, ще спечелим пари, ще си построим къща и ще идваме винаги когато ни се прииска“.
	Били просто Аби и Майкъл Дънбар.
	Двама от най-щастливите негодници, на които им стигнал куражът да напуснат града.
	В пълно неведение за онова, което предстояло.


>>	Дългият сън

	За Клей нощта бе дълга и огласяна от мисли. По някое време стана до банята и откри Убиеца полупогълнат от пастта на дивана. Бе затиснат от книги и схеми.
	Постоя над него.
	Погледът му се спря на скиците и бумагите върху гърдите му. Мостът, изглежда, му служеше за одеяло.
	На сутринта — само че не беше никакво утро, ами два следобед — той се стресна от неспокойния си сън, а слънцето бе полегнало тежко върху шията му, досущ като Хектор. Присъствието му в стаята беше невъобразимо.
	Когато стана, изведнъж го обзе ужасен смут, засуети се напред-назад. Не. Не. Къде се намира? Запрепъва се към коридора, излезе навън и застана по шорти на верандата. Как е възможно да съм спал толкова дълго?
	— Хей.
	Убиеца го наблюдаваше.
	Бе се появил откъм гърба на къщата.


	Клей се облече, седнаха в кухнята и този път хапна. Черно-белият часовник на старата фурна едва бе успял да цъкне от 2:11 на 2:12, а той вече бе успял да погълне няколко филии хляб и стабилно количество от яйцата, приготвени от Убиеца.
	— Яж. Ще ти трябват сили.
	— Моля?
	Убиеца дъвчеше, седнал насреща му.
	Нима знаеше нещо, което на самия него не му беше известно?
	Да.
	Откъм спалнята цяла сутрин бяха долитали викове.
	Клей бе викал името ми в съня си.
	Един дълъг сън и вече изоставам.
	Тази натрапчива мисъл кръжеше в ума му, докато продължаваше да дъвче пряко волята си — и той щеше да се бори със зъби и нокти, за да се откопчи от нея.
	Хляб и думи.
	— Няма да се повтори.
	— Моля?
	— Никога не спя до толкова късно. Всъщност почти не спя.
	Майкъл се усмихна, да, това беше Майкъл. Нима жилите му отново се наливаха с някогашната животворна кръв? Или само така изглеждаше?
	— Всичко е наред, Клей.
	— Не, не е… ааах… Господи!
	В бързината да скочи от стола бе закачил масата с коляно.
	— Клей, моля те.
	За пръв път Клей заизучава лицето срещу себе си. То представляваше по-възрастна моя версия, ако изключим факта, че в очите му не пламтеше огън. Всичко друго обаче — черната коса, та дори изнуреният вид изглеждаха същите.
	Този път първо отмести стола си назад, но Убиеца вдигна ръка.
	— Спри.
	Клей обаче беше готов да върви, и то не само за да излезе от стаята.
	— Не — каза той — аз…
	И пак вдигнатата длан. Отрудена и мазолеста. Ръце на бачкатор. Убиеца махна, сякаш да отпъди муха от празнична торта.
	— Шшшт. Какво е това там според теб?
	Което всъщност значеше:
	Какво те накара да дойдеш?
	Клей чуваше само насекомите. Еднообразният тон.
	А после мисълта за нещо велико.
	Стоеше там, облегнат на масата с прегърбена стойка. И изрече лъжа:
	— Нищо.
	Но Убиеца не се хвана.
	— Не, Клей, то те е довело тук, само че се боиш — затова ти е по-лесно да седиш срещу мен и да спориш.
	Клей се изопна.
	— Какви ги говориш?
	— Всичко е наред, това казвам… — Той млъкна и бавно започна да изучава Клей. Момчето, което не можеше нито да докосне, нито да достигне. — Не зная колко дълго си стоял сред онези дървета вчера, но сигурно има причина да дойдеш…
	Господи.
	Мисълта нахлу с горещия полъх.
	Видял ме е. Наблюдавал ме е цял следобед.
	И тогава:
	— Остани — каза Убиеца — и се наяж добре. Защото утре трябва да ти покажа… има нещо, което искам да видиш.


>>	Затопек

	Като говорим за Майкъл и Аби Дънбар, струва ми се време е да се запитаме:
	В какво се е заключавало щастието им?
	Каква е истината?
	Ама истинската.
	Да започнем с рисуването.
	Безспорно, Майкъл рисувал добре, нерядко великолепно, умеел да улавя лицата и да вижда обектите по самобитен начин. Умеел да пресъздава всичко това върху платно и хартия, но дълбоко в себе си знаел, че нещата опират до следното: полагал двойно по-големи усилия от състудентите си, които до един били по-продуктивни. Истинското му дарование се изчерпвало с една област и той се бил вкопчил в нея с все сили.
	Най-добре му се удавало да рисува Аби.


	На няколко пъти бил на път да напусне художествената академия.
	Единственото, което го възпирало, била мисълта да признае поражението си пред нея. Така че продължавал да дерзае. Някак успял да избута следването благодарение на добрите си писмени работи и проблясъците на гениалност, които го спохождали, когато, къде по-явно, къде не толкова, я вмъквал на заден план. В тези случаи винаги се намирало някой да каже: „Хей, ето този фрагмент тук ми харесва“. Търпението и просветлението били територия, запазена само за Аби.
	За дипломната си работа използвал стара врата, върху която, двустранно, изрисувал пак нея. Върху едната страна на дървената плоскост тя се пресягала към дръжката, а на другата била изобразена как се отдалечава. На влизане представлявала девойка, момиче с училищна униформа, онази своеобразна сплав от мършавост и мекота и безкрайно дълги коси. На гърба на вратата — с обувки на висок ток, къса коса и строго делови вид — сегашната Аби изпращала поглед през рамо към онова, което лежало по средата. Още преди да получи оценката си, Майкъл вече знаел каква ще е тя. И не бъркал:
C>
	Идеята с вратата е доста шаблонна.
	Техниката е издържана, без да е нищо особено, но признавам, че ми се прииска да разбера повече за момичето.
	Ще ми се да знам какво се е случило с него между двата момента.
C$
	Каквото и да лежало в света, заключен между тези две изображения, човек можел да каже, че от другата страна я чакали хубави неща — много от които, както се оказало впоследствие, щяла да преживее без него.


	Когато се върнали в града след сватбата, наели малка къща на „Пепър стрийт“. Номер трийсет и седем. Аби започнала работа в банка — взели я още в първата, където подала молба — а Майкъл работел по строежите и рисувал в гаража.
	Било изненадващо колко бързо започнали да се появяват първите пропуквания.
	Не била изминала и година.
	Излезли наяве някои неща, като това, че всичко било по нейна идея: къщата, която наели; поръбените с черна ивица чинии.
	Ходели на кино, когато тя предложела, и докато нейната диплома й осигурила моментален тласък в кариерата, той продължавал да тъпче сред скелетата и панелите: сякаш тя била жизнена сила, а той бил просто животът. Отначало краят изглеждал ето така:
	Нощ.
	Легло.
	Аби въздъхнала.
	Майкъл вдигнал глава, за да я погледне.
	— Какво има?
	Тя казала:
	— Не така.
	Последвали „Покажи ми“ и „Не мога да те уча цял живот“ и „Какво имаш предвид?“, докато накрая тя седнала в леглото и заявила:
	— Искам да кажа, че не мога да ти показвам всичко, не мога да те направлявам непрекъснато. Трябва да се научиш сам.
	Майкъл останал потресен с какво спокойствие нанасяла ударите под погледа на притискащия се в прозореца мрак.
	— През цялото време, откакто сме заедно, не помня някога изобщо да си…
	Тя млъкнала.
	— Какво?
	Едно кратко преглъщане, толкова й трябвало да се подготви.
	— Поемал инициативата за нещо.
	— Инициатива? Инициатива за какво?
	— Не знам — за всичко — къде да живеем, какво да правим, какво да ядем, къде, кога и как да…
	— Господи, аз…
	Тя се поизправила в леглото още малко.
	— Никога не си ме обладавал истински. Не си ме карал да се чувствам така, сякаш на всяка цена трябва да ме имаш. Чувствам се като…
	Предпочитал да не знае.
	— Как?
	С малко по-мек тон.
	— Като момчето, което привлякох върху себе си на пода у дома…
	— Аз…
	Но нямало какво повече да се каже.
	Просто „аз“.
	Аз и пустотата.
	Аз и чувството за потъване и дрехите, метнати върху стола — но Аби не била приключила.
	— А може би и всичко останало, както казах…
	— Всичко останало?
	Сега стаята била като съшита от отделни парчета — само за да може да бъде раздрана.
	— Не знам. — Аби седнала още по-изправено, сякаш за кураж. — Може би, ако не бях аз, още щеше да си у дома при умниците, чиято всяка втора дума е „задник“, бачкаторите и подобните им. Може би още щеше да чистиш онзи лайнян кабинет и да мяташ тухли по строежите.
	Той изгризал сърцето си, а с него и голяма част от мрака.
	— Но аз пръв дойдох при теб.
	— След като кучето ти умря.
	От това още повече го заболяло.
	— Така, значи. Интересно ми е от колко ли време се каниш да изровиш… кучето?
	(Играта на думи не била умишлена, убеден съм.)
	— Не съм смятала да го правя. Просто ми се изплъзна. — Тя скръстила ръце, но не за да се прикрие — била гола и прекрасна, а ключиците й — безкрайно прави. — А може би винаги съм го чувствала някъде вътре в себе си.
	— Ревнувала си от едно куче?
	— Не! — За пореден път измествал темата. — Просто… чудя се защо ти отне месеци, месеци чакане и гледане от оградата, преди да се решиш да дойдеш! Надявал си се аз да го сторя вместо теб, да те догоня по шосето, нали?
	— Не си правила нищо подобно.
	— Разбира се, че не. Не бих могла. — Вече не знаела накъде да гледа и забила поглед право пред себе си. — Господи, ти просто не схващаш, нали?
	Последните думи били като погребален звън — тиха и жестока истина. Макар и за кратко, усилието, което това признание й струвало, я изтощило и тя отново плъзнала тялото си върху неговото, а бузата й натежала като камък на шията му.
	— Съжалявам — казала Аби. — Ужасно съжалявам.
	По някаква причина обаче той не можел да спре дотук. Може би имал нужда да прегърне наближаващия крах.
	— Само ми кажи. — Вкусът на гласа му. Бил сух и песъчлив. Думите й били подхвърлени като тухли и той ги погълнал една по една. — Кажи ми как да оправя нещата.
	Внезапно изпитал чувството, че се бори на олимпийски финали по дишане, но къде бил Емил Затопек, когато имал нужда от него? Защо не бил тренирал като смахнатия чех? Атлет с неговата издръжливост със сигурност би имал сили да понесе нощ като тази.
	Но бил ли в състояние Майкъл да го стори?
	Отново:
	— Само ми кажи и ще поправя нещата.
	— Но точно в това е въпросът.
	Гласът на Аби бил хоризонтален, като пуснат отвисоко върху гърдите му. В него нямало тревога или усилие. Нито желание да поправя или нещо да бъде поправено.
	— Може би няма какво да поправиш — казала тя. — Може би. — Точката увиснала във въздуха. После подела отново. — Може би просто не сме един за друг, както сме си мислели.
	Последно конвулсивно поемане на въздух, сетен дъх:
	— Но аз… — Гласът му секнал, заглъхнал. — Толкова много.
	— Зная — и у нея имало огромно, искрено съжаление, от онова, най-безжалостното. — И аз, но може би това не е достатъчно.
	Ако в този момент го била убола с топлийка, кръвта му щяла да изтече.


>>	Аману

	След продължителния и дълбок сън до късно през деня последвалата нощ бе също толкова несретна колкото и предишната. Клей дълго разглежда съдържанието на дървеното сандъче и си мислеше за утрото на верандата.
	Капките мляко, прескочили през парапета.
	Изпъкналата вена на шията ми.
	Видя Ахил и Томи, Хенри и Рори.
	И Кери.
	Разбира се, мислеше си за Кери и за съботата и дали тя щеше да иде сама на Окраището. Би дал живота си да узнае това, но никога не би я попитал. А после ненадейно се сепна и в съзнанието му изникна кристално ясна мисъл — последно неопровержимо признание.
	Изправи се и се облегна на писалището в търсене на опора.
	Теб те няма, помисли си той.
	Замина.


	Малко след зазоряване Убиеца също вече беше на крак и скоро двамата тръгнаха по руслото, сякаш беше път. Поеха нагоре.
	Отначало вървяха под лек наклон по набиращото височина корито.
	След няколко часа обаче вече се катереха по исполински унили камъни, като се захващаха за клоните на върбите и речните евкалипти. Независимо дали изкачването беше стръмно или плавно, едно нещо оставаше неизменно — навсякъде личаха следи от могъществото на реката. Бреговете изглеждаха като опасани от отломки. Видът на мястото свидетелстваше за бурна история.
	— Погледни — каза Убиеца.
	Намираха се в гъсто обрасла с дървета околност — високо сред сенките на короните се мержелееха стълби от слънчева светлина, които се спускаха надолу под най-различни ъгли. Кракът му бе стъпил върху едно изкоренено дърво. Одеяние от мъх и листак.
	И това също, помисли си Клей.
	Беше се изправил до гигантска скала, която очевидно бе изтръгната от мястото си.
	Изкачваха се така в продължение на повече от половин ден. По едно време спряха да обядват на една продълговата гранитна козирка. Оттук погледът им обгръщаше планинската верига.
	Убиеца заизважда припасите от торбата си.
	Вода. Хляб и портокали. Сирене и черен шоколад. Хранеха се, подавайки си ги от ръка на ръка, но без да си кажат почти нищо повече. Клей обаче беше сигурен, че сходни мисли — за реката и проявите на мощта й — минаваха през ума и на двамата.
	Ето срещу какво се изправяме, значи.


	Спускането по обратния път продължи през целия следобед. От време на време — ръката на единия се протягаше, за да помогне на другия, но когато вече по тъмно застанаха посред речното русло край къщата, все още не си бяха проговорили.
	Сега обаче моментът беше настъпил.
	Ако изобщо имаше подходящо време да положат началото, то бе тъкмо сега.
	Всъщност не.
	Не съвсем.
	Все още имаше твърде много въпроси, твърде много спомени, но един от тях трябваше да направи първата крачка и съвсем основателно Убиеца отстъпи пръв. Ако някой от двамата трябваше да се опита да създаде дух на партньорство, това бе той. Бяха извървели много километри заедно и сега мъжът обърна очи към сина си и попита:
	— Е, искаш ли да построим мост?
	Клей кимна, но погледът му избяга встрани.
	— Благодаря — отвърна Майкъл.
	— За какво?
	— За това, че дойде.
	— Не дойдох заради теб.
	Сплотяване със семейството в стил „Клей“.


>>	Портретната галерия

	В много отношения, струва ми се, е истина, че дори лошите времена изобилстват с хубави (и прекрасни) моменти и крахът на връзката им не правел изключение. Все още имало недели, когато го молела да й чете на глас и го целувала с утринен дъх, а Майкъл капитулирал. С удоволствие й четял от „Каменоделецът“. Най-напред винаги пробягвал с пръсти по буквите на корицата.
	Аби го питала:
	— Как беше името на онова място, където научил всичко за мрамора и камъка?
	Той отговарял тихо.
	Името на града беше Сетиняно.
	Или: „Прочети ми пак онова за «Затворниците»“.
	Страница 265:
	_Били първобитни и деформирани — недоизваяни, незавършени — ала въпреки това колосални, монументални, увлечени в своята борба, изглежда, завинаги._
	— _Завинаги!_ — Аби се претъркулвала върху него и го целувала по корема — открай време харесвала корема му. — Как мислиш, дали е печатна грешка?
	— Не, струва ми се, че е нарочно. Залага на това да си помислим, че е грешка… несъвършено, също като „Робите“.
	— Ами! — И тя го целувала отново и отново, покривала го с целувки чак до гърдите. — Харесва ми, когато го правиш.
	— Когато правя какво?
	— Когато се бориш за онова, което обичаш.

	* * *

	Ала той не можел да се бори за нея.
	Или поне не така, както на нея й се искало.
	Ако трябва да бъдем честни, Аби Дънбар не била злонамерена, но времето се разтегляло, а хубавите моменти се разреждали и с всеки ден ставало все по-ясно, че животът на двамата поема по различни пътища. По-точно тя се променяла, той си оставал същият. Аби не го уязвявала или нападала целенасочено. Но вкопчването в миналото ставало все по-мъчно.
	Обръщайки поглед назад, в съзнанието на Майкъл започнали да изплуват спомени за вечерите, когато ходели на кино. Сещал се как понякога пълният петъчен салон се заливал от смях заедно с него, а Аби седяла вторачена и безучастна. После, когато армията киномани притихвала, тя се усмихвала на нещо свое, нещо, споделено само с екрана. Само ако се бил разсмивал, когато се смеела тя, може би всичко сега щяло да е наред.
	Заставял се да спре.
	Това били нелепици.
	Филмите и „пластмасовите“ пуканки не могат сами да предизвикат разруха, нали? Не, всичко това приличало по-скоро на компилация: най-големите хитове на двама души, споделили част от пътуване, чийто запис започвал да се изтърква.


	Понякога Аби канела на гости свои приятели от службата.
	Всички до един имали чисти нокти.
	И жените, и мъжете.
	Животът им минавал далеч от строежите.
	Майкъл от своя страна често рисувал в гаража, така че ръцете му неизменно били или набити със строителен прах, или изпоцапани с бои. Той пиел кафе от кафеник, а те — от машина.
	През целия този период прическата на Аби ставала все по-къса, усмивката й — все по-делова, и така, докато най-накрая събрала смелост да си тръгне. Все още се случвало да го докосне по ръката с онова чувство за дългогодишна близост, да подхвърли забележка или закачка. Да се пошегува, да му намигне или да се усмихне — ала всеки път играта й ставала все по-неубедителна. Майкъл отлично знаел, че по-късно, в леглото, щяла да ги дели пустошта на континента.
	— Лека нощ.
	— Обичам те.
	— И аз те обичам.
	Той често ставал през нощта.
	Затварял се в гаража, за да рисува, но ръцете му ужасно тежали, сякаш спечени в прах, зациментирани. Често разгръщал „Каменоделецът“ и четял страниците като някаква странна рецепта: всяка дума била лек за болката. Четял и работел, докато очите му започвали да парят, а до него, а после и върху него лягала истината.
	В гаража били двамата — той и Буонароти.
	Ала сред тях имало само един художник.


	Може би, ако се бяха карали повече…
	Може би им бе липсвало точно това.
	Доза избухливост.
	Разчистване на непотребното.
	Не, фактите били прости и ясни.
	За Аби Дънбар животът поемал в нова посока, а момчето, което някога обичала, оставало някъде назад. Докато преди й носело удоволствие да му позира, сега рисуването не било нищо повече от спасително въже. Майкъл все още можел да улови израза й — как мие чиниите и се смее например. Да я запечата застанала на брега на морето, на фона на сърфистите, покорили поредната вълна. Тези картини били все така великолепни и наситени, но докато някога от тях бликала само любов, сега тази любов носела примес на отчаяние. Лъхала на носталгия: на любов и загуба.


	Един ден, докато говорела, изречението й увиснало по средата.
	— Толкова е жалко… — прошепнала тя.
	Почти пълната притихналост на предградията.
	— Жалко е, понеже…
	— Какво?
	Както все по-често му се случвало, Майкъл дори не искал да чуе края и й обърнал гръб, за да си спести отговора. Бил застанал пред умивалника в кухнята.
	— Мисля си — казала тя — че може би повече обичаш нарисуваната Аби… рисуваш ме по-добра, отколкото съм в действителност.
	Слънцето проблясвало.
	— Не говори така. — В онзи момент умрял, бил убеден в това. Водата сивеела, някак прихлупена от облаци. — Никога повече не говори така.

	* * *

	Били в гаража, когато му съобщила, че това е краят.
	Майкъл окаменял с четка в ръка.
	Багажът й бил стегнат.
	Най-добре картините да останели за него.
	Посрещнала безсмислените му въпроси с извинително изражение. Защо? Друг ли имало? Нима църквата, градчето, всичко останало били без значение?
	Ала дори тогава, когато яростта би трябвало да надделее над разума, от ярост нямало и помен — само рехави нишки печал, провиснали от таванските греди. Издували се и се люшкали като паяжини, тъй деликатни и безтегловни.
	А на заден план — цяла галерия с ликовете на Аби, неми свидетелки на цялата сцена:
	Смеела се, танцувала, давала му прошка. Хранела се, пиела и изтягала тяло, голо тяло, в леглото. В същото време жената пред него — ненарисуваната — му давала обяснения. Нямало какво да каже или да стори. Минутка извинения. За всичко — само толкова.
	Предпоследната му молба била всъщност въпрос.
	— Той отвън ли е?
	Аби затворила очи.
	А последната, като стар рефлекс, била ето тази:
	На табуретката до статива с лицето надолу лежал „Каменоделецът“. Майкъл се пресегнал, взел книгата и й я подал — и по някаква необяснима причина тя я приела. Може би чисто и просто, за да може много години по-късно друго момче и друго момиче да тръгнат по дирите й… Там, на един матрак, на един стар, тънещ в забрава хиподрум, в цял град, пълен с такива места, те щяха да я четат и да я пазят като скъпоценна вещ, а тя щеше да ги обсеби — ала всичко това започвало оттук.
	Аби взела книгата.
	Подържала я в ръка.
	Целунала пръстите си и ги притиснала към корицата — в този момент излъчвала тъга и някаква доблест — а след това си тръгнала и я отнесла със себе си. Вятърът захлопнал вратата зад гърба й.


	Какво правел Майкъл в това време ли?
	До слуха му достигнал двигателят на автомобила.
	Нечий чужд глас.
	Грохнал на изпоцапаното с бои столче и изрекъл: „Не“ към момичето, което го заобикаляло отвсякъде. Шумът от двигателя се засилил, а после започнал да заглъхва, докато напълно замрял.
	Дълго време останал така, притихнал и треперещ, и накрая заплакал беззвучно. Безмълвните му единични сълзи капели върху мимолетните изображения, но после нещо в него се прекършило, легнал на пода и се свил на кълбо. А Аби Дънбар, която вече не била Аби Дънбар, в безбройните си превъплъщения, останала да бди над него през цялата нощ.


>>	Пон-дю-Гар

	В течение на следващите четири-пет дни баща и син постепенно навлязоха в руслото на ежедневието. Възникна предпазливо двустранно партньорство, приличаха на двама боксьори в началните рундове. На нито единия не му се искаше да поеме риска да бъде нокаутиран. Майкъл особено предпочиташе да играе на сигурно. Стараеше се да си спести реплики от рода на „Не дойдох заради теб“. От тях нямаше полза за никого — или поне не за него.
	В събота, деня, в който на Клей му домъчня за вкъщи повече от обикновено, двамата отново тръгнаха по реката, само че този път надолу по течението, и на моменти той се изкушаваше да заговори.
	Отначало само за най-прости неща.
	С какво се занимаваше Убиеца, работеше ли нещо?
	Откога точно живееше тук?
	После обаче по-изпитателно, а може би и по-умолително: Какво, по дяволите, чакаха? Кога щяха да започнат да строят? Този мост някакво губивреме ли беше?
	Спомни си за Кери и стария Макандрю — как задаването на въпроси щеше да й създаде спънки. В неговия собствен случай обаче всичко това си имаше предистория.
	Като момче, което от малко обичаше разказите, някога го биваше в задаването на въпроси много повече от сега.


	Почти всяка сутрин Убиеца отиваше на брега на реката.
	Можеше да си стои там с часове.
	После се връщаше и започваше да чете или да си води записки върху купчина хвърчащи листове.
	Клей излизаше да се пошляе сам.
	Понякога поемаше нагоре, към големите каменни блокове. Сядаше на някой от тях и тъгуваше в усамотение за дома и всички там.
	В понеделник отидоха до града за провизии.
	Прекосиха речното корито, сухото дъно.
	Качиха се на приличния на червен сандък автомобил.
	Клей изпрати писмо до Кери и кратко съобщение до всички у дома, адресирано до Хенри.
	Докато първото представляваше подробен разказ за кажи-речи всичко, което се бе случило досега, второто бе в характерния за братята стил.
C>
	Здравей, Хенри,
	Тук всичко е наред.
	А при теб?
	Предай на останалите.
@	Клей
C$
	Спомни си как Хенри му бе предложил да си купи телефон и тази мисъл му се стори някак прилягаща за случая — бележката приличаше много повече на текстово съобщение, отколкото на писмо.
	Дълго се терза дали да напише адреса на подателя и реши да го попълни само върху плика, предназначен за Хенри. Дали да каже на Кери? Двоумеше се. Не искаше тя да се чувства длъжна да му отговаря. А може би се боеше, че няма да го направи.


	В четвъртък вечерта всичко се промени или поне мъничко. Клей дойде и седна при него по собствена воля.
	Бяха във всекидневната и Майкъл не каза нищо, а само хвърли предпазлив поглед към момчето на пода, недалеч от прозореца. Отначало Клей се беше зачел в последната от книгите на великодушната Клодия Къркби, но сега насочи вниманието си към един алманах, посветен на мостовете — именно него прелистваше най-често. Заглавието не беше особено интригуващо, но самата книга обожаваше — „Най-великите мостове“.
	Известно време му беше трудно да се съсредоточи, но около половин час по-късно, когато стигна до любимата си страница, на лицето му разцъфна първата усмивка.
	Пон-дю-Гар.
	Думата „велик“ бледнееше пред великолепието на този мост, който служеше и като акведукт.
	Построен от римляните.
	Или от дявола, ако се вярва на легендите.
	Докато разглеждаше арките му — шест огромни в основата, единайсет на средния ред и трийсет и пет — на най-горния — на устните му се появи усмивка, която започна да се разтяга все по-широко.
	Щом се усети, побърза да я заличи от лицето си.
	На косъм беше.
	Убиеца едва не го видя.


	В неделя вечерта Майкъл откри Клей в руслото — там, където то отрязваше пътя.
	Спря на известно разстояние зад момчето и заговори:
	— Трябва да замина за десет дни.
	Значи все пак работеше.
	В рудниците.
	Шест часа на запад, оттатък родния му град, Федъртън. Докато той говореше, отначало залязващото слънце изглеждаше някак лениво, далечно. Дърветата хвърляха удължени сенки.
	— Можеш да си отидеш вкъщи или да останеш тук.
	Клей стоеше с лице, загледано към хоризонта.
	Сега небето изглеждаше като след тежко сражение, от раните му се процеждаше кръв.
	— Клей?
	Момчето се извърна към него и за пръв път даде израз на някаква близост, разкри частица от себе си — каза му истината.
	— Не мога да се върна у дома. — Все още бе твърде рано да опита. — Не мога да се върна, още не.
	В отговор на това Майкъл извади нещо от джоба си.
	Беше брошура от агенция за недвижими имоти със снимки, на които бяха изобразени местността, къщата и един мост.
	— Ето — каза той. — Хвърли му един поглед.
	Мостът беше наистина красив. Проста конструкция от железопътни траверси и дървени греди, свързваща двата бряга на същото място, на което стояха в момента.
	— Намирал се е тук?
	Убиеца кимна.
	— Какво мислиш?
	Клей не виждаше причина да лъже.
	— Харесва ми.
	Убиеца зарови ръка във вълнистите си коси. Разтърка едното си око.
	— Реката го отнесе малко след като се преместих тук. Почти никакъв дъжд не е падал оттогава. От много време е все така сушаво като сега.
	Клей направи крачка към него.
	— Оцеля ли нещо?
	Майкъл посочи няколкото загнездени в земята греди.
	— Само това?
	— Само това.
	Аленият грохот, беззвучният излив от кръв на хоризонта все още бушуваше.
	Върнаха се в къщата.
	На стъпалата Убиеца се обърна към Клей.
	— Заради Матю ли? — Сякаш не изговори, а му подаде думите. — Споменаваш името му доста често насън. — Поколеба се. — Споменаваш ги и четиримата, честно казано, както и други. Имена, които не съм чувал.
	Кери, помисли си Клей, но вместо това Майкъл каза „Матадор“.
	— Матадор в петото бягане? — попита той.
	Тук прекали.
	Риташ си късмета.
	Клей го изгледа и той разбра. Върна се към първоначалния си въпрос.
	— Матю ли ти каза, че не можеш да се върнеш?
	— Не, не съвсем.
	Нямаше нужда да казва нищо повече.
	Майкъл Дънбар беше наясно с алтернативата.
	— Сигурно ти липсват.
	Вътрешно у Клей забушува ярост срещу него, но я стаи.
	В ума му се въртяха мисли за момчета, задни дворове и щипки за простиране.
	Той се вгледа в Убиеца и рече:
	— А на теб?


	В ранен, безумно ранен час, около три сутринта, Клей забеляза до леглото си сянката на Убиеца. Запита се дали и у него това извиква също толкова силно спомена за последния път, когато бе стоял така, в онази ужасна нощ, когато ни бе напуснал.
	Най-напред си помисли, че е някакъв натрапник, но скоро успя да различи силуета му. Тези ръце на палач би могъл да разпознае навсякъде. В следващия миг долови снишения му глас.
	— Пон-дю-Гар?
	Тихо, съвсем тихо.
	Значи все пак го беше видял.
	— Той ли ти е любимият?
	Клей преглътна и кимна в тъмното.
	— Да.
	— Кои други?
	— Старият каменен мост в Регенсбург. Мостът на поклонника.
	— Това са три свода.
	— Да.
	Още мисли, гръб в гръб.
	— В такъв случай харесва ли ти Закачалката*?
	[* Прозвище на „Сидни Харбър Бридж“, най-големия мост в Сидни и един от най-големите стоманени дъгови мостове в света, произлизащо от характерната му форма, наподобяваща закачалка за дрехи. — Б.пр.]
	Закачалката.
	Големият мост, гордостта на града.
	Големият мост далеч у дома.
	Друг вид арка, дъга от метал, която се извиваше над пътните платна.
	— Обожавам я.
	— В женски род?
	— За мен поне — да.
	— Защо?
	Клей стисна очи и пак ги отвори.
	Пени, помисли си той.
	Пенелъпи:
	— Просто така.
	Какво изобщо имаше да се обяснява тук?


	Убиеца бавно заотстъпва към вътрешността на къщата.
	— Доскоро — каза той. А после, в пристъп на надежда и безумство, добави: — Знаеш ли легендата за Пон-дю-Гар?
	— Трябва да поспя.
	Разбира се, че я знаеше, по дяволите.

	* * *

	На сутринта обаче, когато го забеляза — нарисуван върху хартия с плътен черен въглен — Клей се спря посред кухнята на празната къща.
	Пръстът му се спусна към листа и докосна очертанията им.
C>
#	Окончателен план на моста: първа скица
	{img:mosta.jpeg}
C$
	В ума му изникнаха мисли за Кери, мисли за арки и той отново се изненада от собствения си глас:
	— Мостът ще е направен от теб.


>>	Пет години и едно пиано

	Пет дълги години той лежал на пода в онзи гараж, преди нещо да се случи.
	Нещо го накарало да се надигне.
	Пианото.
	Нечетлив адрес.
	Светлината на следобеда.
	Появила се жена, чиито съюзници били музиката и два епоса — и какво друго му оставало на Майкъл Дънбар?
	Като за втори шанс надали би могъл да извади по-голям късмет.


	Добре, само че какво се било случило в промеждутъка от пет години?
	Макар и с треперещи ръце, той подписал юридическите формуляри.
	Спрял да рисува.
	Понякога се изкушавал да се върне във Федъртън, но бързо си спомнял гласа в тъмното и главата върху шията си:
	Може би още щеше да си у дома.
	А и унижението нямало да му бъде спестено.
	Да си дойде обратно без момичето.
	— Къде е тя? — щели да питат хората.
	— Какво се е случило?
	Не, за нищо на света не можел да се върне да живее там. Мълвата щяла да плъзне, приказки, които той съвсем не желаел да чува. Достатъчно го човъркали собствените му мисли.
	— Какво?
	Често докато вечерял или си миел зъбите, в главата му се разигравали подобни диалози.
	— Просто така го е напуснала?
	— Бедничкият.
	— Хайде, хайде, не може да се каже, че ни идва като гръм от ясно небе… Тя си беше щура, а пък той, е, ами момчето никога не е блестяло с кой знае колко мозък, нали тъй?
	Не, тук било по-добре. Щял да си стои в къщата и с всеки изминал ден мирисът й щял да избледнява. В крайна сметка, работа да искаш. Градът се разраствал. Всяка вечер пийвал по една-две бири, кога сам у дома, кога в компанията на Боб, Спиро или Фил — момчетата от строителната бригада, с жени и деца, иначе казано — напълно различни от него.


	Прибирал се във Федъртън единствено за да погостува на майка си. Бил щастлив да я вижда увлечена от въртележката от приключения, предлагани от малкия град. Сергиите със сладкиши. Парадите по повод Деня на АНЗАК*. Неделният боулинг на трева с доктор Уайнраух. Така минавал животът й.
	[* Национален празник в Австралия и Нова Зеландия, на който се чества годишнината от дебаркирането на АНЗАК (Австралийско-новозеландския армейски корпус) на 25 април 1915 г. в Галиполи по време на Първата световна война. — Б.пр.]
	Когато й съобщил за раздялата с Аби, не казала почти нищо.
	Само дланта й се отпуснала върху неговата.
	Най-вероятно си е мислела за собствения си съпруг, който преди много години бил влязъл в огъня. Никой не можел да каже защо някои така и не се завръщали. Дали пък желанието им да се измъкнат невредими от пламъците не било мъничко по-слабо от това на останалите? Ако не друго, Майкъл Дънбар никога нямало да се терзае с подобни въпроси относно Аби.


	И друго го измъчвало — картините, които вече не можел дори да погледне.
	Лицето й го карало да изпада в размисли.
	Къде ли била сега?
	И с кого ли?
	Изкушавал се да си я представя устремена нанякъде, с друг мъж до себе си. По-добър от него. Нямало нужда да любезничи пред себе си.
	Щяло му се да не е толкова повърхностен, да си каже, че подобни неща били без значение, но имали значение, и още как. Те се пресягали към нещо дълбоко у него самия, към глъбини, в които не желаел да се потапя.
	Една нощ, три години след раздялата, Майкъл подредил картините покрай стената на гаража и ги наметнал от край до край с чаршафи — живот зад завеса. Дори и след като го сторил обаче, не могъл да устои: хвърлил един прощален поглед зад покривалото, прокарал длан по най-голямото платно, онова, на което била нарисувана на брега на океана с обувки в ръка.
	— Хайде — изрекла тя — вземи ги.
	Ала вече нямало какво да вземе от нея.
	Майкъл спуснал чаршафа пред картината.


	Докато остатъкът от времето пълзял покрай него, Майкъл се оставил да бъде засмукан от града.
	Работел, шофирал.
	Косял моравата: добро момче, добър наемател.
	Та нима би могъл да подозира?
	Как би могъл да знае, че след още две години бащата на една млада имигрантка щял да бъде открит мъртъв на пейка в някакъв парк някъде из Европа? Как би могъл да предположи, че в пристъп на обич и отчаяние дъщерята щяла да отиде и да си купи пиано, че погрешка щели да го доставят не на нея, а на него — а тя самата щяла да застане по средата на „Пепър стрийт“ заедно с трио некадърни носачи?
	В много отношения Майкъл продължавал да лежи на онзи под в гаража и много често пред погледа ми неволно изниква следната сцена:
	Той се поизправя и става на крака.
	Шум от далечно автомобилно движение — тъй подобен на прибоя на океана — пет дълги години, отхвърлени зад гърба му — а аз не спирам да си мисля отново и отново:
	Направи го, направи го сега.
	Върви при жената с пианото.
	Ако не го сториш, никой от нас няма да го има — нас петимата, Пени, баща, синове — всичко, което ти се предлага, е там, за да бъде твое, да го създадеш и да го живееш, докато можеш.


>	Четвърт част
>	Градове + води + престъпници + сводове

>>	Купчинката на Клей

	В онзи понеделник, когато Майкъл отпътува още преди зазоряване, а той самият намери оставената в кухнята скица, Клей си направи закуска и се отправи към дневната. Записките, бумагите и чертежите на Убиеца бяха подредени на седем купчинки върху малката масичка. Някои бяха по-високи, други по-ниски, но най-горната страница на всяка от тях бе озаглавена. Всяка бе затисната с камък, телбод, ножица или друг предмет, за да не се разлетят листовете. Той бавно прочете надписите:
C>
	МАТЕРИАЛИ
	ГРАДСКИ СЪВЕТ
	СКЕЛЕ
	СТАР ПЛАН (ПОДПОРИ)
	НОВ ПЛАН (АРКИ)
	РЕКА
	и
	КЛЕЙ
C$
	Клей седна.
	Остави диванът да го погълне.
	Изписа името на Кери в трохите в чинията, след което се пресегна към купчинката, озаглавена СКЕЛЕ.


	Чете през целия ден.
	Не спря дори за да хапне или да отиде до тоалетната.
	Четеше, наблюдаваше и попиваше всичко за моста, създаден от въображението на Майкъл Дънбар — както се оказа пълна неразбория от писаници и скици с въглен и плътен молив. Това важеше особено за стария план. Купчината съдържаше 113 страници (Клей ги преброи), изпълнени с цени на дървения материал, строителни техники, схеми на повдигащи механизми и хипотези за причините за рухването на стария мост.
	Купчинката, озаглавена НОВ ПЛАН, наброяваше всичко на всичко шест листа — бе нахвърлян набързо предишната нощ. На първата страница имаше една-единствена дума, име, за сметка на това — написано няколко пъти.
	ПОН-ДЮ-ГАР.
	Следващите страници бяха осеяни със скици и чертежи, а сред тях и списък с определения:
	Пазви и вусоари.
	Пети и кръжила.
	Връх и ключов камък.
	Добри стари познайници като устои и отвори.
	Накратко, сводовите пазви бяха стандартни каменни блокове; вусоарите представляваха клиновидните елементи, които оформяха дъгообразната част на арката. Петите й бяха точките на най-голям натиск, местата, където тя стъпваше върху подпорите. По някаква причина обаче най-любимият му термин бе „кръжило“ — кофражът, служещ за изграждане на свода: дъговидна дървена конструкция. То осигуряваше опора по време на строежа, след което се отстраняваше — първото изпитание и при арките, и при оцеляването.


	И най-сетне, купчинката, озаглавена КЛЕЙ.
	Погледът му многократно се плъзваше натам, докато преглеждаше останалите материали. Мисълта за нея го изпълваше с възбуда, но и някак си го възпираше. Ролята на преспапие бе поверена на ръждясал стар ключ, под който имаше един-единствен лист.
	Когато стигна до тази купчинка, вече се беше свечерило.
	Клей вдигна ключа, претегли го леко в дланта си, а когато отгърна заглавната страница, намери следното кратко послание:
C>
	Клей,
	Виж страница 49 от СТАРИЯ ПЛАН.
	Успех.
	Майкъл Дънбар
C$
	Страница 49.
	Тук имаше обяснения относно необходимостта в широкото четиридесет метра русло да се направи голям изкоп — за да е сигурно, че през цялото време работят само върху твърда скала. Като неопитни в строенето на мостове, се казваше там, за всеки случай трябваше да предвидят по-големи размери, отколкото биха били нужни на специалистите. Имаше дори и скица: четирийсет на двайсет метра.
	Клей прочете този откъс многократно, а после продължи да стои неподвижно, докато същата мисъл се оформи и в ума му: четирийсет на двайсет.
	И Бог знае колко дълбоко.
	Трябваше да погледне първо тук.
	Бе пропилял цял ден.


	След кратко обследване ключът се превъртя в ключалката на бараката зад къщата и щом влезе, Клей видя лопатата, която кротко лежеше върху работната маса. Взе я и се огледа наоколо. Наблизо откри кирка и ръчна количка.
	Излезе от бараката и в гаснещите лъчи на падащата привечер се отправи към реката. Периметърът на изкопа беше очертан с яркооранжев спрей. Не го беше забелязал, тъй като целия ден не си бе показал носа навън.
	Четирийсет на двайсет.
	Повтаряше си тази мисъл, докато обхождаше очертанията.
	Приклекна, изправи се, погледа изгряващата луна — но скоро тежкият труд започна да го примамва. Поусмихна се, като се сети за Хенри и как би започнал да му отброява секундите преди старта.
	Беше тук, съвсем сам, а някъде зад него миналото се затваряше — последни три секунди, готови, старт.
	Лопатата и стичането на пръстта.


>>	Животът им, преди да се родим

	Някъде в пълноводните води на Дънбаровото минало траекториите на Майкъл и Пенелъпи се бяха пресекли и разбира се, всичко бе започнало с пианото. Трябва да кажа, че за мен това най-начално време и примамката на вечното щастие винаги са представлявали голяма загадка. Предполагам, че така е с живота на родителите — преди да се родим ние.
	В онзи слънчев следобед, тук, в този град, те бутали пианото надолу по „Пепър стрийт“ и си хвърляли изучаващи погледи, докато хамалите се препирали:
	— Ей!
	— Какво?
	— Да не сме те взели с нас само за красота, а?
	— Това пък какво ще рече?
	— Ще рече — бутай! Дай го насам, идиот такъв. Насам казах.
	Единият прикрито към втория:
	— Поне да ни плащаха като хората, че да го търпим, а?
	— Така си е.
	— Хайде, хайде! Момичето върши повече работа, отколкото вие двамата взети заедно.
	А сега и към Пенелъпи, над корпуса на пианото.
	— Хей, а ти случайно да си търсиш работа?
	Тя се усмихнала леко.
	— А, не, благодаря, работа имам колкото искаш.
	— Личи си. Не като тия двамата нескопосници… ей! Насам бутай!
	И тогава, точно тогава, тя погледнала над пианото, а мъжът от номер 37 й отправил едва загатната дружелюбна усмивка, след което побързал да си я скрие обратно.

	* * *

	След като пианото заело мястото си до прозореца в апартамента й обаче, Майкъл Дънбар тръгнал да си върви. Пенелъпи го попитала какво да му предложи в знак на благодарност за помощта — вино, може би бира или пък вудка (дали наистина бе казала това?), но той не дал да се изрече и дума. Сбогувал се и излязъл, но когато започнала да свири, забелязала, че се е спрял отвън да слуша: първите й пробни ноти. Пианото все още имало нужда от настройване.
	Стоял до подредените в редица кофи за смет.
	Когато се доближила до прозореца, за да надникне по-отблизо, бил изчезнал.


	В последвалите седмици във въздуха витаело предчувствие за нещо.
	Допреди историята с пианото двамата не се били виждали никога, но сега започнали да се засичат навсякъде. Докато чакал на касата в супермаркета с тоалетна хартия под мишница, тя най-редовно се оказвала на съседната опашка с торбичка портокали и пакет бисквити „ВоВо“ с глазура и кокосови стърготини. Често, когато се прибирала след работа, той тъкмо слизал от автомобила си по-нагоре по „Пепър стрийт“.
	Специално Пенелъпи (и това я карало да изпитва смущение) нерядко правела по няколко тегела на улицата само заради онази шепа секунди, когато минавала покрай къщата му. Дали нямало да го види на верандата? Светела ли лампата в кухнята? А може би щял да се покаже на вратата и да я покани на кафе, чай или каквото и да е? Всичко това имало върху нея онзи усилващ ефект, който някога изпитвал и Майкъл, когато се разхождал из Федъртън заедно с Муун. Дори седнала пред пианото, тя често хвърляла проверяващ поглед — дали случайно нямало пак да го зърне край кофите за смет.


	Майкъл от своя страна оказвал съпротива.
	Не желаел отново да се озове на онова мислено място, където всичко било хубаво, но и лесно рушимо. Често, докато стоял в кухнята, си мислел за Пенелъпи и пианото и за собствените си изложбени зали, из които още бродел духът на Аби. Забелязал ръцете на тази нова жена, любовта, струяща от дланите й, докато бутали пианото… но можел да се застави да стои настрана от нея.
	Най-накрая, месеци по-късно, една вечер през април Пени облякла джинси и риза.
	Тръгнала нагоре по „Пепър стрийт“.
	Бил паднал мрак.
	Укорявала се, че се държи нелепо, та тя била жена, не момиче. Била пропътувала хиляди километри, за да стигне тук. Била газила до глезените из тоалетни с винено черни подове, така че това сега било нищо, нямало място за сравнение. Разбира се, че можела да поеме нещата в свои ръце и да почука на вратата на онзи мъж.
	Разбира се.
	И тя почукала.


	— Здравейте? — казала Пенелъпи. — Мисля… надявам се, че ме помните.
	Бил някак притихнал, тиха била и светлината, а пространството в коридора зад него изглеждало осезаемо.
	А после, отново онази усмивка. Изплувала за миг и пак изчезнала.
	— Разбира се, че помня… пианото.
	— Да.
	Смущавала се и английският отказвал да й се подчини; всяко изречение било истинско изтезание. Наложило й се да стовари помежду им родния си език и мислено да го използва като посредник. Някак успяла да попита дали би искал да й отиде на гости. Можело да му посвири, ако, разбира се, обичал музиката, да го почерпи с кафе, хляб със стафиди и…
	— „ВоВо“?
	— Да… — Защо била толкова смутена? — Да, да, имам и от тях. — Бил запомнил. Бил запомнил.
	Помнел. И ето че напук на самопредупрежденията и самодисциплината усмивката, която усърдно криел, изпаднала на устните му. Случило се почти като във военните филми — знаете ги, комедийните — в които безнадеждният, злочест новобранец се мъчи като грешен дявол да се прехвърли през висок зид и след дълги усилия най-сетне успява да тупне от другата страна, зашеметен и непохватен, но безкрайно благодарен.
	Майкъл Дънбар бил обезоръжен.
	— Ще се радвам да дойда и да послушам как свирите — чух само няколко ноти онзи ден, когато пристигна пианото. — Последвал момент, продължителна пауза. — Защо не влезете?
	В дома му витаело доброжелателство, но и някаква тревожност. Пенелъпи не била в състояние да определи на какво се дължало това усещане, но Майкъл със сигурност можел. Живот, живян и отнет.
	Влезли в кухнята. Запознали се.
	Той й посочил един стол.
	Уловил я как крадешком хвърля поглед към загрубелите му, набити с прах ръце, и просто така нещо припламнало. Прекарали доста време, три часа, а може би и повече край масата, изподрасканата дървена, топла маса. Пили чай с мляко, хапвали бисквити и си говорели за „Пепър стрийт“ и града. За работата по строежите и чистенето на къщи. Майкъл останал искрено изненадан с каква лекота започнали да се леят думите й, щом спряла да се притеснява за английския си. А и в крайна сметка имала толкова много да му разказва:
	За новата страна и първия път, когато зърнала океана.
	Шокът и ужасът при разразяването на южняка.
	Майкъл я попитал за родината й и как се била озовала тук и ръцете на Пенелъпи се стрелнали към лицето й. Отмахнала кичур руса коса от очите си и приливът бавно се заотдръпвал. Започнала да си припомня за бледото малко момиче, което обичало да слуша как му четат отново и отново любимите книги. Разказала му за Виена и армията от строени двуетажни легла. Най-много обаче говорила за пианото и студения безплоден свят от другата страна на прозореца. За един мъж, за мустаците му и за обичта без чувство.
	Много тихо и много спокойно тя казала:
	— Израснах със статуята на Сталин.


	С напредването на вечерта всеки от тях разказал за местата и обстоятелствата, които го били формирали. Майкъл й разправил за Федъртън — пожарите, мините. Птичата глъчка край реката. Не отворил дума за Аби, не още, но тя се мержелеела на всеки ъгъл.
	На Пенелъпи пък често й се струвало, че трябва да спре да говори, но ненадейно й се приисквало да сподели толкова много неща. Когато споменала за хлебарките и ужаса, който всявали у нея, Майкъл се засмял, но със съчувствие, а при разказа й за къщите от хартия на устните му се изписало едва доловимо удивление.
	Когато се изправила да си върви, отдавна минавало полунощ и тя започнала да се извинява за бъбривостта си, а Майкъл Дънбар казал: „Не“.
	Застанали един до друг пред мивката — той миел чашите и чиниите.
	Пенелъпи ги подсушавала и не си тръгнала и след това.
	У нея, а явно и у него, нещо напирало да излезе. Години смирена безплодност. Цели градове, непритежавани или непреживени. И макар всеки от тях да си давал сметка, че никога преди не е бил толкова борбен или дързък както сега, започнали да осъзнават и една друга истина — че всичко трябвало да се случи тъкмо така: без бавене, без любезности.
	Пущинакът вътре в тях — да бъде изтръгнат.


	Много скоро за Майкъл това станало твърде мъчително.
	Изведнъж безропотното страдание му се сторило непоносимо и за секунда повече и той пристъпил, пресегнал се и поел риска — с ръце, все още покрити със сапунена пяна.
	С едната от тях сграбчил китката й, спокойно, но твърдо.
	Не знаел как и защо, но с другата я обхванал през кръста и без да мисли, я привлякъл към себе си и я целунал. Ръката й била мокра, дрехите — също, поне точно в тази част от ризата — и той стиснал здраво плата и свил дланта си в юмрук.
	— Господи, съжалявам, аз…
	Тогава Пенелъпи Лесчушко сторила нещо, с което му изкарала ума от страх.
	Взела мократа му ръка, положила я под ризата си — на същото място, ала върху самата кожа — и изрекла слова отдалече, от Изтока:
	— Jeszcze raz.
	Много тихо, много сериозно, почти без усмивка, сякаш кухните били създадени само за това.
	— Означава — добавила тя — „още веднъж“.


>>	Момчето с кървящите ръце

	Беше събота — срединната точка между заминаването и завръщането на Убиеца — и в сумрака на току-що падналата нощ Клей пое по пътя от къщата.
	Тялото му бе отчасти гъвкаво, отчасти сковано.
	Ръцете му — изприщени до кръв.
	Вътрешно бе готов да се пръсне.
	Бе копал от понеделник досега.
	Дълбочината до скалната основа се беше оказала много по-малка, отколкото се бе опасявал, но от време на време преодоляването дори и на няколко сантиметра изискваше огромни усилия. Понякога, тъкмо когато си мислеше, че никога няма да я достигне — проехтяваше ненадейната болка на камъка.


	Когато завърши изкопа, бе изгубил представа в кои нощи се беше прибирал да поспи два-три часа в къщата и кога бе работил до сутринта — често се будеше в речното корито.
	Така и сега му отне известно време да си спомни, че е събота.
	И вечер, а не призори.
	В това състояние на бълнуване, с кървящи, парещи ръце, Клей реши, че още сега трябва да види града отново. Приготви съвсем малко багаж: сандъчето и любимата си книга за мостове.
	Взе си душ, пламтейки от болка, облече се, пламтейки от болка, и тръгна с несигурна стъпка към градчето. Един-единствен път се поколеба и се обърна, за да погледне делото си, но това бе напълно достатъчно. Свлече се и седна по средата на пътя и околността се разбушува наоколо му като вълна.
	— Успях.
	Една-единствена дума с вкус на пръст.
	Клей се отпусна и известно време лежа върху туптящата земя, под звездното небе. После се застави да се изправи и да тръгне напред.


>>	Като скиори на планински склон

	Когато в онази първа нощ Пенелъпи си тръгнала от „Пепър стрийт“ 37, двамата се уговорили да се видят отново.
	Той я изпратил и й казал, че ще бъде в апартамента й в събота в четири следобед.
	Пътят бил тъмен и пуст.
	Разменили си едва няколко думи.
	Когато й върнал посещението, Майкъл бил гладко избръснат и й донесъл букет маргаритки.
	Минало известно време, преди Пенелъпи да седне да свири, и когато се настанила пред пианото, той застанал прав до нея. Когато изпълнението й приключило, докоснал последния, най-десен клавиш.
	Тя му кимнала да отпусне пръста си, да го натисне надолу.
	Ала тази най-висока нота е капризна.
	Ако не се приложи достатъчно сила на подходящото място, клавишът не издава никакъв звук.
	— Още веднъж — казала Пенелъпи и се усмихнала някак нервно, той също — и втория път успял да изтръгне нужния тон.
	Като плесване през ръката на Моцарт.
	Или перване през китката на Шопен или Бах.
	Сега бил неин ред.
	Изпитвала колебание и неловкост, но се престрашила и го целунала по тила, много леко, много нежно.
	После изяли бисквитите.
	До последната троха.


	Когато сега разсъждавам за това, прехвърлям в паметта си всичко, което ни бе разказвано, особено разказаното на Клей, и се питам кое ли е най-важното.
	И си мисля, че трябва да е следното.
	В течение на още шест-седем седмици те продължили да се срещат ту у единия, ту у другия, сновейки нагоре-надолу по „Пепър стрийт“. През цялото това време Майкъл Дънбар чувствал у себе си набъбването на нещо, което напирало чрез непривичността и русокосата хубост на Пенелъпи. Когато я целувал, долавял вкуса на Европа, но и вкуса на не-Аби. Когато се изправел да си върви и дланите й обхванели пръстите му, усещал допира на изгнаника, дирещ убежище — и този изгнаник не била само тя, а и той.


	Един ден, на стъпалата пред номер 37, той й разказал всичко.
	Било неделна утрин, сива и мека, а стълбите — прохладни: бил женен преди време, но се развел, казвала се Аби Дънбар. Прекарал години наред на пода в гаража.
	По улицата минал автомобил, а след него — момиченце с велосипед.
	Разказал й колко съкрушен се бил чувствал, как живеел в дълбока самота, вкопчен до премала в миналото. Отдавна искал да я потърси, много преди тя да почука на вратата му. Искал, но не бил в състояние. Не можел да рискува да преживее още едно поражение, никога повече.
	Странно нещо, струва ми се, са откровенията.
	Готови сме да споделим почти всичко, но в крайна сметка това „почти“ е единственото, което има значение.
	Майкъл Дънбар премълчал две неща.
	Първо, не пожелал да й разкрие, че самият той бил способен да създаде нещо, доближаващо се до прекрасното — картините си.
	И второ (и това било следствие от първото), не си признал, че някъде, в най-мрачните му дълбини, се криел страх не толкова да не бъде изоставен отново, колкото самият той да не обрече някой друг да заема второто място в сърцето му. Именно така се бил чувствал с Аби в онзи някогашен живот, който бил имал и който изгубил.


	Но пък от друга страна, какъв избор имал всъщност?
	Това бил свят, в който логиката била сразена от препиращи се носачи на пиана. Свят, в който съдбата се изстъпила пред него, едновременно побронзовяла и бледа. Господи, бил забъркан и самият Сталин, как изобщо би могъл да каже „не“?
	Може би е вярно, че тези решения не ги вземаме ние.
	Мислим си, че са в наша власт, но се заблуждаваме.
	Правим обиколки на всички свои квартали.
	Минаваме покрай една определена входна врата.
	Когато клавишът не издаде звук, го натискаме отново, защото така сме устроени. Нужно ни е да чуем нещо и се надяваме, че не допускаме грешка…
	Всъщност Пенелъпи изобщо не бивало да е тук.
	Баща ни не трябвало да се развежда.
	Но ето ги двамата, поели безпогрешно и напълно логично по предначертаната им траектория. Последните секунди били отброени и, подобно на скиори на планинския склон, те очаквали командата „Старт!“.


>>	Традиционалистът

	Застанал на перона на гарата в Силвър, Клей забеляза приближаващото зарево на нощния влак.
	Отдалеч то му заприлича на някакво вълшебство — на бавно движеща се факла.
	Вътре обаче беше рай.
	Въздухът бе прохладен, седалките — топли.
	Сърцето му беше като потрошен крайник.
	Дробовете — като фигури от восък.
	Отпусна се леко назад и заспа.


	Влакът пристигна в града минути след пет часа в неделното утро и някакъв мъж започна да го побутва енергично в опит да го събуди.
	— Хей, хлапе, хлапе, пристигнахме.
	Клей се сепна, успя да се изправи на крака и въпреки всичко — тежкото главоболие и режещата болка в дланта, когато взе спортния сак — притеглянето не можеше да се сбърка.
	Усещаше мъждукането на дома.
	Във въображението си вече бе там — наблюдаваше света на „Арчър стрийт“: намираше се на покрива, загледан към къщата на Кери. Или пък в задния двор, откъдето се виждаше Окраището. Слухът му долавяше дори звука от филма във всекидневната — но не. Наложи се да си припомни, че не може да отиде там, особено пък по този начин.
	Нужно беше да мине още време, преди да си дойде на „Арчър стрийт“.

	* * *

	Вместо това Клей тръгна през града.
	Установи, че колкото повече се движи, толкова повече болката стихва, така че започна да броди търсещо из улиците, докато се озова на „Хиксън Роуд“, точно под моста; щом се облегна на наклонената стена, вътре в него всичко се уталожи. Влаковете трополяха по линията отгоре. Пристанището бе толкова синьо, че почти го заслепяваше. Усещаше редиците нитове по гърба си. Огромната сива дъга се извиваше високо в небето.
	„Тя“, в женски род, помисли си Клей, разбира се, че е „тя“.
	Стоеше облегнат и не можеше да се насили да си тръгне.


	Следобед волята му най-сетне надделя и той пое по извивките на Кръглия кей: клоуните, някакъв китарист. Традиционните диджериду*.
	[* Диджериду — дървен духов музикален инструмент с конична или цилиндрична форма и дължина от 1 до 3 м, разпространен сред аборигените в Австралия. — Б.пр.]
	Фериботът за Менли го приканваше.
	Миризмата на горещи пържени картофки едва не го довърши.
	Клей повървя до железницата и хвана влак до Кметството, където се прекачи. Измина още няколко спирки, като ги броеше, а после слезе и продължи пеш. Ако се налагаше, би се влачил по корем, за да се добере до нашата част на града. Със сигурност имаше едно място, където бе добре дошъл.


	Когато стигна горе, на самия връх на хълма, за пръв път от дълго време насам, той обърна внимание на надписа върху надгробната плоча:
C>
	ПЕНЕЛЪПИ ДЪНБАР
	ЖЕНА С МНОЖЕСТВО ИМЕНА:
	Грешкоправката, Рожденичката,
	Булката със счупения нос и Пени

	ИСКРЕНО ОБИЧАНА ОТ ВСИЧКИ,
	НО НАЙ-МНОГО ОТ
	БРАТЯТА ДЪНБАР
C$
	Щом го прочете, Клей се свлече на колене.
	Усмихна се — най-болезнено при последните думи — а после легна на земята, притиснал буза о нея, и дълго време остана така. Плака беззвучно в продължение на почти час…
	Напоследък много често си мисля за това и ми се ще да можех да съм до него в онзи момент. Като се има предвид, че именно аз бях следващият, който щеше да го смаже от бой и сурово да го накаже за прегрешенията му, ми се ще да имаше как по онова време да знаех всичко.
	Тогава щях да го прегърна и тихо да му заговоря.
	Щях да му кажа — Клей, ела си у дома.


>>	Изрисуваното пиано

	И тъй, двамата щели да се оженят.
	Пенелъпи Лесчушко и Майкъл Дънбар.
	От гледна точка на времето дотогава щели да изминат приблизително година и седем месеца.
	В други, по-неподдаващи се на измерване отношения, до женитбата им довели един гараж, пълен с портрети, и едно изрисувано пиано.
	Десен завой и автомобилна катастрофа.
	И една форма — геометрията на кръвта.


	Този период ни се разкрива най-вече чрез мимолетни сцени. Време, сгъстено до откъслечни мигове.
	Понякога те са пръснати нарядко — като зимата и как се учела да шофира. Или септември и дългите часове край пианото. Цял ноември с нескопосните му опити да си изкълчи езика с родния й език, а после — периодът от декември до февруари, и дори до април, и гостуването им, поне няколко пъти, в града, в който Майкъл бил израсъл, с неизбежната му пот и знойните талази.
	Промеждутъкът, разбира се, бил запълнен с ходене на кино (изобщо не гледал кога и дали се смее Пенелъпи) и новооткритата й страст към видеото — вероятно най-големия й учител. Обичала да записва филмите, които давали по телевизията, за да упражнява английския си: цял каталог със заглавия от осемдесетте — от „Извънземното“, през „Далеч от Африка“ и „Амадеус“, та до „Фатално привличане“.
	Разбира се, неизменното присъствие: „Илиадата“ и „Одисеята“. Мачовете по крикет по телевизията (Нима наистина било възможно да се играят по цели пет дни?). И соленият вкус на безбройните разходки с корабче по искрящите води, осеяни с бели зайчета от морска пяна.
	Понякога у Пенелъпи се завихряла попътната струя на съмнението — в моментите, когато виждала как Майкъл изчезва в онова неприкосновено кътче дълбоко в себе си. Отново вътрешното пространство на не-Аби, пейзаж едновременно безбрежен и ялов. Застанала до него, тя викала името му:
	— Майкъл. Майкъл?
	Той се стряскал:
	— Какво има?
	Достигали до самите граници на гнева и запъвали нозе в опората на дребното раздразнение, ясно усещайки колко скоро то можело да се задълбочи. Но тъкмо когато си мислела, че Майкъл ще й каже: „Повече не идвай, не ми се обаждай“, дланта му лягала върху ръката й. С изтъркулването на месеците страховете й се уталожили.


	Понякога обаче моментите се разтягат.
	Замръзват и се раздиплят в цялата си детайлност.
	За Клей такива бяха епизодите, които Пени му бе разказала през последните месеци от живота си, по времето, когато се усещаше замаяна и прегряла от морфина и изпитваше отчаяна нужда да предаде всичко съвсем достоверно. Най-запомнящи се бяха два такива момента, и двата, развиващи се вечерно време, през интервал от точно дванайсет месеца.
	Пенелъпи ги виждаше като заглавия:
	„Нощта, в която той най-сетне ми показа“.
	И „Изрисуваното пиано“.


	Денят и в двата случая е 23 декември, навечерието на Бъдни вечер.
	Първата година двамата вечеряли в кухнята на Майкъл и щом приключили, той й казал:
	— Ела, ще ти покажа.
	Завел я в гаража.
	Странно, но през всичките месеци, откакто се познавали, никога не била стъпвала вътре. Вместо да минат през страничния вход, той вдигнал голямата ролетна врата. Грохот като от преминаващ влак.
	Когато запалил осветлението и отмахнал завесата от чаршафи, Пени останала поразена — защото сред разлетелите се валма прахоляк пред нея се открили безброй платна, опънати върху дървени рамки. Някои били огромни. Някои — колкото скицник. На всяко едно била изобразена Аби, понякога като жена, понякога като момиче. На едни била дяволита, на други — сдържана. Често косите й се спускали чак до кръста. Понякога били късо подстригани, а тя държала пресушените им водопади в ръцете си. Винаги обаче вдъхвала усещането, че самата тя е жизнена сила, и почти неотклонно държала наблюдателя във властта си. Пенелъпи осъзнала, че всеки, който погледнел тези картини, щял да прозре, че чувствата на художника са били много по-силни, отколкото разкривали портретите. Усещането струяло от всеки положен и от всеки спестен щрих. От прецизността, с която платното било опънато върху рамката; от неизправените грешки — като дирята покапала бледоморава боя върху глезена й или ухото, плаващо на милиметър от лицето й.
	Съвършенството било без значение.
	Всичко било точно каквото трябвало да е.
	Съзерцавайки една от картините, най-голямата, на която Аби стояла с нозе, потънали в пясъка, Пени изпитала усещането, че би могла да я помоли за обувките, протегнати напред в щедро разтворената й длан. През цялото време, докато изучавала портретите, Майкъл седял до зеещата врата, облегнал гръб на стената, и когато им се нагледала, тя се приближила и се настанила до него. Коленете и лактите им се докосвали.
	— Аби Дънбар? — попитала Пенелъпи.
	Майкъл кимнал.
	— По баща Хенли, а понастоящем — нямам представа.
	Тя почувствала как сърцето й запърхва учестено в гърлото. Бавно го въдворила на мястото му.
	— Аз… — Той за малко да се спре. — Съжалявам, че не ти показах по-рано.
	— Значи можеш да рисуваш?
	— Можех. Вече не.
	Отначало Пенелъпи започнала да разсъждава какво да мисли за всичко видяно и как да постъпи, но после решително се отказала от това. Не го попитала дали би я нарисувал; не, нямало да се съревновава с онази жена. Вместо това докоснала косата му. Прокарала пръсти през нея и казала:
	— Тогава просто не ме рисувай. — С усилие на волята тя намерила смелост да продължи: — Прави други неща…
	За Клей този спомен бе особено скъп, защото на Пени не й бе никак леко да му разкаже всичко, което последвало (но пък смъртта е мотиватор и половина): как Майкъл станал и я последвал, как тя го отвела до мястото, на което стоял, когато Аби го изоставила — същото място, на което дълго лежал напълно съсипан.
	— Казах му — беше разказала тя на момчето; по онова време вече представляваше покъртителна гледка. — Казах му: „Покажи ми точното място, на което си стоял“ — и той ми го посочи веднага.
	Да, застанали на същото онова място и дълго време вземали един от друг и си давали, агонизирали и се съпротивлявали, докато всичко нежелано било прокудено. Той долавял дъха й, стоновете й и пълноводието на взаимното им сливане. Продължили дотогава, докато било нужно, а в промеждутъците лежали и разговаряли. Често Пенелъпи започвала първа. Казала му, че като малка се чувствала самотна и искала да има поне пет деца, а Майкъл охотно приел. Дори се пошегувал: „Боже, дано всичките да не са момчета!“. Трябвало е да внимава повече с приказките.
	— Ще се оженим.
	Това бил той — думите сами се изплъзнали от устата му. И двамата били ожулени и изпонатъртени — ръцете, коленете, лопатките им.
	Майкъл подел отново:
	— Ще намеря начин да ти предложа. Може би по това време догодина.
	Пени се поразмърдала изпод него, здраво прилепена към тялото му.
	— Разбира се — казала тя — добре. — Целунала го и го привлякла към себе си. А после последно, едва промълвено: — Още веднъж.


	Следващата година бил ред на второто заглавие.
	_Изрисуваното пиано._
	23 декември.
	Било понеделник вечер и светлината навън добивала ален цвят.
	Откъм съседските хлапета, които играели хандбал, се носела глъч.
	Пенелъпи току-що била минала покрай тях.
	В понеделник винаги се прибирала по това време, малко след осем и трийсет, след като приключела с чистенето в една адвокатска кантора, и тази вечер тя направила същото, каквото и всеки друг път.
	Оставила чантата си до вратата.
	Приближила се до пианото и седнала пред него, но този път доловила нещо различно. Отворила капака и видяла думите, които били изписани върху клавишите, буква по буква, простичко, но изящно:
C>
	|П|Е|Н|Е|Л|Ъ|П|И| |Л|Е|С|Ч|У|Ш|К|О|
	|М|О|Л|Я| |Т|Е| |О|М|Ъ|Ж|И| |С|Е| |3|А| |М|Е|Н|
C$
	Не бил забравил.
	Не бил забравил… и тя покрила устата си с длан, усмихвала се, очите й блестели и докато стояла нерешително над буквите, всички съмнения били изтласкани надалеч и дори, поне засега, напълно разсеяни. Не й се искало да обезпокои думите или да размаже боята. Нищо, че била изсъхнала преди часове.
	Скоро обаче събрала кураж.
	Съвсем леко оставила пръстите си да легнат върху клавишите в средата на МОЛЯ ТЕ ОМЪЖИ СЕ…
	Извърнала се през рамо и извикала.
	— Майкъл?
	Когато не последвал отговор, тя отново излязла навън. Момчетата вече ги нямало, били останали само градът, аленият въздух и „Пепър стрийт“.
	Той седял сам на стъпалата пред къщата си.


	По-късно, много по-късно, докато Майкъл Дънбар спял в единичното легло в апартамента й, което двамата често делели, Пени влязла обратно в тъмната дневна.
	Запалила лампата.
	Намалила светлината до приглушен полумрак и седнала на столчето пред пианото. Ръцете й бавно се плъзнали към горните октави и засвирили. Нежно, ала ясно и звънко, Пенелъпи започнала да натиска клавишите, по които по-рано вечерта самата тя също рисувала с остатъка от боята.
	Изсвирила нотите за |Д|А|.


>>	Момчето, което изскочи от фурната

	— Не мога да повярвам на очите си. Мислех, че сигурно едва си започнал.
	Това заяви Майкъл Дънбар, когато видя огромния изкоп, направен от Клей със собствени сили за по-малко от седмица. Би трябвало да си познава стоката по-добре.
	— Как си го направил, копал си ден и нощ?
	Клей сведе очи.
	— Поспивах от време на време.
	— Гушнал лопатата ли?
	Момчето вдигна поглед и точно в този миг Убиеца забеляза ръцете му.
	— Господи…
	Когато по-късно ми бе разказал за малкото си градско приключение, Клей бе наблегнал повече на последствията, отколкото на самото него. Умирал поне да зърне „Арчър стрийт“ и Окраището, но, разбира се, не можел — по две причини.
	Първо, не бил във форма да се изправи срещу мен.
	И второ, да се върне вкъщи, без да се изправи срещу мен, му се струвало нечестно.
	Не, след посещението на гробището хванал обратния влак за Силвър и прекарал последвалите дни във възстановяване. Нямало място по тялото му, което да не го боляло. Покритите с пришки ръце го измъчвали най-много, но нищо не можел да направи, освен да спи или да лежи буден в леглото и да чака.


	Малко преди това Убиеца бе спрял колата от другата страна на реката, под дърветата.
	Спусна се надолу и застана на дъното на изкопания ров.
	И двете му стени представляваха талази от камънак и могили пръст.
	Погледа изкопа, клатейки невярващо глава, а после вдигна очи напред към къщата.
	Малко по-късно откри Клей в кухнята и стори нещо, което накара момчето да рухне. Въздъхна, раменете му се прегърбиха и пак заклати глава в нещо средно между потрес и пълно смайване. Най-накрая намери думи:
	— Трябва да ти се признае, хлапе — куражлия си.
	И в този миг Клей вече не бе в състояние да ги спре.
	Думите.
	На няколко пъти те секваха и бликваха и изведнъж посред кухнята изникна Рори, сякаш бе изскочил от фурната право от легендарния тристотен метър на „Бърнбъро Парк“.
	Трябва да ти се признае, хлапе…
	Същите думи му беше казал и той.
	И сега у Клей нещо се беше отприщило.
	Втурна се по коридора, влетя в банята, свлече се на пода и седна. В бързината бе захлопнал вратата зад себе си. И тогава:
	— Клей? Клей, добре ли си?
	Това прекъсване беше като ехо, сякаш се намираше под вода и някой го викаше — и Клей изскочи на повърхността, борейки се да си поеме дъх.


>>	Булката със счупения нос

	Като за сватба нямало кой знае какви приготовления, така че денят наближавал бързо. В един момент Майкъл започнал да се чуди какво да прави с картините — портретите на Аби — да ги пази ли, да ги унищожи ли, или да ги изхвърли. В началото Пенелъпи била категорична.
	— Задръж ги — казала тя — или ги продай. Не заслужават да бъдат унищожени. — Спокойно се пресегнала и докоснала едно от платната. — Погледни я, толкова е красива.
	И тъкмо в този миг, не щеш ли, го почувствала: трепването на някакво пламъче, ревност.
	Защо не мога да съм такава, запитала се тя и отново се замислила за онази обширна и далечна територия, из която понякога се изгубвал Майкъл, въпреки че стоял до нея. В такива моменти отчаяно й се искало да е нещо повече, да е по-добра от Аби, но картините били живото доказателство: всичко се измервало с нея.
	Изпитала искрено облекчение, когато ги продали.
	Изложили едно от по-големите платна на кръговото кръстовище близо до „Пепър стрийт“ заедно с табела за предстоящата разпродажба и датата — и още същата вечер някой го бил задигнал. В уречения ден всичко приключило за има-няма един час — картините вървели като топъл хляб, понеже хората ги харесвали — и Аби, и самата Пени.
	— Би трябвало да рисуваш тази тук — подхвърляли много от купувачите и посочвали към бъдещата младоженка, а Майкъл само се усмихвал и отговарял:
	— Тази е далеч по-добра в живота от другата.

	* * *

	Следващият препъникамък бил добре познатият късмет на Пенелъпи.
	И не е въпросът в случилото се — грешката била изцяло в собствената й преценка — а че трябвало да се случи тъкмо тогава, на сутринта в деня преди сватбата. Предприела завой от „Лаудър стрийт“ по „Парамата Роуд“. Била с неговия седан.
	По време на живота си в Източния блок тя никога не била шофирала, но погледът й все още бил свикнал да се обръща първо в тази посока. Тук положила изпитите, издържала ги относително уверено и често карала колата на Майкъл. Досега никога не била имала проблеми, но в този ден това било без значение. Направила идеален десен завой в насрещното платно.
	На задната седалка, скромна и ефирна, лежала булчинската рокля, която току-що била взела за сватбата, а самият автомобил бил смачкан отстрани, сякаш някакъв демон си бил отхапал парче от него. Пенелъпи се отървала с пукнати ребра. Носът й бил сплескан и счупен — лицето й се забило в таблото.
	Мъжът от другата кола започнал да ругае, но млъкнал, като видял кръвта.
	Тя се извинила на два различни езика.


	Пристигнала полицията и останалите аварийни екипи, които известно време преговаряли, потели се и пушели. След като дошла и линейката, направили всичко възможно да я убедят да отиде в болница, но казали, че не могат да я накарат насила.
	Пени настоявала, че е добре.
	Върху предницата й имало причудлива разлата рисунка. Продълговата фреска от кръв.
	Не, щяла да иде при кварталния лекар, решение, с което всички се съгласили — явно била по-жилава, отколкото можело да се съди по вида й.
	Служителите на реда се пошегували, че я арестуват, и без повече инциденти я откарали до дома. По-младият от двамата, онзи, който дъвчел ментова дъвка, дори бил така добър да се погрижи за роклята.
	Внимателно я поставил да легне в багажника.

	* * *

	Знаела какво трябва да стори, щом се прибере.
	Да се измие.
	Да си направи чай.
	Да се обади на Майкъл и на застрахователната компания.
	Както можете да се досетите, нито едно от тези неща не било първото, което сторила.
	Не, събрала колкото сили й били останали, разстлала роклята върху дивана и седнала пред пианото, изпълнена с униние, което скоро прераснало в дълбока покруса. Изсвирила „Лунната соната“ до половината, без изобщо да вижда нотите.


	Час по-късно, вече в лекарския кабинет, Пени дори не извикала въпреки болката.
	Майкъл я държал за ръка, докато внимателно намествали ребрата и изправяли носа й.
	Позволила си само простенване и преглъщане.
	На излизане обаче краката й се подкосили и трябвало да легне на пода в чакалнята.
	Хората проточвали вратове да видят какво става.
	Докато й помагал да се изправи, Майкъл мярнал в ъгъла обичайния реквизит от детски играчки, но бързо ги отпъдил от съзнанието си. Взел я на ръце и я понесъл навън.


	Когато се прибрали, Пени легнала с глава в скута му на стария протъркан диван. Помолила го да й почете от „Илиадата“ и Майкъл бил застигнат от истинско прозрение, защото — вместо да си каже очевидното като например: „Аз не съм отдавна изгубеният ти баща“ — нишката на мисълта му се размотала като кълбо отвъд привидностите и той осъзнал и приел една нова истина. Обичал я повече от Микеланджело и Аби Хенли накуп.
	Избърсал сълзата от бузата й.
	По напуканите й устни имало засъхнала кръв.
	Взел книгата и започнал да й чете, а тя си поплакала и заспала, въпреки че още й течала кръв…
	На страниците оживели бързоногият Ахил, находчивият Одисей и цялата плеяда богове и герои. На Майкъл особено му се нравели Хектор, върлият причинител на бягство — известен и като конеукротителя Хектор — и Диомед, синът Тидеев.
	Останал така до нея през цялата нощ.
	Прелиствал страница след страница и четял без умора.

	* * *

	Настъпил новият ден, денят на сватбата, която минала точно по план.
	17 февруари.
	Тържеството било скромно.
	Неколцина приятели работници от страната на Майкъл.
	Групичката чистачки — от страната на Пени.
	Адел Дънбар също присъствала заедно със стария Уайнраух, който предложил на булката противовъзпалителни. За щастие отокът бил спаднал, макар че от време на време кръвта отново шурвала, а насиненото око личало и под грима, колкото и да се мъчили да го замаскират.
	Църквата също била малка, но напомняла на пещера. Била сумрачна, със стъклописи по прозорците — изтерзан пъстроцветен Христос. Свещеникът бил висок и оплешивяващ. Засмял се, когато Майкъл се навел към нея и казал: „Виждаш ли? И автомобилната катастрофа не можа да те отърве от ярема“. Но физиономията му добила дълбоко печален вид, когато първата капка кръв се плъзнала по роклята и започнала да набъбва, сякаш платът бил лакмусова хартийка.
	От всички страни се завтекли хора да й помогнат, а Пени подсмърчала през усмивка. Взела кърпичката, която Майкъл й подал, и му казала:
	— Вземаш си булка със счупен нос.
	— Добро момче — рекъл проповедникът, когато кръвта била усмирена, и колебливо продължил церемонията, а пъстроцветният Христос наблюдавал отгоре как ги обявяват за Майкъл и Пенелъпи Дънбар.
	Както повечето двойки, те се обърнали и се усмихнали на присъстващите.
	Разписали нужните документи.
	Преминали през средата на църквата и се озовали при дверите, които били широко отворени, а отвъд тях се леела нажежена до бяло светлина — и когато се замисля за това, отново виждам онази примамка: прелетното щастие, което държат в ръцете си. Вдъхнали му били живот в шепите си.
	От историята им, преди да се родим, остават още две глави.


>>	Войната на розите

	Времето продължи своя ход.
	Изминаха няколко седмици, близо месец, изпълнени с най-различни занимания.
	Започнаха, както и трябваше, с най-трудното. Изгребването на пръстта от коритото.
	Работеха от зори до здрач и се молеха за суша, защото дъждът щеше да обезсмисли целия този труд. Ако Аману потечеше отново, особено ако придойдеше буйно, щеше да затлачи дъното с тиня и почва.
	Вечер сядаха в кухнята или на самия ръб на дивана пред малката масичка и внимателно проектираха кръжилото. С общи усилия изработиха два отделни модела — един на кофража и един на самия мост. Майкъл Дънбар притежаваше математически нюх и методичност, които му помагаха при изчисляването на ъгъла на скосяване на камъните. Обясняваше на момчето за траекторията на дъгите и че всеки блок трябва да е идеално оформен. На Клей му прилошаваше само като си помислеше за вусоарите — дори не беше сигурен дали слага правилно ударението на думата.
	Грохнал както физически, така и умствено, той тръгваше като сомнамбул към спалнята, където продължаваше да чете. Обичаше да разглежда предметите в сандъчето. И само веднъж щракна пламъчето на запалката.
	Тъгуваше за всички у дома — все повече и повече с минаването на седмиците. И така до деня, когато в пощенската кутия пристигна плик. В него имаше две писма, и двете написани на ръка.
	Едно от Хенри.
	Едно от Кери.
	Това беше събитие, което бе очаквал още от първия ден на пристигането си, но сега си наложи да не ги чете веднага. Изкачи се нагоре по руслото до канарите и речните евкалипти и седна под шарената сянка.
	Извади ги в реда, в който ги бе намерил в плика.
C>
	Здрасти, Клей,
	Благодаря ти за писмото отпреди няколко седмици. Поизчаках, преди да го покажа на останалите, не ме питай защо. Липсваш ни, сам знаеш. Не споделяш нищо по същество, но ни липсваш. Керемидите на покрива вероятно го понасят най-тежко, бих казал. Е, и аз, в съботите… Водя със себе си на разпродажбите Томи, но от това хлапе има полза колкото от цици на бик. Няма какво да ти разправям.
	Можеш поне да се прибереш да ни видиш. Просто първо трябва да се оправиш с… нали знаеш. По дяволите, колко време отнема да се построи един мост?
	Искрено твой,
@	Хенри Дънбар
	П. П. Мога ли да те помоля за нещо? Когато решиш да се връщаш, обади се и ми кажи по кое време ще пристигнеш у дома. Най-добре е всички да сме се прибрали.
	За всеки случай.
C$
	Докато четеше, Клей изпита огромна признателност за това типично хенриевско писмо. Щуротиите на брат му край нямаха, но дори и те му липсваха. А и Хенри бе рядко доблестен. Другите често забравяха това и виждаха у него само корист и сребролюбие. Но човек винаги даваше повече от себе си, когато той бе наблизо.
	Следващите редове бяха от Томи и ясно се виждаше, че и той, и Рори трябва да са били помолени да напишат нещо. Или по-вероятно — заставени. Пръв беше Томи:
C>
	Здрасти, Клей,
	Нямам какво да ти кажа, освен че на Ахил много му липсваш. Хенри ми помага да му проверявам копитата — ЕТО НА ТОВА казвам аз БЕЗПОЛЕЗЕН!!!!!!
	(И на мен също ми липсваш.)
C$
	След това Рори:
C>
	Ей, Клей — идвай си, за бога. Липсват ми зъдушевните ни раздумки.
	Ха!
	Помисли си, че не знам как се пише „задушевен“, а?
	Хей, я ми направи една услуга. Дай една прегръдка на стария от мен.
	Бъзикам се — сритай го в топките, чу ли? Ама здраво.
	Кажи му: ТОВА ТИ Е ОТ ШИБАНИЯ РОРИ!
	Хайде, идвай си.
C$
	Беше толкова странно. Томи бе задал тона великолепно, но както обикновено не друг, а Рори беше успял да го стисне за гърлото — да го накара да почувства цялата сериозност на положението. Може би се получаваше така, понеже брат му беше от хората, които не желаят да се привързват към нищо и никого, то при все това обичаше него, Клей, и му го показваше по най-изчанчени начини.
C>
	Скъпи Клей,
	Как да ти разкажа в едно кратко писмо колко ми липсваш и какво е чувството да седя на Окраището в събота вечер и да си представям, че и ти си до мен? Изобщо не лягам на матрака. Нищо не правя. Просто отивам с надеждата да се появиш, но ти не идваш и аз добре знам защо. Сигурно така трябва да бъде.
	Странно е, понеже последните няколко седмици бяха най-прекрасните в целия ми живот, направо не мога да ти опиша.
	Миналата седмица беше първото ми състезание. Можеш ли да повярваш??? Участвах в сряда, яздих един кон на име Войната на Розите — старичък, средна работа, вписаха го, колкото да запълнят бройката, а пък на мен не ми се наложи дори да го докосвам с камшика, само му говорех и го пришпорвах с поводи и пети и представи си — финишира трети. Трети!!! По дяволите! Майка ми дойде на хиподрума за пръв път от години. Екипът ми беше в черно, бяло и синьо. Всичко ще ти разкажа, като се върнеш, дори и за малко да е. Следващата седмица пак ще участвам…
	Господи, покрай всичко това даже не се сетих да те питам. Ти как си? Липсва ми да те виждам седнал горе на покрива.
	И последно, довърших „Каменоделецът“. Разбирам защо ти е толкова любима. Създал е толкова много великолепни неща. Надявам се и ти да направиш нещо велико там. Ще успееш. Трябва. Ще успееш.
	Доскоро, надявам се. Ще се видим на Окраището.
	Ще ти покажа и цифри.
	Обещавам.
	С обич,
@	Кери
C$
	Е, какво бихте сторили?
	Какво бихте казали?
	Там горе, далеч, седнал на брега на реката, Клей чете и препрочита двете писма много пъти и разбра.
	След дълги изчисления успя да пресметне, че е отсъствал от вкъщи седемдесет и шест дни и че макар бъдещето му да бе свързано с Аману, беше време да си дойде и да се изправи срещу мен.


>>	Къщата на „Арчър стрийт“ номер 18

	След като Майкъл Дънбар се оженил за Булката със счупения нос, първата им работа била да изтикат пианото нагоре до „Пепър стрийт“ номер трийсет и седем. За целта се наложило да прибегнат до помощта на шестима по-яки съседи и — за разлика от предния път — каса бира. (И те като хлапетата от „Бърнбъро“ били на принципа: като ще е бира, да е студена.) Избутали пианото откъм гърба на къщата, където нямало стълби за изкачване.
	— Всъщност май трябва да звъннем на онези хамали — казал Майкъл по-късно. Бил облегнал ръка на горния капак на пианото, сякаш двамата с него били стари приятели. — В крайна сметка знаят адреса.
	Пени Дънбар само се усмихнала.
	Едната й длан била положена върху инструмента.
	Другата — върху него.


	Няколко години по-късно се преместили и оттам — купили си къща, в която направо се влюбили. Намирала се не много далеч, в квартал, известен с хиподрумите си, а най-близката конна писта била кажи-речи в задния двор.
	Огледът бил в събота сутрин.
	Адресът: „Арчър стрийт“ 18.
	Брокерът ги очаквал в къщата. Попитал ги за имената им. Както изглеждало, в този ден нямало заявен интерес от други купувачи.
	Що се отнася до самата къща, тя имала коридор и кухня, три спални, малка баня и продълговат заден двор със стар сушилник тип „чадър“ и щом я зърнали, двамата начаса си представили: деца, поляна, градина и изблици на детски безпорядък. По собствените им виждания — същински рай, а само след малко съвсем щели да си изгубят ума.
	Както си стояла с ръка около стълба на сушилника и поглед, отправен към облаците над главата й, Пени доловила някакъв звук. Извърнала се към брокера.
	— Извинете, какъв беше този шум? — попитала го тя.
	— Моля?
	Това бил моментът, от който агентът се боял, тъй като предстоящото разкритие най-вероятно било причината останалите двойки, видели имота, да се откажат — въпреки че допреди това сигурно таели подобни надежди за бъдещия си живот тук като тези двамата. Навярно в представите си също виждали засмени хлапета, които влачели кукли през тревата и пръстта или играели футбол и се карали кой и дали използва нечестни тактики.
	— Не го ли чувате? — настойчиво попитала тя.
	Брокерът пооправил вратовръзката си.
	— О, това ли?


	Предната вечер, докато проверявали адреса в указателя, видели, че в съседство има терен, обозначен като Окраището. Сега Пени била убедена, че иззад къщата се дочува приближаващо чаткане на копита и разгадала придружаващия го мирис — на животни, слама и коне.
	Агентът се опитал да ги подкара обратно към къщата.
	Не се получило.
	Пени тръгнала към тропота, който долитал откъм оградата.
	— Хей, Майкъл? — казала тя. — Ще ме повдигнеш ли?
	Той прекосил двора и се приближил до нея.
	Ръцете му и тънките й като клечки бедра.


	Когато надзърнала от другата страна, тя видяла конюшнята и пистата.
	Зад оградата вървял тесен път, който завивал покрай двора. Единствената къща в съседство била домът на госпожа Чилман. Оттатък алеята се забелязвали тревна площ, полегнал върху склона строеж и задължителната бяла ограда около спортното съоръжение — отдалеч изглеждала като направена от клечки за зъби.
	По този път в момента минавали гледачи, които водели подопечните си коне от пистата към конюшнята, и повечето от тях дори не я забелязали. Неколцина й кимнали мимоходом. Минута-две по-късно се появил възрастен гледач, зад когото вървял последният кон, и когато животното облягало главата си върху него, той го отпъждал с рязко тръсване на раменете. Тъкмо преди да я забележи, мъжът шляпнал коня леко по муцуната.
	— Хайде — казал — излизай.
	Пени, разбира се, се усмихнала при тази сцена.
	— Ехо? — Тя прочистила гърлото си. — … Здравейте?
	Конят я съзрял незабавно, но гледачът се бил отнесъл.
	— Какво? Кой е там?
	— Тук горе.
	— Господи, миличка, удар ли искаш да получа!
	Имал набито телосложение, къдрава коса и овлажнено лице и очи. Сега конят го задърпал към Пени. С изключение на бялата мълния, която се спускала надолу от ушите до носа му, целият бил с цвят на махагон. Гледачът видял, че няма смисъл да се мъчи да го обуздае.
	— Добре, добре, отиваме. Давай, миличка.
	— Наистина ли?
	— Давай, потупай го, така и така е най-големият лигльо в конюшнята.
	Преди да го стори, Пени проверила дали Майкъл е добре и да си кажем правичката, не че не била лека, но не била чак безтегловна и ръцете му започвали да треперят. Тя отпуснала длан върху лисината* на коня, попипала великолепната бяла грапавина и не могла да сдържи насладата си. Взряла се в любопитните му очи. „Захарче? Да ти се намира захарче?“
	[* Широко бяло петно от челото към носа на коня. — Б.пр.]
	— Как се казва?
	— Ами, състезателното му име е Гордостта на града. — Сега той самият потупал коня по гърдите. — В конюшнята е по-известен като Лакомника, да се неначуди човек защо ли.
	— Бърз ли е?
	Мъжът се изсмял:
	— Май наистина си нова тук, а? Конете от тази конюшня за нищо не стават.
	Но въпреки всичко Пенелъпи била омагьосана. Когато конят започнал да я побутва с глава, просейки си по-груби ласки, тя се засмяла.
	— Здравей, Лакомнико.
	— Ето, дай му малко. — И той й връчил няколко поомърляни кубчета захар. — Да яде. И бездруго е пълна скръб.
	Изпод нея Майкъл Дънбар си мислел за ръцете си и колко ли още щели да я издържат.
	Брокерът пък си мислел: ПРОДАДЕНО.


>>	Саморазправа по братски

	Сега беше ред на Клей да остави баща ни в компанията на къщата и Аману.
	Изправи се над него до дивана във все още тъмното утро. Пришките по ръцете му бяха заздравели до белези.
	— Заминавам за малко.
	Убиеца се събуди.
	— Но ще се върна.


	За щастие Силвър се намираше на главна железопътна линия — два пъти дневно през него минаваха влакове във всяка посока. Клей хвана този в 8:07 ч.
	На гарата се сети за нещо.
	Онзи пръв следобед, когато пристигна.
	Заслуша се.
	Земята около него все така пееше.
	Вече във влака, отначало се опита да почете, ала в стомаха му бе заседнало кълбо от нерви, които сега се обтягаха. Като хлапе, навиващо пружината на играчка.
	Най-накрая остави книгата.
	Нямаше смисъл да се мъчи.
	Каквото и да четеше, единственото, което виждаше, бяха лицето и юмруците ми и изпъкналата вена на шията ми.


	Когато пристигна в града късно следобед, първата му работа още на гарата бе да се обади по телефона. Будка близо до четвърти перон.
	— Ало, тук е Хенри, кой се обажда? — Клей разбра, че Хенри е някъде навън — по непосредствената близост на шума от автомобилно движение. — Ало?
	— И аз съм тук, Хенри.
	— Клей? — Гласът долетя по-напрегнат, по-бърз от стягането на дланта около слушалката отсреща. — Вкъщи ли си?
	— Не още. Довечера.
	— Кога? По кое време?
	— Не знам. Може би към седем. Може и по-късно.
	Това щеше да му осигури още два-три часа.
	— Хей, Клей?
	Клей зачака.
	— Късмет! Чу ли?
	— Благодаря. Ще се видим.
	Прищя му се да се върне сред евкалиптите.


	Отначало си мислеше да измине по-голямата част от пътя пеша, но в крайна сметка хвана железницата и автобуса. Когато слезе на „Посайдън Роуд“ — една спирка по-рано — градът вече навлизаше в мрака.
	Сега целият свят бе завит под облачно одеяло.
	Нещо като бакърено, преливащо в черно.
	Клей вървеше, поспираше се, заставаше облегнат на въздуха, сякаш чакаше той да го довърши, но това не се случи — и ето че някак по-бързо, отколкото се надяваше, се озова пред устието на „Арчър стрийт“.
	Изпълнен с облекчение, че най-сетне е пристигнал.
	И ужасен, че е тук.


	Във всяка къща светлините бяха запалени — обитателите се бяха прибрали у дома.
	Сякаш предвкусващи предстоящото представление, гълъбите долетяха из отникъде и се побиха в гъсти редици по жиците. Бяха накацали по телевизионните антени и дори — да пази бог! — по дърветата. Към тях се беше присламчил и самотен гарван — тлъстоперест и охранен — като гълъб, предрешен в шлифер.
	Не че успяваше да заблуди някого.

	* * *

	Нататък, към предния ни двор, един от малкото без ограда, без порта, само поляна — почистена от листа и прясно окосена.
	Верандата, покривът, мъждукането на един от моите филми.
	Странно, колата на Хенри я нямаше, но Клей не можеше да си позволи да се разсейва. Продължи бавно напред, а после:
	— Матю.
	Първия път просто го изрече, сякаш се стараеше гласът му да звучи непринудено и спокойно.
	Матю.
	Името ми.
	Само толкова.
	Малко по-високо от шепот.
	И отново напред: след още няколко крачки той усети тревната възглавница под краката си и се озова сред моравата с лице към вратата, сякаш очаквайки да се появя — само че това не се случи. Трябваше или да ме повика, или да продължи да стои така, и както веднага ще се изясни, бе избрал първото. С глас, който сякаш принадлежеше на някой друг, той изкрещя: „МАТЮЮЮ!“, и пусна на земята чантата, пълна с книги — четивата му.
	След секунди дочу раздвижване, разнесе се лаят на Роузи.
	Бях първият, който се появи на вратата.


	Застанах на верандата, облечен в дрехи почти като неговите, само тениската ми не беше бяла, а тъмносиня. Иначе — същите избелели джинси. Същите спортни обувки с тънки подметки. Гледах „Рейнман“, бяха минали три четвърти от филма.
	Клей — по дяволите, беше толкова хубаво да го видя… но не.
	Раменете ми се прегърбиха, само едва-едва — не можех да позволя да забележи нежеланието ми. Трябваше да изглеждам готов и уверен.
	— Клей.
	Това беше гласът от онази отдавнашна сутрин.
	Убиеца в джоба му.
	Когато Рори и Томи се появиха на верандата, почти благо им дадох знак да стоят настрана. Щом започнаха да спорят, вдигнах ръка. „Не.“
	Те се подчиниха, но Рори подметна нещо, което Клей не долови.
	— Ако прекалиш, ще се намеся, ясно?
	Шепнешком ли го беше казал?
	Или тонът му беше нормален, но Клей не го бе чул заради шума в ушите си?
	Затворих очи за момент и се устремих надясно и надолу по стъпалата. И не зная как е при другите братя, но при нас нямаше да има прелюдии. Това не бяха Клей и Убиеца, танцуващи един около друг като боксьори в първия рунд — това бях аз: хвърлих се насреща му почти тичешком и след секунди тялото му се сблъска със земята.
	О, съпротивляваше се и още как, съпротивляваше се до откат — сипеше удари, замахваше и падаше — защото в това нямаше грам граматика, нямаше нищо красиво. Можеше да тренира и да се калява в страдание колкото си иска, но това тук не беше тренировка в стил „Клей“, а животът според Матю, и аз го повалих още с първия удар. Нямаше други думи, освен онези вътре в мен:
	Той ни уби.
	Уби ни, Клей, да не би да не помниш?
	Нямахме си никого.
	Изостави ни.
	Каквото бяхме, мъртво е…
	Ала сега тези мисли не бяха мисли, а облаци, сипещи дъжд от юмруци и всеки от тях се стоварваше напълно заслужено.
	Не помниш ли?
	Не виждаш ли?
	А насреща ми — Клей.
	Вечно усмихващият се.
	Когато сега превъртам тази сцена в съзнанието си, след всичко, което той ми разказа впоследствие, ясно виждам какво си е мислел:
	Не знаеш всичко, Матю.
	Не знаеш.
	Трябваше да ти кажа…
	За сушилника.
	За щипките…
	Ала не можеше да каже нищо и дори не помнеше първото си падане, а само че се бе стоварил с такава сила, че бе оставил рана, белег в тревата — и светът бе изгубил спойка и смисъл. Хрумна му, че вали, но честно казано, беше си кръв. Кръв и болка, изправяне и поваляне, докато Рори не извика: „Достатъчно!“.
	И ето ме мен — с гърди, издути като ковашки мехове, закрещели за въздух.
	А ето го и Клей, свит на кълбо в тревата. После бавно се претъркулва с лице към небето. Колко небеса имаше всъщност? Онова, в което беше вперил поглед, се разпадаше на парчета и сякаш това призова птиците. Гълъбите. И гарвана. Влетяха в дробовете му и се събраха на ято. Хартиеният шум от пърхащи криле, бърз и великолепен.
	Следващият човек, когото Клей видя, бе момиче.
	То не каза нищо. Нито на мен, нито на него.
	Само коленичи и взе ръката му.
	Едва можа да изрече „Добре дошъл у дома“ и всъщност, за голямо изумление не друг, а той заговори пръв.
	Стоях на няколко метра вляво от тях.
	Юмруците ми бяха разтреперани и облени в кръв.
	Дишах, мъчейки се да не дишам.
	Целите ми ръце бяха плувнали в пот.
	Рори и Томи пазеха почетно разстояние малко по-назад. Клей вдигна поглед към момичето. Яснозелените очи. После каза през бавно разцъфтяващата си усмивка:
	— Войната на Розите?
	Видя как дълбоката й тревога отстъпва пред усмивката, широка и обнадеждена, като коне, препускащи по финалната права.
	— Добре ли е?
	— Струва ми се, че да.
	— Дай ми минутка и ще го внесем вътре.
	Клей с мъка долавяше думите, разменени в този кратък разговор, но знаеше, че това сме аз и Кери; скоро и останалите се приближиха. Роузи го облиза по лицето.
	— Роузи! — казах. — Изчезвай!
	Все така ни вест, ни кост от Хенри.


	Най-сетне на сцената излезе Рори.
	Нямаше как да не се намеси по някое време.
	Заяви на всички да се разкарат, по дяволите, вдигна Клей и го понесе. Тялото в ръцете му се изви като арка.
	— Ей, Матю — провикна се той — какво ще кажеш сега, а?… Виж как съм заякнал от тренировките с пощенските кутии! — После надолу към Клей, целия лице и кървища. — Как ти се струва задушевната ни среща? — И накрая най-щастливата му хрумка. — Ей, срита ли го в топките, както ти казах?
	— Два пъти. От първия не ми се получи.
	И там на стъпалата Рори се разтресе от смях, причинявайки болка на момчето в прегръдките си.
	Както бе планирано и обещано, бях го убил от бой.
	Само че, оставайки верен на думата си, Клей просто не бе умрял.
	И беше толкова хубаво отново да е един от братята Дънбар.


>>	П. M., змията и Муун

	Купили къщата, разбира се, и нещата започнали да се случват.
	Майкъл продължил да работи по строежите, с вечно набити с прах ръце, а Пени — да чисти чужди къщи и офиси и да учи английски — и така, докато моментът назрял. Започнала да се замисля за ново поприще, но се двоумяла между две различни области: първата — какво друго, ако не музика. Другата — английски като втори език.
	Може би решаваща роля изиграли спомените.
	Асфалтираният хангар.
	Жегата, стигаща от тавана до пода.
	— Паспорт?
	— _Przepraszam?_
	— О, боже…
	Избрала английския.
	Кандидатствала в университета, твърдо решена да продължи да чисти вечер — в една счетоводна фирма, в юридическата кантора — и един ден писмото, че е приета, пристигнало. Майкъл я заварил седнала до кухненската маса. Стоял недалеч от същото онова място, където много години по-късно едно муле с изучаващ поглед щеше да го приклещи и да го подложи на разпит.
	— Е?
	Седнал близо до нея.
	Загледал се в емблемата и бланката.
	Някои хора ознаменуват подобни събития с шампанско или вечеря в хубаво заведение, ала в този случай Пени сторила нещо различно: останала на мястото си, облегнала глава на рамото на Майкъл и прочела писмото още веднъж.


	И просто така времето продължило своя ход.
	Засадили растения в градината.
	Половината оцелели. Половината загинали.
	През ноември 1989 година гледали падането на Берлинската стена по телевизията.
	През процепите в оградата откъм задния двор често се мяркала конска плът, а и другите чудатости на квартала не били за пренебрегване — като това, че можело да се види как понякога следобед мъж или жена излиза на пътя и вдига знак „стоп“, за да спре движението, а отзад се задава гледач, повел поверения му кон — вероятно вписан за надбягванията на „Хенеси“ на следващия ден с мижав коефициент от рода на 10:1.
	Последната и най-важна особеност на района обаче още по онова време били изоставените терени — човек просто трябвало да е наясно къде да се оглежда за тях. В някои случаи, както знаем отлично, подобни места могат да бъдат натоварени с огромно значение и тъкмо едно такова се намирало недалеч от железопътната линия. Разбира се, Окраището и издъхващата писта на „Бърнбъро“ щяха да се превърнат във важна част от тази история, но и ролята на въпросното съоръжение бе не по-малко повратна.
	Така че, умолявам ви да го запомните.
	Всичко това бе свързано с мулето.


	Един ден, три години след постъпването на Пени в университета, телефонът в къщата на „Арчър стрийт“ 18 иззвънял: доктор Уайнраух.
	Адел.
	Била издъхнала на масата в трапезарията, най-вероятно късно през нощта, малко след като натракала на машината писмо до своя приятелка.
	— Изглежда го е довършила, свалила е очилата и просто е отпуснала глава до ремингтъна — казал той и в това имало нещо тъжно и болезнено, но същевременно и прекрасно.
	Последна, смъртоносна комбинация.
	Отривиста окончателна точка.
	Естествено, веднага заминали за Федъртън и Майкъл си дал сметка, че е късметлия в сравнение с Пенелъпи. В неговия случай поне имали възможността да застанат в църквата край ковчега, макар обилно да се обливали в пот. Могъл да се обърне към стария пенсиониран лекар, да забие поглед във вратовръзката, която висяла на шията му като отдавна повреден часовник.
	— Съжалявам, синко.
	— Съжалявам, докторе.
	По-късно, обратно в старата къща, те приседнали край масата, на която все още лежали очилата със сини рамки и пишещата машина. Известно време Майкъл се изкушавал да постави нов лист и да напечата няколко реда. Не го сторил обаче — просто стоял там и я гледал. Пенелъпи донесла чай, изпили го, обикаляли из града, а като се върнали, застанали в задния двор, до банксията.
	Когато го попитала дали ще вземе пишещата машина у дома с тях, Майкъл отговорил, че тя вече е намерила своя дом.
	— Сигурен ли си?
	— Сигурен съм. — И тогава си дал сметка за нещо. — Всъщност мисля, че знам точно какво да направя.
	Каквато и да била причината, усещал, че точно така трябва да стане. Отишъл в бараката, намерил същата онази стара лопата и изкопал още една яма — вляво от кучето и змията.
	После за последен път седнал пред пишещата машина.
	Намерил три рула полиетилен, здрав и гладък, и я опаковал така плътно, че буквите ясно се различавали — най-напред Q и W, после средната част на клавиатурата: F и G, H и J. И ето че там, в стария заден двор в този град в задния двор на света, Майкъл взел пишещата машина, положил я в ямата и я погребал в земята.
	П. М., змията и Муун.
	Това не го споменаваш в обявата за продажба на имота.


	След като се прибрали у дома, животът трябвало да продължи и точно така се случило. Майкъл оставал с нея до късно вечер, докато пишела и проверявала писмените си работи. Когато дошло време за практическия стаж, била разпределена в гимназия „Хайпърно“. Най-лошото училище в целия град.
	Първия ден се прибрала като пребита.
	— Изядоха ме жива.
	На втория ден било още по-зле.
	— Днес пък ме изплюха.
	Понякога, напълно изгубила контрол и над учениците, и над себе си, тя им се разкрещявала неистово, а хлапетата вече си представяли как я довършват. Един ден, на път да се пръсне от гняв, изревала: „ТИШИНА!“, след което промърморила на себе си: „Лайненца такива“, и класът избухнал в смях. Гаврите и забавленията на пубертетчетата.
	Фактите обаче, както добре знаем, сочеха, че колкото и тъничка, и болезнено крехка да изглеждаше, Пени Дънбар бе майстор в оцеляването напук на всичко. Нямала проблем да прекарва обедната почивка с цели класове — кралицата на скуката и задържането след часовете. Смазвала ги с организирано мълчание.
	В крайна сметка се оказало, че била първият кандидат от години, който издържал учителския стаж до края, и й предложили място на пълен ден.
	Пени напуснала работата си като чистачка.
	Колежките й я извели да полеят случая.
	На другия ден Майкъл седял заедно с нея до тоалетната чиния. В един момент я потъркал по гърба и й казал утешително:
	— Това ли са ти трофеите на свободата?
	Тя повърнала и прохлипала, но през смях.


	Един следобед в началото на следващата година, когато Майкъл дошъл да я вземе от работа, я заварил обкръжена от три огромни момчета — грамади от пот, прически и ръце. Тръгнал да слиза от колата, но тогава видял: държала томче на Омир и им четяла на глас, вероятно някоя от по-бруталните сцени, понеже младежите гримасничели и тържествували.
	Носела рокля с цвят на мента.
	Щом видяла, че Майкъл я чака, Пени захлопнала книгата, а момчетата се отдръпнали да й сторят път. „Довиждане, госпожице, довиждане, госпожице, довиждане, госпожице“ и тя се качила в колата.
	Това обаче не значи, че й било лесно — никак даже.
	Понякога, когато излизал за работа, Майкъл я чувал как се самонахъсва в банята — помагало й да издържи предстоящия ден. В такива случаи само я питал: „Този път кой е?“ — защото учителстването се било превърнало в занимания с най-коравите хлапета, в схватки един на един. Понякога й отнемало час, понякога няколко месеца, но винаги успявала да ги сломи. Част от тях дори я вземали под покровителството си. Ако някой решал да се държи зле с нея, го замъквали в тоалетните и натиквали главата му в писоарите. Не закачай Пени Дънбар.
	Наименованието на предмета й — английски като втори език — съдържало голяма доза ирония, защото за мнозинството от учениците й английският бил майчин език, само дето едва сричали — и тъкмо тези хлапета били най-гневните.
	Пени хващала всяко от тях и го настанявала до прозореца.
	Изваждала метронома, който си носела от вкъщи. Ученикът се вторачвал невярващо и питал:
	— Какво, по дяволите, е това?
	На което тя отговаряла твърдо:
	— Чети в такт с него.


	Рано или късно, нямало как да не се случи.
	След четири години преподаване в гимназията една вечер тя се прибрала у дома с тест за бременност и този път щяло да има празненство, само че не веднага, щели да почакат до събота.
	Междувременно на следващия ден двамата отишли на работа както обикновено.
	Майкъл изливал бетон на един обект.
	Казал на неколцина приятели на строежа — те спрели каквото вършели и му стиснали ръката.
	Пенелъпи била в „Хайпърно“ и вразумявала едно войнствено, но красиво момче.
	Четяла заедно с него, седнала до прозореца.
	Метрономът поцъквал в такт.
	В събота отишли в изискания ресторант в Операта и постояли най-горе, на стъпалата. Големият стар мост си висял както обикновено и фериботите пристигали на кея. По-късно следобед, когато си тръгвали, в пристанището бил акостирал кораб. Крайбрежната алея гъмжала от народ — фотоапарати и орляци засмени хора. До зданието със стъклени стени стояли те двамата — Майкъл и Пени Дънбар — а долу, в подножието на стълбите, се били появили пет момчета… и те слезли по стъпалата да ни приветстват.
	И тогава закрачихме всички заедно — през словесна и човешка навалица и отеклия от слънце град.
	А редом с нас бе поела смъртта.


>	Пета част
>	Градове + води + престъпници + сводове + истории

>>	Грандиозната поява

	Разбира се, в тази вечер на юмруци, перушина и братя нямаше как Хенри да не се появи на сцената с подобаващ блясък.
	Когато размишлявам за този епизод, виждам в него последния порив на колективното ни юношество. Тази вечер за всичко това, за Хенри и за нас щеше да настъпи онзи прелом, който Клей вече бе преживял, когато бе преминал за последен път по тунела на „Бърнбъро Парк“. През идните няколко дни, на приливи и отливи, щяхме да се вкопчваме в миналото в опит да го задържим, прощално кимване към последните остатъци от младостта и глупостта.
	Но нямаше как да го върнем назад или да си останем същите.


	А ето и какво се случи малко по-късно. Телевизорът работеше.
	След големи разправии „Рейнман“ беше сменен с филм, който Рори ми беше подарил за една Коледа. „Ергенско парти“. По собствените му думи, щом се налагаше да гледаме разни глупости от осемдесетте, поне да бяха най-доброто. Според Хенри пък това бе апогеят на Том Ханкс, преди да започне да се снима в боклуци и да печели златни глобуси и не знам още какво. Всичко беше проучил.
	Седяхме си, ние четиримата.
	Аз бях наложил ръцете си с лед.
	Рори и Томи се хилеха.
	Хектор се беше постлал в скута на Томи като одеяло на стоманени райета и пърпореше.
	Клей лежеше на дивана, гледаше филма мълчаливо и кротко кървеше.
	Точно беше започнала любимата сцена на Рори — когато бившият на главната героиня се сгромолясва дибидюс през покрива на колата — когато Хенри най-после се завърна.
	Най-напред се чу шум от стъпки.
	После — подрънкване на изпуснати ключове.
	После — влизане.
	И най-сетне, в светлината, нахлуваща през вратата на всекидневната, изгря окървавена ухилена физиономия.
	— Какво? — провикна се той. — Това някакъв майтап ли е, копелдаци такива? Гледате „Ергенско парти“ без мен?


	Отначало никой не го удостои с поглед.
	Всъщност Клей се опита, но не можа да помръдне.
	Останалите бяхме прекалено погълнати от суматохата на екрана.
	Едва след като въпросната сцена приключи, Рори забеляза как се е подредил Хенри, в резултат от което последваха няколко минути ругаене, слисано мълчание и богохулстване. Лично аз сложих финалния щрих с едно сочно, протяжно „И-сусе Христе…“.
	Хенри пък, самата невъзмутимост, се пльосна на дивана и погледна към Клей.
	— Съжалявам, че окъснях, хлапе.
	— Няма проблем.
	Та ето какъв бил планът на Хенри: да си дойде в горе-долу подобен вид малко преди Клей да пристигне, така че вниманието ми да бъде отвлечено. Проблемът се оказал в това, че на двете момчета от двустотния метър им трябвало доста повече време, отколкото си мислел — както и доста повече пиене — и естествено, накрая оставил колата на паркинга на „Бърнбъро“ и тръгнал да върви пеш. По това време обаче бил толкова пиян и смазан от бой, че почти се влачел до вкъщи — и действително, като погледна назад, това бе едно от най-идиотските и велики негови изпълнения. Беше го планирал и предизвикал, и цялото това усилие — заради Клей.
	Сега Хенри го заоглежда с известно задоволство.
	— Приятно ми е да те видя, все пак. Хубаво ли е пак да си у дома? Гледам, че Матю е опнал червения килим, да му се не види и якото копеле.
	— Всичко е наред, изпросих си го. — Сега Клей се извърна към него и се стъписа от вида му. Устните му особено, направо не бяха за гледане; скулите му също бяха здравата разкрасени. — За теб обаче не съм сигурен.
	— Ооо… — рече Хенри ведро — изпросих си го, старче, и още как.
	— И? — Това беше моя милост, възправен сред всекидневната. — Ще ни разкажеш ли какво, по дяволите, става тук?
	— Матю — въздъхна Хенри — прекъсваш ни филма. — Но отлично си даваше сметка за положението. След като се бе възползвал от услугите на Шуорц и Старки (а както се оказа — и от тези на момичето на Старки) да го направят на кайма, сега имаше реален шанс аз да довърша започнатото. — Е, господа — той се ухили и зъбите му приличаха повече на кости за бульон, целите в гъста алена пихтия — ако някой ден решите да се издокарате в този вид, имате нужда всичко на всичко от един русокос бойскаут с железни юмруци, бандитче с усмъртителен дъх и на последно място, но не и по значение, приятелката на втория, която удря по-здраво от двамата, взети заедно…
	Хенри се опита да продължи разказа си, но не му се удаде, понеже в следващите няколко секунди цялата всекидневна сякаш се люшна и изви глава към екрана, където веселбата съвсем изщуряваше. Накрая той стана и тръгна през стаята, изтрополи покрай мен, награби телевизора и го стовари на пода.
	— Мамка му! — изпищя Рори. — Ама той съсипва един от най-великите филми на всички времена! — В следващия миг той се хвърли в опит да задържи Хенри, но не успя да спаси настолните игри. Нито пък кафеза, който се сгромоляса с екот като от бурни аплодисменти на многохиляден стадион.


	Малко след това всички се озовахме наклякали около Хенри, който лежеше проснат на килима сред кръв и котешки косми. И кучешки косми. И, боже — косми от мулето ли бяха това?
	Беше изпаднал в несвяст.
	Когато дойде на себе си, най-напред разпозна Томи.
	— Младият Томи, а? Колекционерчето на домашни любимци… и Рори, Човека гюле на верига… а ти, ти сигурно си Матю, нали? Господин Благонадеждност. — И накрая, нежно: — Клейтън. Усмихващия се. Нямаше те години, цели години, човече!
	Добре де, схванахме му мисълта.
	Филмът продължаваше да върви на стоварилия се странично телевизор, кафезът се беше килнал на земята с изхвърчала вратичка — а по-наляво, близо до прозореца, сред цялата галимация лежеше прекатуреният аквариум. Чак сега забелязахме, че водата беше стигнала до краката ни.
	Хенри се загледа във филма, кривейки глава, за да вижда по-добре, докато всички останали наблюдавахме Т, който се измъкна от клетката, заклатушка се покрай златната рибка и се запъти право към отворената входна врата. Очевидно гълъбът беше наясно с нещата — в следващите няколко часа изобщо не му трябваше да се навърта наоколо… Пък и явно здравата му беше прекипяло. Пристъпваше и подпърхваше, пристъпваше и подпърхваше. Липсваше му само куфар. Веднъж даже се обърна назад:
	— Е, това беше — само дето не проговори възмутено птицата, накокошинвайки сиво-лилавата си перушина. — Вдигам се оттук, а пък на вас, банда — късмет и да ви вземат дяволите.
	Златната рибка, Агамемнон, се замята насам-натам, жадно пое глътка въздух, мислейки я за течност, и заподскача по килима. Някъде на този свят трябваше да има изобилие от вода и проклет да беше, ако не я откриеше.


>>	Да отраснеш като Дънбар

	Ето ги и тях някъде далеч в ширналото се далеч напред бъдеще.
	Своенравната птица.
	Рибката акробат.
	Двете окървавени момчета.
	Но нека се върнем към Клей и предисторията му.
	Какво може да се каже за него?
	Как бе започнал животът му — като момче, син и член на семейство Дънбар?
	Всъщност всичко беше доста просто, но в него бе побрано много.
	Някога, в пълноводните води на Дънбаровото минало, се бяхме появили ние, петимата братя, но четвъртият между нас бе най-добрият, момче с многобройни качества.
	И все пак как Клей се бе превърнал в Клей?


	В началото на бял свят се бяхме появили всички ние — парченца, разказващи цялото — и баща ни бе помагал при всяко от ражданията: бил първият, който ни поемал на ръце. Както Пенелъпи обичаше да разказва, и петте пъти той стоял там, край леглото й, напълно осъзнаващ случващото се, и ридаел, грейнал от щастие. Нито веднъж не трепнал при вида на плисналата пихтия и късовете, приличащи на обгоряла плът, докато тя самата усещала как стаята започва да кръжи наоколо. За Пенелъпи това значело всичко.
	Когато раждането приключело, изпадала в унес.
	Сърцето й пърхало върху устните.


	Било странно, обичаха да ни разказват те, как още при появата на всеки от нас откривали у него по нещо, което ги очаровало. При мен били крачетата. Сбръчканите стъпалца на новородено. У Рори били топчестото носле и звуците, които издавал насън — наподобявали сумтенето на финалисти на световно първенство по борба, но поне били сигурни, че е жив.
	Хенри имал уши като хартия.
	Томи непрекъснато кихал.
	И разбира се, някъде помежду ни бе Клей.
	Момчето, което дошло на бял свят с усмивка на уста.
	Според историята, когато родилните й мъки започнали, те ни оставили — мен, Хенри и Рори — под грижите на госпожа Чилман и тръгнали за болницата. По пътя натам за малко да се наложи да спрат: Клей напирал да излиза. Както Пенелъпи щеше да му каже след време, светът имал отчаяна нужда от него, само че бе пропуснала да попита защо.
	Дали за да тъпче и унижава?
	Или за да обича и да върши велики дела?
	Дори и днес е трудно да се каже.


	Било утрин, лятна и натежала от влага, и когато се добрали до родилното, Пени крещяла от болка, но макар и с мъка, продължавала да върви, а главичката на Клей вече започвала да се подава. Не се родил, а се отпорил от тялото й, сякаш въздухът го бил изскубнал.
	Родилната зала била потънала в кръв.
	Била размазана по пода като след убийство.
	Момченцето лежало в душния въздух и се усмихвало с особена, тиха усмивка; съсиреното му в кръв личице не издавало и звук. Когато нищо неподозиращата сестра надникнала да го види; тя зяпнала и от устните й се отронило богохулство. По-точно, замръзнала на място и казала:
	— Исусе Христе.
	Отговорил не друг, а майка ни, все още напълно замаяна:
	— Дано да не е Той — казала тя, а баща ни продължавал да стои широко ухилен. — Добре знаем какво Му причинихме.


	Както вече казах, още от малък Клей бе най-добрият измежду всички ни.
	Специално за родителите ни, убеден съм, той беше най-необикновеното от децата им, понеже почти не се биеше, рядко плачеше и обожаваше да слуша всичко, за което говореха или му разказваха. Вечер след вечер, докато ние останалите си намирахме извинения, той помагаше с миенето на чиниите в замяна на още някоя история.
	— Ще ми разправиш ли пак за Виена и онези двуетажни легла? Или онази история? — питаше той Пени. Лицето му бе забодено в чиниите от вечерята, сапунената пяна блестеше по палците му. — Ще ми разправиш ли за статуята на Сталин? А кой по-точно е Сталин?
	На Майкъл пък казваше:
	— Ще ми разкажеш ли за Муун, татко, и за змията?
	Докато ние останалите гледахме телевизия или се биехме в дневната или коридора, той беше вечното присъствие в кухнята.


	Разбира се, както си му е редът, родителите ни бяха и редактори.
	В разказите им се съдържаше _почти всичко_.
	Пени все още не му бе разказала колко дълго бяха прекарали на пода на онзи гараж, колко време се бяха бичували, взривявали и изгаряли, докато прогонят демоните на миналия живот. Майкъл не говореше за Аби Хенли, известна и като Аби Дънбар, а впоследствие Аби Нечия — си. Не му бе споменавал за погребението на старата П. М., за „Каменоделецът“ или за това колко много бе обичал да рисува. Все още не беше отворил дума за разбитото си някога сърце и какъв късмет можеше да се окаже това понякога.
	О, не, засега _почти истините_ стигаха.
	Беше напълно достатъчно Майкъл да му разкаже, че един ден, докато си бе стоял на верандата, отпред се бе появила една жена с пиано.
	— Ако не се беше случило така — обясняваше той най-сериозно — теб и братята ти нямаше да ви има.
	— Нито Пенелъпи.
	Майкъл се усмихваше и казваше:
	— Адски си прав.
	Онова, което нито един от двамата не подозираше, беше, че Клей щеше да чуе тези истории с всички подробности малко преди да беше станало безвъзвратно късно.
	По онова време усмивката й беше като разпната.
	Лицето й се разпадаше.


	Както можете да си представите, първите спомени на Клей, макар и съвсем смътни, бяха за две конкретни неща:
	Родителите му, братята му.
	Силуетите ни, гласовете ни.
	Спомняше си как ръцете й на пианистка пробягват по клавишите. Притежаваха вълшебен усет за ориентация — докосваха М, докосваха Е и всяка друга част от МОЛЯ ТЕ ОМЪЖИ СЕ ЗА МЕН.
	За момчето косите й бяха слънчеви.
	Тялото й — топло и тънко.
	Пазеше някакъв спомен колко го плашеше високото кафяво нещо по времето, когато бе на четири. И макар всички ние да си имахме вземане-даване с инструмента, Клей го беше възприел като нещо не-негово.
	Когато Пени свиреше, той полагаше главата си върху нея.
	Тънките й като клечки бедра му принадлежаха.


	От Майкъл Дънбар, баща ни, Клей помнеше ръмженето на колата — звука от двигателя в зимните утрини. Прибирането му в падналия сумрак. Мирисът на изтощение, дълги дни и тухли.
	След като бе установена традицията, влязла в историята като „Дните за хранене голи до кръста“ (за която скоро ще узнаете), в ума на Клей се бяха запечатали здравите му мускули, защото наред с тежкия физически труд по строежите, от време на време баща ни — както сам обичаше да се изразява — отиваше в стаичката за мъчения, което всъщност означаваше, че прави лицеви опори и коремни преси в гаража. Понякога тренираше с щанги, но без особено големи тежести. Важен беше броят на изтласкванията, високо над главата.
	Чат-пат и ние ходехме там заедно с него.
	Един мъж и пет момчета, които правеха лицеви опори.
	Ние петимата бързо окапвахме.
	И да, в онези години, докато растяхме, баща ни представляваше впечатляваща гледка. Беше среден на ръст, строен, но як и стегнат, жилав. Ръцете му не бяха огромни или издути, а атлетични и натоварени със смисъл. Виждаше се всяко тяхно движение, всяко потрепване.
	А пък онези ужасни коремни преси…
	Баща ни имаше корем от бетон.


	Налага ми се да си напомням, че в онези години родителите ни бяха необикновени.
	Да, понякога имаше кавги или спорове.
	Не че не се случваше самотен гръм да смути предградието, но през повечето време правеха впечатление на двама души, които просто са се намерили — бяха позлатени, озарени от слънце, забавни. Често изглеждаха сякаш са в някакво съзаклятие, като двойка пандизчии, които нямаха намерение да бягат от килията. Обичаха ни, харесваха ни и, общо взето, в това беше целият номер. В крайна сметка, хванете пет момчета, натикайте ги в малка къща като нашата и само стойте и гледайте каква каша от щуротии и тупаници ще се забърка.
	Спомням си например как се хранехме на масата и как понякога хаосът просто вземаше връх: падане на вилици, размахване на ножове и цяла банда мляскащи момчешки усти. Спорене, ръчкане с лакти, храна по целия под, храна по дрехите и реплики от рода „Как тази зърнена закуска се е озовала на стената?“ до една вечер, когато Рори сложи капак на всичко — разсипа половината супа върху тениската си.
	Майка ни обаче съвсем не се паникьоса.
	Стана и почисти, а виновникът трябваше да довърши вечерята гол до кръста — и тогава на баща ни му хрумна идея. Ние останалите още злорадствахме, когато той рече:
	— Хайде, банда, ваш ред е.
	Двамата с Хенри само дето не се задавихме:
	— Моля?
	— Не ме ли чухте?
	— О, по дяволите! — каза Хенри.
	— Искаш да свалиш и панталоните ли?
	Цялото лято се хранихме така, а фланелките ни лежаха нахвърляни до тостера.
	В интерес на истината и за чест на Майкъл Дънбар още от втория път нататък и той самият сваляше ризата си заедно с нас. Томи, който се намираше в онази прекрасна фаза, когато децата говорят каквото им дойде на устата, се провикна:
	— Ей! Ей, татко! Какви ги вършиш, само по зърна си!
	Ние останалите, начело с Пени Дънбар, избухнахме в смях, но Майкъл остана господар на положението. Едва доловимо потрепване на трицепса.
	— Ами с мама какво ще правим, а, момчета? Да я накараме ли да се съблече и тя?
	Майка ни никога не бе имала нужда да бъде спасявана, но Клей често сам вземаше инициативата.
	— Не — каза той.
	Тя обаче го стори.
	Сутиенът й бе стар и износен.
	Избелелите чашки бяха пристегнати към презрамките.
	Продължаваше да се храни с усмивка напук на всичко.
	— Внимавайте да не се изгорите — каза ни тя.
	Вече знаехме какъв подарък да й купим за Коледа.


	В това отношение у нас винаги имаше някаква прекаленост.
	Някакво пръскане по шевовете.
	Каквото и да правехме, имаше още.
	Още миене, още чистене, още ядене, още чинии, още препирни, още пердах и хвърляне, и удряне, и пръдни, и „Ей, Рори, май по-добре да отидеш до тоалетната!“ и разбира се, отричане до откат. Надписът „Не бях аз“ трябваше да бъде щампован на тениските ни — повтаряхме го десетки пъти всеки божи ден.
	Нямаше значение дали в даден момент положението беше овладяно и под контрол, хаосът дебнеше иззад всеки ъгъл. Бяхме кльощави и подвижни като живак, но просто мястото бе недостатъчно — затова всичко се правеше наведнъж.
	Нещо, което ясно си спомням, е как ни подстригваха — посещението при бръснаря щеше да излезе твърде скъпо. В кухнята се организираше поточна линия, по-точно разполагаха се два стола: първи сядахме аз и Рори, после Хенри и Клей. Като дойдеше ред на Томи, баща ни се заемаше с него, за да може майка ни малко да си отдъхне, а после тя подстригваше него самия.
	— Не мърдай! — казваше Майкъл на Томи.
	— Не мърдай! — казваше Пени на Майкъл.
	Косата ни се въргаляше на купчинки из кухнята.


	Понякога — и този спомен е толкова сладостен, че чак ме жегва — си спомням как се натоварвахме в автомобила, цялата банда, наблъскани един върху друг. И няма как да не ми допада идеята, че Пени и Майкъл, които иначе бяха примерни граждани, обичаха понякога да се впускат в подобни щуротии. Всъщност една от най-съвършените сцени, които човек може да си представи, е именно тази — автомобил с прекалено много пътници. Винаги когато видим подобна компания, наблъскана до тавана на купето — само по себе си рецепта за злополука — замесените в ситуацията крещят и се смеят.
	В нашия случай, когато погледнехме напред в пролуката между седалките, виждахме сплетените им ръце.
	Деликатната длан на пианистка.
	Набитата с прах отрудена длан на баща ни.
	А около тях сюрия момчета и гмеж от ръце и крака.
	Пепелникът винаги беше зареден с близалки, често с бонбони за гърло, а понякога и с „Тик-так“. Предното стъкло на колата никога не беше чисто, но въздухът беше винаги свеж — и как да е иначе с толкова хлапета, които дружно смучеха дражета срещу кашлица или си устройваха фестивал на ментата.


	Част от най-скъпите спомени на Клей за баща ни обаче бяха свързани с времето точно преди лягане, когато Майкъл му задаваше въпрос, на чийто отговор никога не вярваше. Той приклякваше пред брат ми и тихичко го питаше: „Искаш ли да идеш до тоалетната, хлапе?“, а Клей поклащаше отрицателно глава. Въпреки този отказ баща ни го отвеждаше в малката баня с напукани плочки и той пускаше струя като състезателен кон.
	— Ей, Пени! — провикваше се Майкъл. — Имали сме си истински Фар Лап*!
	[* Фар Лап — един от най-известните и най-обичаните състезателни коне в Австралия, състезавал се през 20-те и 30-те години на XX в. — Б.пр.]
	После измиваше ръцете му и отново приклякваше пред него, без да казва нищо, но Клей знаеше какво означава това. Всяка вечер в течение на много, много дълго време баща ни го носеше на конче до леглото. _Ще ми разкажеш ли пак за старата Муун, татко?_


	А после и спомените за нас, братята му: свързваше ни със синини и тупаници. Както си му е редът между по-големите и по-малките, всичко негово се плячкосваше. Сграбчвахме го за тениската, точно по средата на гърба, и го стоварвахме някъде. Когато три години по-късно се появи Томи, и той беше подложен на същото. Цялото му детство мина така — ту го пускахме като с кран зад телевизора, ту го изсипвахме в задния двор. Ако се разревеше, го завличахме в банята, готови хубавичко да го насиним, а Рори даже започваше да разпуква ръце.
	— Момчета — долиташе викът на Пени — момчета, виждали ли сте Томи?
	Хенри зашептяваше в дългите руси косици, провесени над мивката.
	— Нито думица, копеленце дребно.
	Кимане. Трескаво кимане.
	Ето така живеехме.


	На петгодишна възраст, също като нас останалите, Клей започна да учи пиано.
	Ненавиждахме свиренето, но се подчинявахме.
	Клавишите с ОМЪЖИ СЕ ЗА МЕН и Пени.
	Когато бяхме съвсем малки, тя ни говореше на родния си език, но само вечер, преди да заспим. От време на време спираше и ни обясняваше нещо, но с годините тези знания се изличиха. Свиренето, от друга страна, не подлежеше на преговори, и упорството й се увенча с различни степени на успех.
	Аз свирех прилично.
	Рори издевателстваше над клавишите.
	Хенри можеше да бъде брилянтен, ако му пукаше поне малко.
	Клей схващаше нещата доста бавно, но щом веднъж ги разбереше, никога не ги забравяше.
	Томи беше вземал уроци само няколко години, когато Пени се разболя, а и може би по онова време волята й вече беше пречупена, мисля, че най-вече от Рори.
	— Добре! — издигаше глас тя, макар да седеше точно до него, надвиквайки канонадата от измъчени ноти. — Времето свърши!
	— Какво? — Рори оскверняваше с пръстите си брачното предложение, което беше започнало да избледнява, и то доста бързо, но никога не се заличи напълно. — Какво каза?
	— Казах, че времето ти свърши!
	Тя често се чудеше какво би си казал Валдек Лесчушко за този неин син и особено — какво би си помислил за нея. Къде се беше дянало търпението й? Къде бе пръчката от смърчово дърво? Или предвид местоположението ни, по-скоро клонката от калистемон или евкалипт. Даваше си сметка, че има огромна разлика между пет типични момчетии и прилежното момиче на татко, но въпреки това чувстваше известно разочарование, докато гледаше как Рори самодоволно се гаври с пианото.
	За Клей седенето в ъгъла на дневната бе задължение, но задължение, което охотно понасяше; опитваше се поне да полага усилия. Когато урокът приключеше, той тръгваше по петите й към кухнята и задаваше обичайния си въпрос от две думички:
	— Ей, мамо?
	Пени заставаше пред умивалника. Подаваше му карираната кърпа за чинии.
	— Мисля — казваше тя — днес да ти разкажа за къщите и как смятах, че са направени от хартия.
	— И за хлебарките, нали?
	Тя не можеше да се сдържи.
	— Направо огромни!


	Мисля си обаче, че родителите ни понякога се питаха защо са избрали да живеят така. Най-често, когато хаосът и насъбралото се безсилие им дойдеха в повече, някоя дреболия ги караше да им избият чивиите.
	Спомням си как едно лято, когато бе валяло цели две седмици, се прибрахме вкъщи оваляни в панировка от кал. Пени, съвсем разбираемо, превъртя и ни подгони с дървена лъжица. Започна да ни налага по краката, по ръцете — навсякъде, където свареше (мръсотията беше като кръстосан огън, като осколки) — докато не счупи о нас две от лъжиците и в яда си запокити един ботуш по коридора. Докато се премяташе през помещението, той някак си успя да набере скорост и височина и улучи Хенри с глухо „туп“ право в лицето. От устата му шурна кръв, а един клатещ се зъб беше избит и влетя в гърлото му. Пени седна на пода до банята. Когато неколцина от нас се приближиха до нея да я успокоят, тя скочи на крака и каза: „Вървете по дяволите!“.
	Минаха часове, преди да отиде да провери как е Хенри, а той още се двоумеше. Гузен ли да се чувства, или бесен? В края на краищата падането на зъб си беше печеливш бизнес.
	— Сега дори няма да получа паричка от Феята на зъбките! — каза той и й показа щърбото място в устата си.
	— Феята на зъбките — отговори тя — ще разбере.
	— Дали дава повече, ако си си глътнал зъба?
	— Не и ако си в кал до ушите.


	За мен най-паметните спорове между родителите ни най-често бяха свързани с гимназия „Хайпърно“. Безконечното проверяване на домашни. Родителите насилници. Нараняванията, получени при разтърваване на побойници.
	— Господи, защо просто не ги оставиш да се избият — каза татко веднъж. — Как може да си толкова…
	Пени бързо започна да излиза от кожата си.
	— Толкова каква?
	— Ами не знам — наивна или просто глупава — да си мислиш, че ще промениш нещо. — Беше изморен и изтормозен от работа и от това да търпи всички ни до безкрай. Той махна с ръка към къщата наоколо. — Прекарваш цялото това извънредно време да проверяваш домашни и да се мъчиш да им помогнеш, а погледни тук — погледни на какво прилича това място.
	Имаше право. Целият под беше в парченца от конструктор, навсякъде бе осеяно с дрехи и прахоляк, сякаш някой беше минал през къщата с картечен откос. Банята ни напомняше онези обществени тоалетни от времето, когато Пени бе жънала трофеите на свободата; никой от нас не знаеше как се държи четката.
	— И какво? Да си стоя вкъщи и да ви чистя?
	— Е, не, не исках…
	— Да грабвам ли проклетата прахосмукачка още сега, а?
	— О, по дяволите, не исках да кажа това.
	— АМИ ДА ЧУЕМ ТОГАВА! КАКВО ИСКАШЕ ДА КАЖЕШ? — изрева тя. — А?
	Това бе звукът на преливащ в ярост гняв, който кара всяко момче да вдигне глава. Този път работата изглеждаше сериозна. Но това съвсем не бе краят.
	— БИ ТРЯБВАЛО ДА СИ НА МОЯ СТРАНА, МАЙКЪЛ!
	— На твоя страна съм! — каза той… — На твоя страна съм.
	Снишеният й глас, още по-страховит.
	— Ами покажи го тогава.
	А после затишие след буря, безмълвие.


	Както казах обаче това бяха изолирани случаи и скоро те се помиряваха край пианото.
	За нас — символ на момчешките ни страдания.
	Но за тях — остров на спокойствието сред водовъртежа.
	Веднъж, докато тя се успокояваше, като свиреше Моцарт, той застана до нея, а после отпусна ръце върху инструмента, върху капака, огрян от слънцето, нахлуващо през прозореца.
	— Бих написал „Съжалявам“ — каза той — но не помня къде съм прибрал боята… За миг Пенелъпи спря да свири. Загатната усмивка, събудена от спомена.
	— И освен това няма място — отговори тя и ръцете й отново пробягаха по изрисуваните клавиши.
	Да, тя свиреше ли, свиреше, тази жена оркестър, и докато понякога хаосът наистина се отприщваше, имаше и както бихме ги нарекли, нормални спорове — нормални караници, основно между нас момчетата.
	По този повод, на шестгодишна възраст Клей започна да играе футбол — участваше както в организирани спортни занимания, така и в импровизираните мачове у дома, които започваха на моравата, преминаваха покрай къщата и завършваха в задния двор. С времето се сформираха два отбора — Томи, Рори и баща ни срещу мен, Хенри и Клей. При последното разиграване ни бе позволено да ритнем топката над покрива, но само ако Пени не бе излязла на двора да чете или да проверява поредната порция от безкрайния поток домашни, за който стана дума по-рано.
	— Ей, Рори — предизвикваше го Хенри — ела ми да те размажа…
	Рори само това и чакаше, за да се втурне насреща му и да го прегази или сам да бъде метнат по гръб, според случая. При всяка игра, без изключение, се налагаше да ги откопчваме един от друг.
	— Хайде, давай.
	Погледът на баща ни започваше да се мести от единия към другия и обратно.
	Русият до безобразие и окървавен Хенри.
	Рори — с цвета на циклон.
	— Какво „хайде“?
	— Много добре знаеш какво. — Баща ни дишаше хрипливо и тежко, а ръцете му бяха покрити с драскотини. — Стиснете си ръцете. Веднага.
	И те се подчиняваха.
	Стискаха си ръцете, казваха си „Извинявай“, а после: „Да, извинявай, че ти стиснах ръката, тъпако!“ и мелето започваше отначало, само че този път Майкъл ги завличаше в задния двор, където сред пръснатите наоколо домашни се беше разположила Пенелъпи.
	— Да видим каква сте я забъркали вие двамата този път? — питаше тя, седнала по рокля и с боси нозе под слънцето. — Рори?
	— Ъхъ?
	Тя само го поглеждаше.
	— Исках да кажа: „Да?“
	— Вземи стола ми. — И тръгваше към къщата. — Хенри?
	— Знам, знам.
	Вече беше клекнал на земята и подреждаше изпопадалите листове с домашни.
	Пени отправяше на Майкъл продължителен поглед и приятелско, съзаклятническо намигване.
	— Проклети момчета.
	Нищо чудно, че съм развил такъв вкус към ругатните.


	Какво друго?
	Какво друго може да се каже, ако започнем да прескачаме годините като камъни?
	Споменах ли как понякога сядахме на оградата в задния двор, за да наблюдаваме предобедната тренировка на конете? Казах ли, че наблюдавахме как всичко бе опразнено и пистата и конюшнята бяха изоставени, за да се превърнат в поредния запуснат терен?
	Споменах ли войната на „Свържи четири пула“, когато Клей беше на седем?
	Или играта на „Не се сърди, човече“, продължила четири, а може би и повече часа?
	Казах ли ви, че продължителната битка беше спечелена от Пени и Томи, следвани от татко и Клей, на трето място — бях аз, а Хенри и Рори (които бяха заставени да играят заедно) останаха последни? Споменах ли как двамата се обвиняваха взаимно, че не са хвърляли зарчето като хората?
	А що се отнася до „Свържи четири пула“, нека просто кажем, че продължавахме да откриваме пулове даже след месеци.
	— Ей, вижте! — извикваше някой откъм коридора или кухнята. — И тук има един! — Вдигни го, Рори.
	— Ти го вдигни.
	— Вдигни си го ти, от твоите е.
	И така нататък. И така нататък.
	И така нататък.


	Друго, което Клей си спомняше, бяха летата и как веднъж, когато Пени ни четеше „Илиадата“, Томи бе попитал коя е Роузи*. Седяхме в дневната късно вечерта, главата му лежеше в скута й, краката му бяха прострени напреко през моите. Самият Клей се беше настанил на пода.
	[* Името Роузи е родствено с прилагателното rosy (розов) и съществителното rose (роза) (англ.). — Б.пр.]
	Пени се наведе и погали Томи по косата.
	— Това не е човек, глупчо, а небето — обадих се аз.
	— Как така?
	Този път въпросът дойде откъм Клей и майка ни се зае да им обясни.
	— Ами — каза тя — нали знаете как по изгрев и залез-слънце небето става оранжево-жълто, а понякога бледочервено?
	Той кимна от мястото си под прозореца.
	— Ами, това червеното е като цвета на роза, това се има предвид. Не е ли вълшебно?
	И Клей се усмихна, самата Пени — също.
	Томи отново придоби съсредоточен вид.
	— И Хектор ли е думичка за небето?
	Е, това вече не се издържаше. Станах от мястото си.
	— Наистина ли е трябвало да се раждаме и петимата?
	Пени Дънбар само се засмя.


	Следващата зима отново се записахме на футбол и последва нов тур победи, тренировки и загуби. Клей не беше голям почитател на този спорт, но играеше, понеже ние останалите играехме, а струва ми се, че по-малките деца известно време правят тъкмо това — копират от по-големите. Тук трябва да спомена, че макар в много отношения да се открояваше от нас, Клей можеше да бъде и абсолютно същият.
	Понякога в разгара на мача на двора у дома се оказваше, че някой някого е ударил с юмрук или изръгал с лакът, и Хенри и Рори се разграчваха: „Не бях аз!“, „Да, да, глупости!“ — аз обаче бях видял, че е Клей. Още по онова време лактите му бяха страховито оръжие, което той вкарваше в действие по най-разнообразни начини; човек трудно можеше да е подготвен за ударите им.
	Понякога си признаваше.
	— Ей, Рори, аз бях — подхвърляше той.
	Нямаш представа на какво съм способен.
	Ала Рори не му се връзваше — къде по-лесно му бе да се бие с Хенри.


	Във връзка с горните истории, а и със случката, която сега ще разкажа, действително беше някак съвсем закономерно, че по онова време Хенри се окичи с позорна спортна слава — отстраниха го от игра, след като бе блъснал рефера. Още същия ден беше низвергнат и от съотборниците си заради най-голямото футболно прегрешение. А ето какво стана: на полувремето треньорът попита играчите:
	— Къде са портокалите?
	— Какви портокали?
	— Я не ми се прави на умник, знаеш много добре — онези, четвъртинките.
	Тогава обаче някой забеляза.
	— Вижте, ей там има цял куп обелки! Бил е Хенри, проклетият Хенри!
	Момчета, мъже и жени дружно извърнаха към него освирепели погледи.
	Няма такова предградийно огорчение.
	— Вярно ли е?
	Нямаше никакъв смисъл да отрича, ръцете му го издаваха.
	— Огладнях, какво да правя.
	Игрището се намираше на шест-седем километра и бяхме отишли дотам с влака. Сега обаче Хенри бе принуден да върви пеша, а с него — и ние останалите. Когато някой от нас направеше подобна изцепка, изглежда, трябваше да страдаме всички, и ето че сега поехме дружно по обратния път покрай магистралата.
	— А защо всъщност блъсна съдията? — попитах аз.
	— Ами, сто пъти ме настъпи с тъпите си стоманени шипове.
	Беше ред на Рори:
	— А защо ти беше да изядеш всичките портокали, а?
	— Защото знаех, че и ти ще вървиш пеш до вкъщи, тъпако.
	— Ей! — извика Майкъл.
	— А, да — извинявай.
	Но този път не последва оттегляне на извинението и си мисля, че някак си в онзи ден всички бяхме щастливи, макар че много скоро животът ни щеше да започне да се разпада — дори Хенри, който след малко започна да повръща в канавката. Когато Пени коленичи до него, отстрани долетя гласът на баща ни:
	— Това трябва да са трофеите на свободата.
	И как можеше да знаем?
	Бяхме просто тайфа Дънбаровци, в пълно неведение какво се задава.


>>	Питър Пан

	— Клей? Буден ли си?
	Отначало не последва отговор, но Хенри знаеше, че Клей не спи. Една от странностите му беше, че почти винаги бе буден. Изненадващото беше, че сега той запали нощната лампа и проговори:
	— Как си?
	Хенри се усмихна.
	— Всичко ме боли. Ами ти?
	— Мириша на болница.
	— Добрата стара госпожа Чилман. Това, с което ни наложи, много щипеше, нали?
	Клей почувства прорязващата като светкавица болка в бузата си.
	— Пак е по-добре от спирт — каза той — или от листерина на Матю.


	Изминалата вечер беше пребогата на събития.
	Всекидневната беше почистена.
	Убедихме и рибката, и птицата да останат.
	Историята за подвизите на Хенри беше доразказана, след като се преместихме в кухнята, а освен това получихме посещение от съседката, госпожа Чилман. Беше дошла да закърпи Клей, но както излезе, Хенри имаше по-голяма нужда от грижите й.


	На първо време обаче да се върнем в кухнята: преди всичко Хенри трябваше да даде обяснения. Сега той не толкова разказа, колкото нахвърли пред нас какво се бе случило: спомена за Шуорц, Старки и момичето и съвсем не беше толкова весел колкото по-рано — аз също, впрочем. Даже бях готов да го замеря с чайника, а защо не и да го цапардосам с тостера по главата.
	— Какво си направил? — Не вярвах на ушите си. — Мислех си, че си от по-умната част от тук присъстващите. Подобна глупост бих очаквал от Рори.
	— Ей!
	— Да — съгласи се Хенри — прояви малко уважение…
	— На твое място не бих започвал пак с идиотщините. — Бях хвърлил око и на тигана, който безделничеше върху печката. Нямаше да е трудно да му намеря занимание. — Какво, по дяволите, стана всъщност? Биха ли те, или те газиха с камион.
	Хенри докосна една от драскотините по лицето си, почти нежно.
	— Добре, слушайте сега — Шуорц и Старки са добри момчета. Помолих ги за помощ, взехме пиячка, обаче после… — той спря да си пое дъх — те се разкандърдисаха, така че реших да се преориентирам към мадамата. — Хенри хвърли поглед към Клей и Рори. — Нали я знаете, онази с устните.
	Искаш да кажеш с презрамката, помисли си Клей.
	— Искаш да кажеш с циците — рече Рори.
	— Същата. — Хенри кимна жизнерадостно.
	— И? — попитах аз. — Какво направи ти, в крайна сметка?
	Пак Рори:
	— На тая мацка циците й са като земелки.
	Хенри:
	— Така ли смяташ? Земелки? За пръв път чувам нещо подобно.
	— Вие двамата не свършихте ли, да му се не види?
	Хенри изобщо не ми обърна внимание.
	— По-добре земелки, отколкото пици — заяви той. Това си беше личен разговор между него и Рори, за бога. — Или понички.
	Рори се изхили, после доби сериозен вид.
	— Хамбургери.
	— С пържени картофки ли да бъдат?
	— И кока-кола. — Този път Рори се разкиска, кискаше се, за бога!
	— Калцоне.
	— Какво пък е калцоне?
	— И-сусе Христе!
	Въпреки това двамата се ухилиха, при което на Хенри му текна кръв от брадичката. Е, поне успях да привлека вниманието им.
	— Какво ти става, Матю? — рече Рори. — Че това е най-хубавият разговор, който с Хенри сме водили от години!
	— А вероятно и изобщо.
	Рори се обърна към Клей.
	— Ето на това му викам аз задушевна раздумка.
	— Така — посочих аз към пространството между двамата — съжалявам, че прекъсвам дискусията ви за пиците, хамбургерите и калцонето и гукането ви за чифт брашнени…
	— Видя ли? Брашнени! Даже Матю не можа да им устои!
	— … но не бих имал против да узная какво, по дяволите, се е случило с Хенри.
	Погледът на Хенри се зарея мечтателно по посока на мивката.
	— И?
	Той примигна и излезе от унеса си.
	— Какво „и“?
	— Какво се случи?
	— А, да… — Хенри събра енергия и продължи. — Ами, както и да е, те двамата не искаха да ме удрят, така че тръгнах към момичето — вече бях доста пиян — и реших да се поотъркам в нея, така да се каже…
	— И? — попита Рори. — Как беше?
	— Не знам, поколебах се. — Тук той изпадна в задълбочен размисъл.
	— После какво?
	Хенри продължи, полуухилен, полумрачен.
	— Ами… беше забелязала, че я заграждам. — Той преглътна и при спомена по тялото му пробяга тръпка. — Фрасна ме четири пъти в топките и три пъти в лицето.
	Разнесоха се искрени възклицания: „Господи!“.
	— Знам, знам, извади тежката артилерия.
	Рори се екзалтира.
	— Виждаш ли, Клей? Четири! Виж как се раздава момичето! А не като твоите глупости „два пъти в топките“.
	Да му се не надяваш, Клей се разсмя с глас.
	— После — най-сетне поднови разказа си Хенри — старият Старкърс и Шуорц ме довършиха… налагаше се.
	Аз се озадачих.
	— И защо?
	— Не е ли очевидно? — каза той сухо. — Хвана ги шубе, че са следващите.

	* * *

	Беше доста след полунощ, когато Хенри рязко се изправи в леглото.
	— Майната му — каза той — вече съм достатъчно трезвен. Отивам да прибера колата.
	Клей въздъхна и се изтърколи от завивките.
	Дъждецът, който ръмеше, бе като безплътен дух, през който човек можеше да мине.
	Капките съхнеха, преди да са докоснали земята.


	По-рано вечерта, не много след разплитането на загадката относно външния вид на Хенри и разговора за добре оформени гърди и тестени изделия, откъм задната врата се разнесе драскане, а откъм предната — тропане.
	Отзад с безкрайно очаквателен вид стояха Роузи и Ахил.
	Към кучето:
	— Ти — вътре.
	Към мулето:
	— Набий си го най-сетне в дебелата чутура. Кухнята е затворена.
	Чукането на входната врата бе придружено от глас.
	— Матю, госпожа Чилман е!
	Отворих и на прага застана дребна тантуреста жена с лице, осеяно с бръчки, и блестящи очи, в които нямаше и капка обвинителност. Отлично си даваше сметка, че в тази къща съществуваше един друг свят, пък и коя бе тя да съди другите? Дори след като разбра, че от семейството ни сме останали само ние петимата, никога не ме беше разпитвала как се оправяме. Притежаваше мъдростта на старото поколение — беше виждала момчета на възрастта на Рори и мен самия да бъдат изпращани като пушечно месо по фронтовете отвъд океана. В началото понякога ни навестяваше да ни донесе супа (страшно гъста и гореща) и до самата си кончина винаги ни викаше на помощ, когато имаше буркани за отваряне.
	Тази вечер беше дошла с мисия.
	Още от вратата заговори делово:
	— Здравей, Матю, как си, рекох да проверя добре ли е Клей, малко е поочукан, а? После ще видя и ръцете ти.
	Тогава откъм дивана се разнесе глас, сподирен от жизнерадостната физиономия на Хенри.
	— Първо мен, госпожо Чилман!
	— Господи боже!
	Какво й имаше на тази къща?
	Тласкаше всичко живо към богохулство.

	* * *

	Колата беше на паркинга на „Бърнбъро Парк“ и двамата тръгнаха натам пеш през влагата.
	— Какво ще кажеш за няколко обиколки? — попита Клей.
	Хенри чак се препъна от смях.
	— Ако са с колата — може.
	Малко по-късно вече пътуваха в мълчание по улиците и Клей отмяташе имената им в някакъв свой вътрешен каталог. „Емпайър“, „Карбайн“, „Чатъм стрийт“, а оттам — на „Глоуминг Роуд“, където се намираха „Хенеси“ и „Голите ръце“. Спомни си всички онези пъти, когато беше бродил по тези места с новодошлата Кери Новак.
	Продължиха да кръстосват безцелно из квартала. Клей се вторачи някъде напред между двамата.
	— Ей — каза той, когато спряха на светофара на „Флайт стрийт“ — ей, Хенри. — Докато говореше обаче гледаше не него, а в таблото. — Благодаря ти за това, което направи.
	Трябваше да му се признае на Хенри, особено в подобни моменти — намигна на Клей с бушонираното си око и рече:
	— Голяма работа е добрата стара мацка на Старки, а?
	Последната спирка, преди да поемат към вкъщи, бе „Питър Пан Скуеър“. Стояха в колата, вперили поглед в предното стъкло и статуята, издигаща се в средата на площада. През пелената от дъжд Клей различи калдъръмената настилка и фигурата на коня, чието име носеше мястото. Върху постамента бе изписано следното:
C>
	ПИТЪР ПАН
	ИСТИНСКИ ДОБЛЕСТЕН КОН
	ДВУКРАТЕН ПОБЕДИТЕЛ В СЪСТЕЗАНИЕТО,
	КОЕТО КАРА ДЪХА НА НАЦИЯТА ДА СПРЕ
	1932, 1934
C$
	Извил глава настрани, конят сякаш ги наблюдаваше, ала Клей знаеше — всъщност той жадуваше за внимание или възможност да ухапе някой от съперниците си. Особено Рогила, Питър Пан ненавиждал Рогила.
	Високо горе, Дарби Мънро, жокеят, също като че бе вперил поглед в автомобила. Хенри завъртя ключа в стартера. Когато двигателят запали, чистачките се заплъзгаха отмерено през интервал от около четири секунди. Сега конят и ездачът зад стъклото се проясняваха и замъгляваха в същия ритъм. Най-сетне Хенри наруши тишината.
	— Хей, Клей — каза той и поклати глава — едва доловима усмивка, едва доловима обида. — Разкажи ми какъв е той сега.


>>	Войните заради пианото

	В по-късните години бе напълно разбираемо.
	Но истината е, че хората имаха погрешна представа относно нещата.
	Мислеха си, че кончината на Пени и бягството на баща ни ни бяха направили каквито бяхме — и със сигурност тези събития имаха немалък принос да станем по-груби, по-твърди, по-издръжливи и бяха формирали у нас влечение към битките — но не това ни беше направило толкова корави. О, не, в началото имаше още нещо.
	И то бе онова дървеното, голямото.
	Пианото.


	В действителност всичко започна с мен, в шести клас, и сега, докато пиша, се чувствам виновен и моля за извинение. В крайна сметка, това е историята на Клей, а аз заговорих за себе си, но точно тази част ми се струва важна. Отвежда ни някъде другаде.
	Дотогава училището беше фасулска работа. Класът беше свестен, участвах във всеки футболен мач и почти не бях влизал в разправии, докато някой не взе, че разбра — започнаха да ми се подиграват, че свиря на пиано.
	Никой не се интересуваше, че го правехме по принуда или че историята на инструмента бе белязана от бунтарство — Рей Чарлс бе самото въплъщение на понятието „готин“, а Джери Лий Луис бе палил разни неща. Ала в квартала на хиподрумите само един тип момчета свиреха на пиано и нямаше никакво значение колко прогресивен бе станал светът. Независимо дали си капитан на училищния отбор по футбол, или боксьор юношеска категория — пианото те превръщаше в едно-единствено нещо и то, разбира се, бе ето какво: стопроцентов хомосексуалист.

	* * *

	Всъщност от години беше общоизвестно, че свирим на пиано, макар да не сме особени виртуози. Това обаче беше без значение, тъй като в различни свои етапи детството има навика да се вкопчва ту в едно, ту в друго. Може да си си живял спокойно цяло десетилетие, само за да те разпънат на кръст, когато станеш тийнейджър. В първи клас може да се е смятало за голяма работа да колекционираш марки, а в девети този стар позор да възкръсне и да те преследва.
	Както казах, за мен такъв момент настъпи в шести клас.
	Едноличният виновник за всичко беше едно хлапе, което бе с половин глава по-ниско, но значително по-яко от мен и в действителност беше състезател по бокс в категорията за юноши — хлапе на име Джими Хартнъл. Баща му, Джими Хартнъл-старши, беше собственик на боксовата зала „Трите цвята“ на „Посайдън Роуд“.
	А Джими — нямаше такова момче!
	Беше с телосложение на малък супермаркет.
	Компактен. И можеше да ти струва скъпо, ако му се опреш.
	Имаше огромен риж бретон.
	А ето как бе започнало всичко. Коридорът беше пълен с момчета и момичета и падащи под ъгъл ивици слънце и прах. Униформи, подвиквания, гъмжило от тела. Беше прекрасно и някак разсейващо как светлината струеше на надлъжни снопове, онези съвършени, сияйни лъчи.
	Джими Хартнъл крачеше по коридора, луничав, уверен и право към мен. С бяла риза и сиви шорти. Лицето му — грейнало от задоволство. Самото въплъщение на училищния тормоз. Мирисът му беше мирисът на закуска, ръцете му — амалгама от кръв и мускули.
	— Хей — рече Джими — това не е ли онзи, Дънбар? Дето свири на пиано. — И някак благодушно ме ръгна с рамо. — Вижте го _шибаното педалче!_ — натърти той последната дума.
	Това хлапе беше ходеща възхвала на курсива.


	Нещата продължиха в този дух няколко седмици, може би месец и всеки път грубостите стигаха малко по-далеч. Рамото стана лакът, лакътят — юмрук в топките (макар и не тъй убийствен като ударите на Мацката със земелките), който скоро отстъпи пред класиката — сгащване в мъжката тоалетна и извиване на зърната на гърдите; чат-пат приклещване в ключ или задушаващи хватки по коридорите.
	Хвърляйки поглед назад, в голяма степен си давам сметка, че да бъдеш малтретиран и справедливо поставян на място е един от трофеите на детството. Не много по-различно от прашинките, попаднали в слънчев лъч, които се премятат из въздуха.
	Което не значи, че ми беше приятно.
	И още по-малко — че нямаше да има ответна реакция.
	Подобно на мнозина други, изпадали в подобно положение, не се изправих лице в лице с проблема или поне — не веднага. О, не, това би било пълна глупост, така че се съпротивлявах както можех.
	Накратко, обвиних Пенелъпи.
	Опълчих се срещу пианото.


	Разбира се, има проблеми и проблеми, а същината на моя беше следната: в сравнение с Пенелъпи Джими Хартнъл беше просто душичка.
	Макар по отношение на свиренето да не успя да ни пречупи съвсем, тя неотстъпно ни караше да се упражняваме. Беше се вкопчила в някаква отломка от Европа или може би по-скоро от един град, някъде на изток. По онова време дори си бе съчинила мантра за случая (и бог ми е свидетел — тази мантра се беше превърнала и в наша):
	„Можеш да спреш да свириш в гимназията.“
	Но това не ми помагаше в момента.
	Едва бяхме преполовили първия срок, което значеше, че трябваше някак да оцелея още почти цяла учебна година.


	Началните ми опити бяха доста нескопосни.
	Ходене до тоалетната посред урока.
	Закъсняване.
	Лошо свирене напук.
	Скоро започнах открито да й се опълчвам: отказвах да свиря определени произведения, а после и да свиря въобще. И макар Пени да подхождаше с безгранично търпение към онези объркани и побъркващи я хлапета от „Хайпърно“, те не я бяха подготвили за това тук.
	Отначало се опита да ме вразуми с добро. „Какво те прихваща напоследък?“, питаше ме тя, или: „Хайде, Матю, ти не си такъв“.
	Естествено, нищо не й казах.
	На гърба ми се кипреше хубава синина.
	Цяла седмица, а може би и повече, седяхме така пред пианото, Пени — отляво, аз — отдясно, вперил поглед в езика на музиката, в осминките, в танца на четвъртинките. Спомням си изражението върху лицето на татко, когато на излизане от стаичката за мъчения се натъкваше на поредната ни схватка.
	— Пак ли? — питаше той.
	— Пак — отговаряше тя и поглеждаше, но не към него, а право пред себе си.
	— Искаш ли кафе?
	— Не, благодаря.
	— Чаша чай?
	— Не.
	Лицето й беше като на статуя.


	Имаше и думи, процедени през зъби, най-често от моя страна. Когато говореше, Пенелъпи се владееше.
	— Не искаш да свириш, така ли? — казваше тя. — Добре, ще си поседим тук, значи. — Спокойствието й бе вбесяващо. — Ще си седим така, докато се пречупиш.
	— Няма да стане.
	— Ще стане.
	Обръщам поглед назад и се виждам пак там, пред надписаните клавиши на пианото. Рошавата тъмна коса, дангалашката фигура, блесналите очи — и със сигурност тогава те имаха особен цвят, сини и бледи като неговите. Виждам се как — обтегнат като струна, окаян — за пореден път заявявам: „Не, няма“.
	— Скуката — възрази тя — ще те надвие. По-лесно ще е, ако започнеш да свириш.
	— Това си е твое мнение.
	— Моля? — не беше ме чула. — Какво каза?
	— Казах — повторих аз и се обърнах към нея — че това си е твоето шибано мнение.
	Тя се изправи.
	Беше готова да експлодира до мен, но се овладя и не се издаде с нищо, дори с една искра. Седна и ме загледа.
	— Добре — каза след малко — ще седим тук. Ще седим и ще чакаме.
	— Мразя пианото — прошепнах — мразя и него, и теб.
	Този път обаче Майкъл Дънбар ме чу.
	Допреди няколко мига беше седял на дивана, но сега се превърна в Америка, втурна се във войната с гръм и трясък, с няколко скока преодоля дневната, извлече ме навън, в задния двор, и все едно беше самият Джими Хартнъл, ме изблъска покрай сушилника и ме навря под накичените с щипки телове. Усещах дълбокия му, могъщ дъх, който повдигаше и отпускаше раменете му, и ръцете си, притиснати към оградата.
	— Никога, ама никога повече не говори така на майка си — и той ме блъсна още по-силно.
	Направи го, помислих си аз. Удари ме.
	Но Пени бе пристигнала на полесражението.
	Погледна ме, заизучава ме.
	— Хей — рече тя — хей, Матю?
	Обърнах се, не можах да се сдържа.
	Оръжието на изненадата.
	— Ставай и се връщай вътре, имаме още десет проклети минути.


	Когато отново седнахме пред пианото, допуснах грешка. Знаех, че не бива да си признавам, да се огъвам, но го сторих.
	— Извинявай — казах аз.
	— За какво?
	Отново беше забила поглед право пред себе си.
	— Ами, нали се сещаш. Казах „шибан“.
	Продължаваше да се взира напред с немигащи очи в езика на музиката.
	— Друго?
	— И за това, че казах, че те мразя.
	Тя направи към мен недоловимо движение.
	Движение, без дори да помръдне.
	— Ругай и ме ненавиждай колкото искаш, стига да свириш.


	Но аз отказах да свиря и онази вечер, и следващата.
	Не свирих седмици, месеци наред. Да можеше Джими Хартнъл да ме види. Да знаеше през какви мъки минавам, за да се избавя от него.
	Проклета да е — и тя, и тесните й джинси, и гладките й стъпала; проклет да е и звукът от диханието й. Проклет да е и шепотът в кухнята — между нея и Майкъл, който я подкрепяше до дупка — и докато сме на темата, дяволите да го вземат и него самия, подлизуркото му с подлизурко, и вечното му застъпничество за Пенелъпи. Кажи-речи единственото свястно нещо, което направи през онзи период, беше да отпери по един на Рори и Хенри, когато и те решиха да се бунтуват. Това си беше моя война, не тяхна, поне не още. А и можеха да си измислят някоя собствена щуротия, нещо, на което, повярвайте ми, бяха напълно способни.
	Не, за мен онези месеци бяха безкрайни.
	Дните се скъсиха с настъпването на зимата и отново започнаха да нарастват през пролетта, а Джими Хартнъл не знаеше умора, не го видях да се отегчи или да изгуби търпение. Все така щипеше зърната ми из тоалетните, а юмруците му посиняваха слабините ми — беше майстор на ударите под кръста, и то какъв. Междувременно и той, и Пенелъпи бяха заели изчаквателна позиция. Бях им паднал в ръцете и можеха да ме тормозят и прекършват колкото искат.
	Ах, как ми се щеше тя да избухне!
	Как исках да се плесне по крака или да заскубе ухаещите си на шампоан коси.
	Но не, о, не, този път щеше да оправдае очакванията на онзи паметник на комунистическото мълчание. Заради мен дори промени правилата — времетраенето на уроците бе удължено. Седеше си на стола до мен и чакаше, а баща ми й носеше ту кафе, ту филийка със сладко, ту чай. Бисквити, плодове, шоколадови бонбони. За мен упражненията бяха странстване из селенията на неизменната болка в гърба.
	Една вечер продължихме така до полунощ и тогава настъпи повратната точка. Братята ми както обикновено вече си бяха по леглата, а Пенелъпи чакаше. Дори не беше нарушила изправената си стойка, когато аз станах от пианото и се заклатушках към дивана.
	— Хей — каза тя — без такива — или на пианото, или в леглото.
	И тогава не издържах и й се разкрих, рухнах и веднага си дадох сметка за грешката си.
	Както ми беше крив целият свят, аз се изправих, минах покрай нея и тръгнах към коридора, разкопчавайки ризата си, докато пред погледа й се разкри онова, което лежеше отдолу — защото там, от дясната страна на гръдния кош, личаха белезите и отличителните пръстови отпечатъци, оставени от моя рижобретонест смъртен враг.
	Пенелъпи отривисто протегна ръка.
	Тънките й, деликатни пръсти.
	Спря ме и ме привлече към пианото.
	— Какво — попита тя — е това?
	Както вече споменах, по онова време родителите ни наистина бяха голяма работа.
	Дали ги мразех заради пианото?
	Естествено.
	Дали ги обичах заради това, което сториха след това?
	Можете да заложите къщата, колата и двете си ръце, че да.
	Защото след това следваха мигове като този.


	Спомням си, че седях в кухнята, при устието от светлина.
	Седях и си изливах душата, а те слушаха внимателно в мълчание. Дори нещо от ранга на боксьорския талант на Джими Хартнъл си искаше време да се смели.
	— „Педалче“ — проговори най-сетне Пенелъпи. — Нали знаеш, че това е адски тъпо, нередно и… — Явно търсеше по-силна дума — най-тежкото възможно прегрешение. — Банално?
	Бях решил да съм честен докрай.
	— Всъщност най-болезнено е стискането на зърната…
	Тя потопи поглед в чая си.
	— Защо не ни каза?
	Тук татко показа какъв прозорлив гений е всъщност.
	— Защото е момче — каза той и ми намигна, всичко щеше да бъде наред. — Прав ли съм, или… съм прав?
	Пенелъпи разбра.
	И побърза да се самоукори.
	— Естествено — прошепна тя — като тях…
	Хлапетата от „Хайпърно“.


	В крайна сметка нещата се решиха в промеждутъка от време, докато тя пиеше чая си. Най-напред дойде примиреното осъзнаване, че могат да ми помогнат само по един начин и той не беше да се оплачат в училище. Нямаше да стане с търсене на закрила.
	Майкъл каза „добре“.
	Мълчаливо заявление.
	След това започна да обяснява, че нямам друг избор, освен да се изправя срещу Джими Хартнъл и да разреша въпроса веднъж завинаги. През повечето време водеше нещо като монолог, а Пенелъпи се съгласи с него. В един момент даже за малко да прихне.
	Дали се гордееше с Майкъл и речта му?
	Дали се радваше какво ме чака?
	Не.
	Връщайки се към онова време, си мисля, че всичко това беше нещо като проява на признаци на живот — да си представиш как се изправяш срещу страхотиите, което, разбира се, е лесната част.
	Да си представяш бе едно.
	Да го осъществиш в действителност, изглеждаше почти непосилно.
	След като Майкъл приключи речта си и я попита: „Ти как мислиш?“, Пени въздъхна, но най-вече от облекчение. И макар в цялата ситуация да нямаше място за шеги, тя стори точно това: пошегува се.
	— Е, ако саморазправата с това момче ще го накара да свири отново, няма как.
	Чувстваше се объркана, но и впечатлена, а аз бях напълно, тотално втрещен.
	Родителите ми, които уж трябваше да ме закрилят и да ме възпитават, ме изпращаха, без капка колебание, в училищна битка, вещаеща неминуемото ми поражение. Тогава се разкъсвах между обич и ненавист към тях, но сега си давам сметка, че всичко това е било просто тренировка.
	В крайна сметка Пенелъпи щеше да умре.
	Майкъл щеше да си тръгне.
	Аз, разбира се, щях да остана.
	Но преди да се случи всичко това, той щеше да ме обучи и подготви за схватката с Хартнъл.
	И това щеше да е страхотно.


>>	Топлоръката Клодия Къркби

	На следващата сутрин и Хенри, и Клей се събудиха здравата подпухнали.
	Единият — потрошен, кротнат и насинен — трябваше да отиде на училище, а другият — също толкова потрошен, кротнат и насинен — да дойде да ми помага на работа. И да започне обратното броене на чакането до събота.
	Този път обаче беше различно.
	Очакването да я види как се състезава.


	Този първи ден щеше да е наситен на събития благодарение преди всичко на Клодия Къркби. Но най-напред Клей се срещна с Ахил.
	Обектът, на който работех, беше наблизо, така че можеше да тръгнем малко по-късно и той излезе на двора. Слънчевите лъчи къпеха в светлина домашните питомци, но него цапардосаха през лицето. Скоро обаче щяха да облекчат болките му.
	Най-напред погали и потупа Роузи по гърба, докато тя се насити и хукна да прави кръгчета из тревата.
	Мулето му се усмихваше изпод сушилника.
	Погледа го, погледа го и му каза: Дойде си, значи.
	Клей прокара ръка по гривата му.
	Дойдох си… но не за дълго.
	Наведе се и започна да проверява копитата му, а в това време Хенри се зададе отвътре и се провикна:
	— Как са копитцата, биват ли?
	— Биват.
	— Той говори! Май наистина трябва да отскоча до вестникарската будка.
	Клей го възнагради още по-щедро — вдигна поглед от предното дясно копито и рече:
	— Ей, Хенри — от едно до шест.
	Хенри се ухили.
	— Дадено.


	А сега и за Клодия Къркби. По обед двамата с Клей се намирахме в една от къщите, където работех, седнали сред дъските за дюшемето. Когато станах да се измия, телефонът ми иззвъня и аз му дадох знак да вдигне. Беше учителката, която изпълняваше задълженията на педагогически съветник. Когато изрази изненадата си да го чуе, той отговори, че се е прибрал само за малко. Причината за обаждането й, каза тя, била Хенри — видяла го и искаше да знае дали всичко е наред.
	— У дома ли? — попита Клей.
	— Ами… да.
	Клей погледна към мен и пусна лека усмивчица.
	— Не, никой вкъщи не е бил Хенри. Никой от нас не би сторил такова нещо.
	Прекосих стаята, налагаше се да се намеся.
	— Дай ми проклетия телефон.
	Той се подчини.
	— Госпожице Къркби?… Да, Клодия, не, всичко е наред, имал е леко спречкване в квартала. Знаете колко глупави могат да бъдат момчетата понякога.
	— О, да.
	Разговаряхме няколко минути. Гласът й бе спокоен — тих, но уверен — и неволно си я представих на другия край на линията. Дали беше облечена с онзи костюм — тъмната пола с кремава риза? И защо в съзнанието ми изникваха прасците й? Когато вече се канех да затворя, Клей ме накара да й кажа, че носи книгите, които му беше заела.
	— Иска ли още?
	Клей я чу, помисли и кимна.
	— Коя му е допаднала най-много?
	— „Битката на Петнайсета източна улица“ — каза той.
	— Хубава е.
	— Хареса ми старият шахматист. — Този път малко по-високо. — Били Уинтъргрийн.
	— О, страхотен е! — отговори Клодия Къркби, а пък аз стоях приклещен помежду им.
	— Наред ли е всичко, да не ви преча? — попитах (горе-долу както се бях намесил между Хенри и Рори предната вечер) и тя се усмихна по телефона.
	— Утре елате за книгите — каза Клодия. — Ще поостана в училището след работа.
	В петък персоналът се събираше след часовете за по питие. Когато затворих, Клей се усмихваше някак особено.
	— Спри да ми се хилиш тъпо.
	— Какво?
	— Не ми викай „какво“, ами хвани от другия край, дявол да го вземе.
	И двамата се захванахме да носим дъските нагоре по стълбите.


	Идният следобед, пред училището Клей слезе от колата, а аз останах вътре.
	— Няма ли да дойдеш?
	Клодия Къркби вече чакаше до паркинга. Направи му знак с ръка, вдигната високо към светлината. Размениха си книгите.
	— Господи, с теб пък какво се е случило? — попита тя.
	— Всичко е наред, госпожице Къркби, така трябваше.
	— Вие Дънбар не спирате да ме изненадвате. — Тя забеляза колата. — Здравей, Матю!
	По дяволите, налагаше се да отида при тях. Този път се загледах в заглавията:
	„Сразяващ удар“
	„Ответен удар“
	(И двете от един и същи автор.)
	„Сънибой и Чийф“
	Клодия Къркби се здрависа с мен и в наводняващата дърветата привечер дългите й ръце изглеждаха топли. Попита ме как вървят нещата и не е ли хубаво, че Клей си е дошъл, и разбира се, отговорих: Разбира се, но няма да остане за дълго.
	Преди да си тръгнем, тя му отправи продължителен поглед.
	Помисли, реши се и се пресегна.
	— Чакай — каза Клодия — дай ми една от книгите.
	Написа на едно листче телефонния си номер и кратка бележка и го пъхна между страниците:
C>
	При спешни случаи
	(например ако пак ти потрябват книги за четене)
@	К. К.
C$
	И тя действително носеше онзи костюм, точно както се надявах, а тъмното петънце все така си стоеше по средата на бузата й.
	Косите й бяха кафяви и дълги до рамото.
	Когато си тръгнахме, имах чувството, че умирам.


	Уреченото време в събота дойде и цялата ни тумба се отправи към „Ройъл Хенеси“, защото вече се беше разчуло: сред жокеите на Макандрю имаше нова звезда, и то не друг, а момичето от „Арчър стрийт“ 11.
	Хиподрумът имаше две отделни трибуни.
	Членовете и Изметта.
	Първата беше отредена за общество от по-висша класа или поне псевдокласа, което в момента пиеше изветряло шампанско. Мъжете бяха с костюми, дамите — с шапки, макар че част от тези аксесоари изобщо не можеха да се нарекат така. Както бе попитал Томи, който чак се сепна, като ги видя: какви пък бяха тия странни неща по главите им?


	Отправихме се към Изметта, олющената обществена трибуна — сборището на комарджиите и щастливците, печелещите и губещите, повечето от тях — затлъстели и безформени. Гмеж от бира, петдоларови банкноти, натъпкани с месо усти и дим.
	Между двете трибуни, разбира се, се намираше предстартовият падок, където водени от гледачите, конете правеха преднамерено бавни, загряващи обиколки. Жокеите стояха край треньорите, треньорите — покрай собствениците. Пъстро и алесто. Седла. Черно. Стремена. Наставления. Много кимане.


	По едно време Клей забеляза бащата на Кери (някога известен с прозвището Тед от хиподрума) — беше висок за бивш жокей и нисък за мъж, както веднъж го бе описала самата тя. Носеше костюм и бе застанал облегнат на оградата, отпуснал върху нея цялата тежест на печално известните си ръце.
	След минута-две се появи и съпругата му, с бледозелена рокля и рижо — руса коса, спусната свободно, но подрязана строго: страховитата Катрин Новак. Носеше дамска чантичка в тон с тоалета, с която нервно потупваше по хълбока си — неспокойна, доста ядосана и умълчана. В един момент я пъхна в устата си и изглеждаше сякаш отхапва от сандвич. Отдалеч си личеше, че ненавижда дните на надбягванията.

	* * *

	Качихме се на трибуните и се настанихме най-отзад, на изпочупените седалки със следи от вода. Небето беше мрачно, но без дъжд. Събрахме пари, Рори отиде да пусне талон със залога и насочихме вниманието си към Кери, която вече бе влязла в падока. Стоеше редом до стария Макандрю, който отначало само мълчеше и гледаше вторачено. Беше върлинест като прът на метла, краката и ръцете му приличаха на стрелки на часовник. Когато обърна глава, Клей срещна очите му и те бяха живи и ясни, синьо-сиви.
	Спомни си нещо, което треньорът бе казал веднъж, не просто така че да го чуе, а право в лицето му. Нещо за време, за работата и за отсичане на изсъхналите дървета. Тези думи някак си бяха започнали да му харесват.
	Естествено, щом видя Кери, Клей се усмихна.
	Макандрю я повика по-близо до себе си.
	Наставленията му се състояха от седем-осем кратки срички, ни повече, ни по-малко.
	Кери Новак кимна.
	С едно-единствено движение тя пристъпи към коня и го възседна.
	После препусна в тръс през портата.


>>	Хартнъл

	Тогава, в миналото, нямаше как да знаем.
	Насреща ни стремително се носеше един нов свят.
	Скоро след като аз се заех с подготовката за решителния сблъсък с Джими Хартнъл, майка ни щеше да започне бавното си умиране.
	За Пенелъпи началото бе съвсем безобидно.
	По-късно върнахме лентата назад до ето този момент.
	Бях на дванайсет и вече тренирах за битката, Рори беше на десет, Хенри — на девет, Клей — на осем, Томи — на пет, а дните на майка ни — отброени.
	Беше неделна утрин, в края на септември.
	Майкъл Дънбар се събуди от звука на телевизора. Клей гледаше анимационно филмче: „Роки Рубен — космическото куче“. Беше малко след шест и петнайсет.
	— Клей?
	Нищо. Разширените му очи поглъщаха екрана.
	Той прошепна по-рязко:
	— Клей! — и този път момчето отмести поглед към него. — Може ли да понамалиш малко това нещо?
	— О, извинявай. Добре.
	Междувременно Майкъл се беше поразсънил, така че отиде да седне при Клей и когато той го помоли да му разкаже история, подхвана за Муун, змията и Федъртън и дори през ум не му мина да пропусне някоя част. Хлапето непременно щеше да се усети, ако прескочеше нещо, и обясненията само щяха да удължат разказа.
	След като историята приключи, Майкъл остана пред телевизора, прехвърлил ръка през раменете на Клей, който гледаше вторачено светлорусото куче. Позадряма, но скоро се събуди.
	— Ето — каза той — това е краят. — И посочи към телевизора. — Сега ще го изстрелят обратно към Марс.
	Нечий глас се намести тихичко помежду им:
	— Към Нептун, глупчо.
	Клей и Майкъл Дънбар се ухилиха и се извърнаха към жената в коридора зад тях. Беше облечена в най-старата си пижама.
	— Толкова ли нищо не можеш да запомниш? — попита тя.
	В това конкретно утро млякото се оказа развалено, така че Пени направи палачинки, а когато и останалите се изсипахме в кухнята, избухна спор, разляхме портокаловия сок и за капак започнахме да си прехвърляме вината. Както чистеше, тя извика: „Пак разсипахте тъпия портокалов зок!“, а ние се разсмяхме и никой от нас не подозираше.
	И тогава тя изпусна едно яйце в краката на Рори.
	Една чиния се изплъзна от ръцете й.
	Какво ли можеше да означава това, ако изобщо значеше нещо?
	Ала като се връщам назад сега, означавало е много.
	В онази сутрин майка ни беше започнала бавно да си отива, а смъртта — да свива гнездо у дома.
	Беше кацнала на един от корнизите.
	Провесена на припек.
	По-късно се беше облегнала свойски и някак небрежно, с ръка, преметната през хладилника — и ако пазеше бирата, вършеше го адски добре.


	По другата тема, приближаващата схватка с Хартнъл, точно според очакванията ми всичко вървеше страхотно. Още преди онази измамно обикновена неделя бяхме купили два чифта боксови ръкавици.
	Разменяхме си юмруци, кръжахме един около друг и се дебнехме.
	Гмуркахме се под насрещните удари.
	Направо живеех в огромните червени ръкавици, същински колиби, привързани към китките ми.
	— Той ще ме убие — заявявах аз, но татко нямаше да позволи подобен развой.
	В онези дни за мен той наистина беше просто „татко“ и може би това е всичко, което мога да кажа за него — най-хубавото, което мога да кажа.
	В подобни моменти спираше.
	Отпускаше ръката си, облечена в боксова ръкавица, на рамото ми.
	— Ами… — позамисляше се той и заговаряше тихо. — Тогава започни да мислиш по следния начин. От теб се иска да вземеш едно решение. — Ръката му докосваше тила ми и окуражителните думи излизаха от устата му съвсем непринудено. Беше толкова внимателен, толкова мил. Огромна обич, пулсираща толкова близо до мен. — И решението е, че колкото и да те убива, ти просто няма да умреш.
	Биваше си го по _пред-началата_.


	За Пени нещата прогресираха, но за нас този факт оставаше смътно забележим. Жената, която познавахме от първия миг на своя кратък живот и която не бяхме виждали да боледува дори от простуда, напоследък на моменти изглеждаше отмаляла. Бързо се съвземаше, това е сигурно.
	Имаше периоди на видима замаяност.
	Друг път — долитаща издълбоко кашлица.
	Понякога предобед я обземаше сънливост, но работеше толкова до късно и толкова упорито, че това, казвахме си, обясняваше състоянието й. Кои бяхме ние да се усъмним, че вината не е на „Хайпърно“ — контакта й с всички онези младежи и микроби? Вечно стоеше до среднощ да проверява домашни.
	Просто имаше нужда от почивка.


	Същевременно тренировките продължаваха и можете да си представите колко славни бяха тези моменти.
	Боксирахме се на двора, на верандата.
	Под простора, а понякога и в къщата — навсякъде, където можехме — и докато в началото тренирахме само двамата с татко, впоследствие и останалите започнаха да се включват. Даже Томи. Даже Пенелъпи. Светлото й лице леко сивееше.
	— Внимавай с нея — предупреди татко веднъж. — Има брутален ляв овърхенд.
	Рори и Хенри пък в живота си не се бяха погаждали толкова добре, както докато кръжаха един около друг, бъхтеха се, потупваха се и се блъскаха с рамене и предмишници. Рори веднъж дори се извини, и то доброволно — чудо невиждано — след като нанесе на Хенри един прекалено нисък удар.
	Междувременно в училище парирах тормоза, доколкото можех, а у дома отработвах защитата („Дръж високо гарда, работи с краката“) и атаката („Ляв прав, ляв прав, само така, продължавай в този дух“) и така, докато се почувствах почти готов… сега или никога.
	В нощта преди съдбовния ден, когато щях да се изправя лице в лице с Джими Хартнъл, татко дойде в стаята, която деляхме с Клей и Томи. Те двамата вече спяха на долните легла, а аз лежах буден на най-горното. Когато усетих, че влиза, подобно на повечето деца в такива случаи затворих очи, но той ме разтърси леко и рече:
	— Хей, Матю, какво ще кажеш за още една тренировка?
	Нямаше нужда да ме подканя.
	Този път обаче, когато се пресегнах за ръкавиците, каза, че няма да ми трябват.
	— Какво? — прошепнах аз. — С голи юмруци ли?
	— Ще бъдат голи, когато моментът настъпи — рече татко, но сега говореше много бавно. — Ходих в библиотеката.
	Последвах го в дневната, където той посочи към стара касета и едно видео (антична сребристочерна машинария) и ми каза да го включа. Както се оказа, беше го купил с икономисани пари, първите спестявания за Коледа. Когато сведох очи към заглавието на филма „Последните велики боксьори“, усетих, че се усмихва.
	— Жестоко, а?
	Гледах как процепът поглъща касетата.
	— Жестоко.
	— Сега просто натисни _play_ — каза той и много скоро вече наблюдавахме с притаен дъх шестващите на екрана боксьори. Излизаха на ринга като държавни глави. Някои, като се започне от Джо Луис, Джони Фамешон, Лайънъл Роуз и се стигне до Шугър Рей, бяха в черно-бяло. Цветна картина за Смоукинг Джо, Джеф Хардинг и Денис Андрис. Роберто Дюран в техниколор. Въжетата се огъваха под тежестта им. В много от мачовете боксьорите биваха поваляни, но отново се изправяха на крака. Какви неустрашими и отчаяни ескиважи*!
	[* Ескиваж — (в бокса) вид защита, при която боксьорът отбягва идващия удар, като прикляква и премества тялото си леко надясно или наляво. — Б.пр.]
	Към края на филма се обърнах да погледна и татко.
	Блясъкът в очите му.
	Беше намалил звука докрай.
	Взе лицето ми в дланите си, но бе съвсем спокоен.
	Притисна ги към страните ми.
	За миг си помислих, че ще изрече нещо в духа на филма, нещо като коментар зад кадър. Но той само продължаваше да стои в тъмното, обхванал лицето ми в шепите си.
	— Трябва да ти се признае, хлапе — куражлия си.
	Пред-началото на една друга история.
	Някъде по пътя, водещ към този момент, един ден, една сутрин, по време на индивидуалните й занимания със сладурана на име Джоди Ечълс, с Пени Дънбар се беше случило нещо. Джоди бе от любимите й ученички, изоставаше заради дислексия и тя работеше допълнително с нея два пъти седмично. Момичето имаше измъчен поглед, източено тяло и дебела дълга плитка, падаща по гърба.
	Тази сутрин четели под съпровода на метронома — стария, добре познат номер — и по едно време Пени бе станала, за да вземе синонимния речник. Следващият й спомен бил как някой я разтърсва.
	— Госпожице — говорела й Джоди Ечълс — госпожице — и пак — госпожице!
	Пени дошла на себе си и погледът й се спрял върху лицето на момичето, а после и върху отхвръкналата на няколко метра книга. Горката Джоди Ечълс. Самата тя изглеждала пред припадък.
	— Добре ли сте, госпожице, добре ли сте?
	Зъбите й били съвършено павирани.
	Пенелъпи се опитала да се протегне към нея, но ръката й сякаш била някак объркана.
	— Добре съм, Джоди — и би трябвало да я изпрати за помощ, за чаша вода или нещо друго, дори и само за да я поразсее. Вместо това обаче — колко типично за Пени — тя казала: — Отвори речника… така… и провери, да видим… какво ще кажеш за „весел“? Или „унил“? Кое предпочиташ?
	Момичето, устата му и симетрията.
	— Може би „весел“ — отговорило то и започнало да чете на глас синонимите: — „щастлив“… „радостен“… „ведър“.
	— Добре, много добре.
	Ръката й висяла все така неподвижна.


	После дойде онзи петък в училище.
	Хартнъл и приятелчетата му започнаха с подигравките си.
	Споменаха „пиано“ и „педалче“.
	Виртуози на алитерацията, без дори да го подозират.
	Бретонът на Джими Хартнъл беше поизрасъл — оставаха няколко дни до обичайното му подстригване — и пак беше започнал да ми се пъчи и да показва мускули. Устата му беше малка, подобна на процеп, като полуотворена консерва. Скоро тя щеше да се разтегли в усмивка. Приближих се към него и събрах кураж да заговоря.
	— Ще се бия с теб при мрежите по обед — казах аз.
	Най-хубавата новина, която бе чувал в живота си.
	Превъртаме до един следобед.
	Както обичаше да прави често, и сега Пени четяла на учениците, докато чакали идването на автобуса. Този път бил ред на „Одисеята“. Песента за Циклопите.
	Слушателите й били момчета и момичета в зелено и бяло.
	Обичайното стълпотворение от прически.
	Докато им четяла как Одисей се бе избавил с хитрост от бърлогата на чудовището, буквите заплували по страницата; гърлото й се превърнало в пещера.
	Когато се изкашляла, видяла кръвта.
	Била се разплискала по хартията.
	Останала странно стъписана от аления й цвят, била толкова ярка и безпощадна. Следващата мисъл я запокитила в един отколешен влак и онзи първи път, когато бе видяла тази книга, заглавието й на английски.


	Какво бе моята кръв пред тази кръв?
	Нищо, абсолютно нищо.
	Помня, че от онези ветровити дни, когато облаците преминават бързо по небето. Една минута бяло, една минута синьо, изобилие от подвижна светлина. Докато вървях към мрежите за крикет, към най-мрачната сянка, забелязах един облак, който приличаше на въглищна мина.
	Отначало не видях Джими Хартнъл, но той беше там, на бетонната настилка. Усмивката му се простираше от единия до другия край на бретона.
	— Тук е! — провикна се един от приятелите му. — Педалчето е тук, по дяволите!
	Вървях и вдигнах юмруци.
	По-нататък, по-голямата част ми изплува на части, с полузавъртания вляво и вдясно. Помня колко бърз беше той и колко скоро опитах юмруците му. Помня и рева на тълпата ученици, като прибоя долу на плажа. В някакъв момент зърнах Рори, който по онова време си беше малко хлапе. Стоеше до кльощавия и рус като лабрадор Хенри. През ромбовете на телената мрежа виждах как устните им оформят: „Удари го!“, докато Клей гледаше вцепенено отстрани.
	Но да удариш Джими не беше никак лесно.
	Най-напред ми стовари юмрук право в устата (сякаш сдъвках парче желязо), после по-високо, после в ребрата. Сигурно са счупени, ми се мярна през ум, докато онези вълни се разбиваха в тялото ми.
	— Хайде, шибано пианистче — прошепна хлапето и отново затанцува насреща ми. Всеки път някак си ме издебваше отдалеч и ме изненадваше с ляв, после с десен и с още един десен удар. След три такива серии се строполих.
	Последваха възгласи и озъртане за учители, но все още никой не беше разбрал какво става. Бързо излазих на крака и се изправих. Ако имахме рефер, може би преди края на отброяването до осем.
	— Давай — казах аз, а светлината все така се менеше с всеки миг. Вятърът свиреше в ушите ни и той отново започна да се приближава.
	Този път, както и по-рано, Джими ми стовари ляв удар, последван от съкрушителния десен, но сега тактиката му претърпя провал, защото блокирах третия и го заковах в челюстта. Хартнъл политна назад, запрепъва се, опита се да запази равновесие и замахна. Отстъпи още една крачка, стреснато и припряно, и тогава аз атакувах фронтално и отляво. Вложих цялата си сила в двойния прав, който прицелих над онзи процеп на лицето му, над него и в бузата.
	Последва размяна на удари с кокалчета и юмруци, която коментаторите на всеки спорт по света — даже и при игра на топчета — биха нарекли война на изтощение. В един момент бях паднал на коляно, когато ударът му ме застигна и той бързо се извини, а аз кимнах — мълчаливо спортсменство. Броят на зяпачите беше набъбнал. Бяха се накачулили даже по мрежата, с пръсти, вкопчени здраво в телта.
	На два пъти го повалях, но той неизменно се връщаше в играта. Самият аз се строполявах четири пъти и след последния не успях да се изправя. Смътно долових присъствието на учителите, защото онези плажове и вълни се бяха превърнали в ято, бяха се разхвърчали като чайки и сега край мрежите продължаваха да стоят само братята ми. Ловко — и като се връщам назад, защо ли не се изненадвам — Хенри протягаше ръка към едно или друго от бягащите хлапета, а те му даваха остатъка от обяда си. Още тогава бе успял да организира залози и беше спечелил.
	В ъгъла, до струпаните крачета на вратичките за крикет, извърнат с лице към мен, стоеше Джими Хартнъл. Напомняше ми на ранено диво куче — едновременно и жалък, и излъчващ заплаха. Един от мъжете учители се приближи и го сграбчи, но той рязко се отскубна. Тръгна към мен и почти се препъна. Сега онзи процеп се бе превърнал в най-обикновена уста. Приклекна до мен и гласът му долетя отгоре.
	— Сигурно си добър на пианото — каза той — ако свириш така, както се биеш.
	Попипах устата си с пръсти — триумфът на облекчението.
	Отпуснах се назад, кървях и се усмихвах.
	Всичките ми зъби си бяха на мястото.


	Така се започна.
	Пени бе отишла на лекар.
	Кавалкада от медицински изследвания.
	Пред нас не каза нищо, поне засега, и всичко си продължаваше постарому.
	Веднъж обаче маската се бе пропукала и колкото повече седя тук и пиша, толкова по-безпощадно и ясно осъзнавам този факт. Кухнята е като прочистваща, бистра вода.
	Понеже веднъж се бе случило следното: Рори и Хенри търчаха из стаята си и се биеха. Ръкавиците бяха забравени и двамата се бяха счепкали, както те си знаеха. Пенелъпи се спусна към тях.
	Сграбчи ги за гърба на униформените училищни ризи.
	Държеше ги здраво далеч един от друг.
	Като хлапета, провесени да съхнат на слънце.
	Седмица по-късно влезе в болница, първия от цяла върволица престои.
	Но преди това, много, много отдавна, шепа дни и нощи по-рано, бе останала с тях в стаята им, онази кочина от чорапи и лего. Слънцето залязвало зад гърба й.
	Боже, това ще ми липсва.
	И заплакала. Усмихвала се и плачела.


>>	Триумвиратът

	Рано в събота вечерта Клей и Хенри се покачиха на покрива.
	Беше около осем часът.
	— Като едно време — каза Хенри и в този миг двамата се почувстваха щастливи, въпреки че телата им ги понаболяваха. После добави: — Беше страхотен пробег.
	Говореше за Кери.
	Клей впи поглед по диагонал. Номер 11.
	— Така е.
	— Трябваше да победи. Контестация, по дяволите.


	По-късно той чакаше.
	Окраището, отмерения звук на движенията й, тихото шумолене на нозете й.
	Когато Кери дойде, не бързаха да легнат на матрака, не и преди да бе минало доста време.
	Поседяха на ръба му.
	Разговаряха и на Клей му се прииска да я целуне.
	Да докосне косите й.
	Дори и само да погали с два пръста извивките им покрай лицето й.
	На светлината тази вечер те изглеждаха ту златисти, ту червени и не се виждаше докъде стигат.
	Но не посмя.
	Разбира се, че не.
	Бяха си създали правила и ги спазваха — правила да не развалят и да не излагат на риск чувството, зародило се помежду им. Стигаше им, че са тук, сами, заедно. Съществуваха толкова други начини да изразят благодарността си.
	Клей извади малката тежка запалка с _Матадор в петото бягане_.
	— Това е най-хубавото нещо, което са ми подарявали — каза той и я щракна за миг, а после хлопна капачето. — Днес язди страхотно.
	Тя му подаде „Каменоделецът“.
	Усмихна се и рече:
	— Така си е.


	Вечерта беше започнала добре още отпреди това, когато госпожа Чилман се показа на прозореца. Изви глава нагоре и им извика.
	— Ей, Дънбарчета.
	Хенри й отговори пръв:
	— Госпожо Чилман! Благодарим ви, че ни закърпихте оная вечер. — После мина по същество. — Много хубави ролки имате.
	— Млъквай, Хенри! — каза тя, но на лицето й се появи усмивка и онези нейни бръчки се разшаваха.
	Сега и двете момчета станаха и се преместиха по-близо до нея.
	Приклекнаха на края на покрива откъм къщата й.
	— Ей, Хенри? — попита госпожа Чилман и цялата ситуация беше доста забавна.
	Хенри знаеше какво ще последва. Всеки път, когато съседката се подадеше на прозореца както сега, го молеше за някоя книга от богатата му колекция, натрупана от гаражните разпродажби в почивните дни. Обичаше любовни романи, криминалета и ужаси — колкото по-долнопробни, толкова по-добре. — Да ти се намира нещо за мен?
	Той се изсмя:
	— Дали ми се намира? Как мислите, а? „Трупът на Джак Изкормвача“ как ви звучи?
	— Имам я.
	— „Мъжът, когото бе скрила на долния етаж“?
	— Това беше съпругът ми — така и не откриха тялото.
	(И двете момчета прихнаха — беше вдовица отдавна, още отпреди да я познават, и след толкова години беше в състояние да се шегува с това.)
	— Добре, госпожо Чилман, дяволите да го вземат, труден клиент сте! Какво ще кажете за „Крадец на души“? Брутална прелест.
	— Дадено. — Тя се усмихна. — Колко й искаш?
	— Хайде сега, госпожо Чилман, да не започваме пак тази игра. Какво ще кажете да направим както обикновено? — И той подбели очи към Клей. — Да кажем, че ви я давам гратис.
	— Гратис? — Сега тя се взря нагоре замислено. — Това на немски ли е?
	Хенри се разсмя гръмогласно.


	Когато най-сетне се изтегнаха на матрака, Кери се замисли за състезанието.
	— Обаче изгубих — каза тя. — Издъних се.
	Гонка номер 3.
	За приза на Винарна „Лантърн“.
	Дистанция 1200 метра. Кери се състезаваше с кон на име Снаряда и двамата се забавиха ужасно на старта, но тя го пришпори и го върна в играта. Запровира се между плътната група и го изведе начело. Клей наблюдаваше съвършено безмълвно как трасето навлиза във финалната права. Тътен от прелитащи конски копита, очите, цветовете, кръвта. И мисълта, че Кери е някъде сред всичкия този хаос.
	Проблемът дойде на последния фърлонг*, когато се бе доближила твърде много до завършилия втори _Надуй парчето до дупка_ — наистина, що за име? — и победата й бе отнета.
	[* Фърлонг (furlong — англ.) — имперска единица мярка за дължина, равняваща се на 1/8 от милята, или 201,168 м. — Б.пр.]
	— Първото ми бягане пред стюардите* — каза тя.
	[* Стюард (steward — англ.) — специално обучено лице, което следи за спазването и прилагането на правилата при провеждането на конни състезания. — Б.пр.]
	Гласът й, притиснат към шията му.


	След извършването на финансовата операция (госпожа Чилман настоя да плати десет долара) тя попита:
	— Ами ти как си, господин Клей? Грижиш ли се добре за себе си напоследък?
	— През повечето време.
	— През повечето? — Съседката се надвеси още малко от прозореца. — Гледай да е през цялото.
	— Добре.
	— Добре тогава, момче прекрасно.
	Тя тъкмо понечи да затвори прозореца, когато Хенри реши да се пробва да изкопчи още нещо.
	— Ей, откъде пък накъде той да е прекрасен?
	Госпожа Чилман пак се появи.
	— На теб устата ти е златна, Хенри, но той е златното момче. — И тя им махна за довиждане.
	Хенри се обърна към Клей.
	— Прекрасен, друг път — каза той. — Доста си грозен всъщност.
	— Грозен?
	— Ъхъ, грозен като задника на Старки.
	— Скоро ти се отвори случай да го поогледаш отблизо, нали?
	Този път Хенри го блъсна и приятелски му отпери един през ухото.
	Понякога дори и на мен ми се струва, че няма да проумея тази загадка — как обичат момчетата и братята.


	Малко преди да се разделят, той започна да й разказва.
	— Там е доста тихо.
	— Обзалагам се.
	— Реката е напълно пресъхнала.
	— Ами баща ти?
	— И той така.
	Тя се засмя и Клей усети дъха й и се замисли за онази топлина, която хората сякаш излъчваха отвътре и как тя можеше да те връхлети изведнъж и да изчезне без следа, а после отново да те облъхне… и нямаше нищо трайно…
	Да, тя се засмя и каза:
	— Не бъди идиот.
	Клей каза само „добре“, а сърцето му затуптя така, сякаш му беше твърде голямо и бе сигурен, че го чува целият свят. Той погледна момичето до себе си и крака, който бе преметнало небрежно през тялото му. Спусна поглед към най-горното копче, материята на ризата й.
	Каретата си бяха там.
	Синьото бе изсветляло до небесносиньо.
	Червеното — избледняло до розово.
	Източените хребети на ключиците и вирчето сянка под тях.
	Едва доловимият дъх на потта й.
	Как бе възможно да обича някого толкова силно и същевременно — да се владее така добре и да стои мълчаливо и неподвижно толкова дълго?
	Може би, ако тогава го бе сторил: ако бе събрал смелост по-рано, нещата щяха да се развият другояче. Но как би могъл да предвиди? Как би могъл да знае, че Кери — това момиче, чийто крак лежеше върху бедрото му, чието дихание ту нахлуваше в него, ту се отдръпваше като прилив и отлив, момичето, което имаше свой живот, което бе самият живот — щеше да завърши неговата трифекта*, неговия триумвират от любов и загуба?
	[* Трифекта — вид залог, при който залагащият прави прогноза за състезателите, класирали се на първо, второ и трето място. — Б.пр.]
	Не би могъл, разбира се.
	Не би могъл.
	Всичко това щеше да се случи тепърва.


>>	Една цигара

	Дойде време Пени Дънбар да се приготви за болницата и света, който я очакваше между стените й.
	Щяха да я натискат, мушкат и кълцат.
	Да я тровят с доброжелателност.
	Когато за пръв път споменаха за лечение с радиация, си представих как се намира сама някъде насред пустинята и изведнъж — бум! — превръща се в нещо подобно на Хълк.
	Бяхме като в анимационен филм.


	Първите ми спомени са за болничната сграда с цялата й пъклена белота и безупречни врати като в мол. Ненавиждах как се плъзгат встрани.
	И вътре сякаш се мотаехме из търговски център.
	Сърдечносъдови болести — вляво.
	Ортопедия — вдясно.
	Помня и как ние шестимата вървяхме по коридорите, през вежливия болничен ужас. Виждам пак татко с изжулените му до нова кожа ръце, Хенри и Рори, които бяха сключили примирие — в тези места явно имаше нещо противоестествено. Ето го и Томи, толкова мъничък и неизменно обут с къси хавайки. А ето ме и мен — целият насинен, но на оправяне.
	На опашката, някъде далеч зад нас, беше Клей, който, изглежда, най-много се боеше да я види. Гласът й изсвистя през сондата в носа й:
	— Къде е моето момче, къде е моето момче? Приготвила съм му история, от най-хубавите.
	Едва тогава той изникна помежду ни.
	Струваше му неимоверни усилия.
	— Ей, мамо, ще ми разкажеш ли за къщите?
	Ръката й се протегна да го докосне.
	Същата година я приеха в болница още два пъти.
	Беше отваряна, затваряна и порозовена от белези.
	Шита и язвено — лъскава.
	Понякога, дори когато бе изтощена, я молехме да ни позволи да ги видим.
	— Ще ни покажеш ли онзи, най-големия белег, мамо? Адски красив е.
	— Хей!
	— Ама какво — заради „адски“ ли? Това пък даже не е ругатня!
	По времето, когато се разиграваха тези сцени, обикновено вече си бе у дома, отново в собственото си легло и слушаше как татко й чете или просто лежеше до него. Имаше нещо особено в ъгъла на телата им; краката й, свити в коленете и отпуснати настрани, винаги под четиресет и пет градуса. Лицето й лягаше на гърдите му.
	Ако трябва да сме честни, в много отношения това бяха щастливи времена и аз ги помня тъкмо през тази бленда. Виждам как седмиците отлитат в едно-единствено движение на рамото и месеци потъват в страниците. Той й четеше на глас с часове. Около очите му се бе насъбрала умора, но тюркоазеният им цвят бе все така особен. Едно от малкото успокоителни неща.
	Разбира се, имаше и страховити моменти, като повръщането в умивалника и онази ужасна миризма в банята. Беше станала още по-мършава, което е трудно за вярване, но винаги се връщаше на мястото си край прозореца в дневната. Все така ни четеше от „Илиадата“, а тялото на Томи, потънало в сън, лежеше на парчета помежду ни.


	Междувременно ние момчетата се развивахме.
	Композирахме своя авторска музика.
	Войните заради пианото не бяха приключили.
	Схватката с Джими Хартнъл можеше да има най-различни последствия и в голяма степен се получи точно така. Двамата станахме заклети приятели. Бяхме онези две момчета, които, влизайки в сблъсък, бяха открили много общо помежду си.
	Той беше първият от дълъг списък опоненти, на които бях готов да дам отпор. Достатъчно беше да споменат пианото. Но триумфът от първата битка не се повтори. Двубоят с Джими бе за титлата.
	В крайна сметка обаче не аз се прославих с бойните си подвизи, а друг и това би могъл да бъде единствено Рори.
	Що се отнася до възрастта ни, годината се беше извъртяла и вече отдавна учех в гимназията (най-сетне освободен от уроците по пиано), Рори беше в пети клас, Хенри — една година след него. Клей бе започнал трети, а Томи ходеше на детска градина. Скоро старите истории бяха изхвърлени на брега от вълните. Споменът за боя край мрежите за крикет се пазеше жив, а кандидати да си премерят силите се намираха в изобилие.
	Проблемът беше самият Рори.
	Силата му бе първична и страховита.
	Но по-лошото идваше след поражението.
	Защото той имаше навик да влачи противниците си по игрището, както Ахил — трупа на Хектор в бруталния завършек на „Илиадата“.


	Веднъж в болницата й бяха дошли на свиждане хлапетата от гимназия „Хайпърно“.
	Пени седеше изпонадупчена в леглото.
	Господи, сигурно бяха повече от дузина, и момичета, и момчета, скупчени наоколо й, вдигащи врява. Хенри каза:
	— Толкова са… космати.
	Сочеше краката на момчетата.
	Помня, че наблюдавахме от коридора тумбата униформи в зелено и бяло — рано избуяли хлапаци, парфюмирани ученички, тук-таме скрита цигара. Точно преди да си тръгнат, момичето, което споменах по-рано, прекрасната Джоди Ечълс, извади странен на вид подарък.
	— Заповядайте, госпожице — каза тя, но сама започна да го разопакова. Ръцете на Пени бяха скрити под одеялата.
	Миг по-късно — устните на майка ни.
	Напукаха се, тъй пресъхнали и усмихнати.
	Бяха й донесли метронома. И тогава едно от момчетата каза нещо. Мисля, че името му бе Карлос.
	— Дишайте в такт с него, госпожице.

	* * *

	Най-хубавото обаче бяха вечерите у дома.
	Руса и чернокоса глава, които сивееха редом.
	Когато не спяха на дивана, седяха в кухнята и редяха думи на „Скрабъл“ или си разменяха наказания на „Монополи“. Понякога пък бодърстваха на дивана в дневната и гледаха филми до късно през нощта.
	В съзнанието на Клей се бяха запечатали два паметни момента, които се бяха случили в две различни петъчни вечери. Първият беше след края на един филм, който те бяха гледали и на екрана течаха финалните надписи, мисля, че беше „Сбогом, Ленин!“.
	Двамата с Клей бяхме излезли в коридора, понеже до слуха ни достигна усилването на звука.
	Видяхме дневната, а после и самите тях.
	Прегърнати плътно пред телевизора.
	Бяха се изправили и танцуваха, ала бавно, едва-едва, а косата й се бе вкопчила в останките от русия си цвят. Изглеждаше толкова немощна и крехка, цялата ръце и пищяли. Телата им се притискаха едно в друго и скоро татко ни забеляза. Мълчаливо ни помаха за „здрасти“.
	А после дори оформи с устни:
	„Погледнете това умопомрачително момиче!“
	И тук трябва да ви призная нещо.
	Напук на изтощението и болката, с радостта, струяща от този негов поглед, Майкъл Дънбар си беше хубавец и половина, а и като танцьор не беше за изхвърляне.


	Следващият епизод се бе разиграл пред къщата, на стъпалата, сред мъглите на най-хладната зима.
	Няколко дни по-рано в гимназията, където се бе върнала по заместване, Пенелъпи бе конфискувала нечии цигари. Ако трябва да бъдем честни, не смяташе, че има право да порицава учениците си за това, че пушат. Винаги когато им вземаше нещо, им казваше да си го потърсят след часовете. Дали това бе отявлена безотговорност от нейна страна? Или проява на полагаемото им се уважение? Нищо чудно, че всички те я обикваха.
	Така или иначе, дали от неудобство или срам, но никой не се беше върнал за кутията „Уинфийлд Блус“ и Пени ги бе открила вечерта. Търкаляли се смачкани на дъното на дамската й чанта. Докато вадела портфейла и ключовете си преди лягане, пакетът се озовал в ръката й.
	— Какво, по дяволите, е това?
	Майкъл веднага я беше хванал на местопрестъплението.
	Наречете ги импулсивни или смешни, но аз безкрайно ги обичам заради продължението на тази история. По онова време болестта й беше отстъпила. И тъй, двамата се измъкнали на верандата. Запалили една цигара, разкашляли се и така го бяха събудили.
	Когато се прибрали вътре няколко минути по-късно, Пени понечила да хвърли пакета, но по някаква причина Майкъл я спрял.
	— Какво ще кажеш просто да ги скрием — казал той. Съзаклятническо намигване. — Човек не знае кога пак може да ни потрябват. Това ще е малката ни тайна.
	Ала едно момче неволно бе станало част от съзаклятието.
	Виждате ли, когато вдигнали капака на пианото, за да скрият цигарите, те така и не подозирали. То ги наблюдавало от коридора и в онзи момент едно нещо му бе станало ясно:
	Родителите ни може и да танцуваха хубаво.
	Но като пушачи бяха пълни аматьори.


>>	Централната гара

	Клей се изкушаваше да остане още, но не можеше.
	Най-много се измъчваше, че щеше да изпусне следващото състезание на Кери, на „Уорик Фарм“*, но тя го беше насърчила да замине. Малко преди да го остави на Окраището онази събота, му бе казала следното:
	[* „Уорик Фарм“, както и споменаващите се по-нататък „Роузхил“ и „Рандуик“ — реално съществуващи хиподруми в предградията на Сидни. — Б.пр.]
	— Ще се видим, когато си дойдеш, Клей. Ще бъда тук, обещавам.
	Клей я бе изпроводил с поглед надолу по пътя.


	Раздялата с нас беше като предния път.
	Знаехме за тръгването му, без по въпроса да се казва и дума.
	И същевременно всичко бе абсолютно различно.
	Този път, разбира се, липсваше цялата онази сериозност, понеже каквото трябваше да се случи, се бе случило. Беше време да продължим напред.
	В понеделник вечер, когато най-после седнахме да догледаме „Ергенско парти“, Клей се изправи да върви. Багажът му вече бе изнесен в коридора. Рори го изгледа втрещено.
	— Няма да тръгнеш точно сега, нали? Още дори не са качили мулето в асансьора!
	(Направо си е страшничко в каква степен животът ни приличаше на този филм.)
	— Магаре е — каза Томи.
	Отново Рори:
	— Не ми пука, ако ще да е кръстоска между куортър и тъпо шетландско пони!
	Двамата с Томи прихнаха дружно.
	После се обади Хенри:
	— Хайде, Клей, вдигай крака — и като се престори, че го понася към кухнята, той го тръшна на дивана, и то два пъти, понеже първия път Клей направи опит да се надигне. Когато все пак успя да се освободи, Хенри приклещи главата му в ключ и започна да тича наоколо, влачейки го със себе си. — А това как ти се струва, лайно дребно такова, а? Не е като в блока на Нужника, нали?
	Зад гърба им ергенското парти съвсем изтрещяваше и Хектор побърза да се изстреля от стаята. В същия миг Томи се метна на гърба на Клей, а Рори ми подвикна:
	— Ей, ела тук да ни удариш едно рамо!
	Бях застанал на входа на дневната.
	Облегнах се на касата на вратата.
	— Хайде де, Матю, помогни ни да го заковем!
	Като се има предвид в колко добра форма се намираше Клей, не е странно, че дъхът се изтръгваше от дъното на гърдите им. Най-накрая се насочих към тях.
	— Добре, Клей, дай да ступаме тия нещастници.


	Най-сетне, след края на боричкането, а и на филма, за пръв и единствен път откарахме Клей до Централната гара.
	Бяхме с колата на Хенри.
	Аз и той — отпред.
	Останалите трима плюс Роузи — отзад.
	— Мамка му, Томи, това куче трябва ли да пъхти толкова силно?
	На гарата всичко беше точно както можете да си го представите.
	Кафееният мирис на спирачките.
	Нощният влак.
	Оранжевите светлинни глобуси.
	Клей беше със спортния сак, в който вместо дрехи носеше дървеното сандъче, книгите от Клодия Къркби и „Каменоделецът“.
	Влакът всеки момент щеше да тръгне.
	Стиснахме си ръцете — всеки от нас с Клей.
	Когато беше стигнал до средата на влака, Рори се провикна след него.
	— Ей, Клей!
	Той се обърна.
	— Топките, да не забравиш?
	И с щастливо изражение брат ни се качи във вагона.
	И отново, и отново онази загадка — как всички ние застанахме като на пост на перона сред мириса на спирачки и куче.


>>	Жената, която се превърна в едно от момчетата Дънбар

	Към края на първата ми година в гимназията вече нямаше съмнение, че сме изпаднали в голяма беда. Дрехите се ветрееха около тялото й, подобренията настъпваха все по-рядко. Имаше периоди, когато привидно всичко беше наред или просто добре си играехме ролите. Престорено — нормално или нормално — престорено, не съм сигурен точно как го постигахме.
	Може би просто имахме живот за живеене и трябваше някак си да продължим напред, и в това число включвам Пенелъпи. Ние си оставахме хлапета. Стискахме зъби, държахме се.
	Предстояха ни мигове като подстригването й и Бетовен.
	За всеки от нас щеше да има по нещо лично, отредено само за него.
	Даваш си сметка, че майка ти умира, когато реши да прекара време с теб насаме.
	Прескачаме моментите като камъни.


	Останалите още бяха в основното училище (последна година за Рори) и бяха задължени да свирят дори когато Пени беше в болница. След години Хенри се кълнеше, че бе останала жива толкова дълго само за да може да ги тормози с пианото или поне с разпитите дали се упражняват. Нямаше отърваване, независимо къде лежеше — на избелелите чаршафи вкъщи или на онези другите, отблъскващите, тъй безукорни, бели, блестящи от чистота.
	Проблемът на Пенелъпи беше (и тя най-накрая се примири с този факт), че реалността бе различна от представите й.
	Далеч повече ги биваше в битките.
	Свиренето им беше пълна скръб.
	Що се отнася до нейните въпроси, в крайна сметка те бяха сведени до най-обикновен ритуал.
	В общия случай, по време на свижданията в болницата тя ги питаше дали са се упражнявали, а те я лъжеха и казваха „да“. Често се появяваха с разцепени устни и ожулени кокалчета, а Пени — с прежълтял вид и овлажняла кожа, но подозрителна, при това с пълно право, им отправяше поглед.
	— Какво, по дяволите, става тук?
	— Нищо, мамо. Наистина.
	— Упражняваш ли се?
	— Какво да се упражнявам?
	— Знаеш какво.
	— Разбира се. — Този ден Хенри отговаряше вместо всички. Посочи към синините си. — Откъде, мислиш, са тези? — Тази негова усмивка вече вървеше накриво.
	— Какво ще рече това?
	— Ами Бетовен — каза той. — Знаеш, че хич не е лесно да го пребориш.
	Тя се ухили, а от носа й рукна кръв.


	Въпреки това, след като се върнеше у дома, ги караше да й докажат, че са свирили, а тя самата сядаше на стола до тях, слушаше ги и се нервираше.
	— Ти изобщо не си се упражнявал — заявяваше на Рори с полуразвеселено презрение.
	Той свеждаше поглед и си признаваше.
	— Абсолютно си права.
	Веднъж Клей спря посред изпълнението си.
	И бездруго само го окепазяваше.
	И под неговото око личеше лека сянка в тъмносинята гама, получена в бой, в който се бяха забъркали двамата с Хенри.
	— Защо спираш? — Но тонът й почти веднага омекна. — Искаш да ти разкажа история ли?
	— Не, не е това. — Той преглътна и сведе поглед към клавишите. — Мислех си… може ти да посвириш.
	И тя го стори.
	Менует в сол.
	Съвършено.
	До последната нота.
	Беше минало много време от последния път, но той коленичи и положи глава там, в скута й.
	Бедрата й бяха тънки като хартия.

	* * *

	В онзи период се бе състояла една последна паметна битка на път за вкъщи след училище. Рори, Хенри и Клей срещу четири други момчета. Томи гледал отстрани. Накрая някаква жена бе започнала да ги пръска с градински маркуч — хубав маркуч, с хубав струйник. Създавал хубаво налягане.
	— Вървете си! — беше им се развикала тя. — _Махкайте_ се оттука!
	— _Махкайте_ се — повторил Хенри и струята отново се насочила към него. — Хей, това пък защо беше, по дяволите?
	Жената била по нощница и излинели джапанки в три и половина следобед.
	— Задето се правиш на умник — и пак го обляла. — А това е, задето ругаеш.
	— Хубав маркуч имате, госпожо.
	— Благодаря, а сега се разкарайте.
	Клей му помогнал да се изправи.
	Рори вече се бил отдалечил напред и опипвал челюстта си. У дома ги очакваше бележка. Отново беше влязла в болница. Отблъскващите бели чаршафи. Накрая имаше усмихнато личице с дълга коса, спускаща се от двете страни. Отдолу пишеше следното:
	ДОБРЕ ДЕ! МОЖЕТЕ ДА НЕ СВИРИТЕ ПОВЕЧЕ!
	НО ЩЕ СЪЖАЛЯВАТЕ, МАЛКИ КОПЕЛЕНЦА ТАКИВА!
	Посвоему това си беше поезия, макар и не от най-изящния вид. Беше ни учила да свирим Моцарт и Бетовен. Ние пък бяхме обогатили репертоара й от ругатни.


	Скоро след това тя бе взела решение.
	Щеше да направи по нещо заедно с всеки от нас, поотделно. Може би, за да ни подари по един спомен, който щеше да бъде единствено и само наш, но се надявам, че го бе сторила заради себе си.
	В моя случай ставаше дума за филм.
	В града имаше едно старо кино.
	Казваха му „Полублизнака“.
	Всяка сряда вечер там прожектираха по-стари ленти, най-често чуждестранни. Когато отидохме двамата, даваха шведски филм. Казваше се „Моят живот като куче“.
	Освен нас имаше още десетина души.
	Изядох пуканките още преди да започне прожекцията.
	Пени се бореше със сладоледа с шоколадова глазура.
	Влюбих се в малката мъжкарана на име Сага, но едва смогвах да изчитам субтитрите.
	След края двамата продължихме да седим в тъмното.
	И до ден-днешен оставам за финалните надписи.
	— Е? — каза Пенелъпи. — Как ти се стори?
	— Беше страхотен — отговорих, понеже си беше точно така.
	— Падна ли си по Сага? — Сладоледът й се беше разтекъл в пластмасовата чашка.
	Глътнах си езика и почувствах как лицето ми пламва.
	Майка ми беше някакво чудо, с дълги, но крехки коси.
	Тя взе ръката ми и прошепна.
	— Това е хубаво, и на мен тя много ми хареса.


	С Рори бяха гледали футболен мач, седнали високо горе на трибуните.
	С Хенри пък бе отишла на гаражна разпродажба, където той бе започнал да се пазари.
	— Цял долар за това скапано йо-йо? Вижте само колко е зле майка ми.
	— Хенри — бе му се присмяла тя — спри се. Толкова ниско даже и ти не си падал.
	— По дяволите, Пени, колко си скучна — но последвал смях, възникнало някакво съзаклятие помежду им. Плюс това се бе сдобил с йо-йото за трийсет и пет цента.
	Ако обаче трябваше да избирам, бих казал, че това, което бе сторила за Томи, оказа най-голямо влияние върху всичко, което последва — без, разбира се, да броим времето, прекарано с Клей. Виждате ли, тя го заведе в музея. А на него най-много му бе харесала залата, наречена „Дивата планета“.
	Двамата бяха обикаляли коридорите с часове.
	Поточна линия от животни.
	Пътешествие сред козина и препарирани чудеса.
	Бе видял твърде много неща, за да може да си избере фаворит, но дингото и лъвът се котираха високо в класацията му, наред със странния, възхитителен тилацин. Вечерта в леглото Томи не можеше да спре да говори и надълго и нашироко ни осведомява за това животно, известно и като тасманийски тигър. Тилацините това, тилацините онова, повтаряше той до безкрай. Каза, че повече приличали на куче.
	— Куче! — почти извика Томи.
	Стаята бе тъмна и притихнала.
	Той потъна в сън посред изречението, а обичта му към онези животни след време щеше да доведе до тях: до Роузи и Хектор, до Телемах и Агамемнон и разбира се, до онова великолепно, но мулесто създание. Край на тази върволица можеше да сложи само Ахил.


	Що се отнася до Клей, Пени го заведе на много места и същевременно никъде.
	Ние останалите бяхме отпратени.
	Отидохме с Майкъл на плажа.
	След излизането ни Пенелъпи го бе повикала. Казала му:
	— Хей, Клей, направи ми малко чай и ела отпред.
	Но това било само нещо като загрявка.
	Когато отишъл при нея на верандата, тя вече седяла на пода, облегнала гръб на стената, и слънцето я огрявало цялата. По жиците стърчали накацали гълъби. Градът лежал като на разтворена длан, а далечната му песен достигала до слуха им.
	Пресушила цял чайник, но това й помогнало да му разкаже историите си, а Клей се превърнал целият в слух. Попитала го на колко години е и той й отговорил:
	— На девет.
	Тогава му казала:
	— Сигурно си достатъчно голям, поне да започнеш да узнаваш, че това не е всичко… — и после направила каквото правеше винаги — разправила му за къщите от хартия. Най-накрая му повторила следното: — Един ден, Клей, ще ти разкажа някои неща, които никой не знае, но само ако желаеш да ги чуеш…
	Накратко, почти пълните версии.
	Колко облагодетелстван бе Клей наистина.
	Тя прекарала длан през момчешката му коса. Слънцето било слязло много по-ниско, чашата чай лежала прекатурена настрани, а той й кимнал тържествено.


	Когато вечерта се прибрахме у дома, изтощени от плажа и пясъка, Пени и Клей спяха. Приличаха на вързани на възел върху дивана.
	Няколко дни по-късно той почти я беше попитал кога ще му разкаже последните обещани истории, но бе успял да се въздържи. Може би някак усещаше: времето им щеше да дойде малко преди края.
	Не, вместо това се върнахме към обичайната си необузданост и седмиците се трупаха в месеци, а с тях последваха и нови приеми в болницата.
	Онези изключителни моменти бяха отлетели.
	Започнахме да привикваме към неприятните новини.
	— Е — каза тя веднъж без заобикалки — сега пък ще ми вземат косата, затова мисля, че е ваш ред. Така и така ще се случи, по-добре да ги изпреварим.
	Строихме се един след друг — наопаки на нормалния свят, като бръснари, застанали на опашка да подстригват. Човек можеше да ни зърне в огледалото на тостера, докато чакахме реда си.
	Няколко неща си спомням от онази вечер — как Томи мина пръв, неохотно. Тя обаче успя да го разсмее с някакъв виц — куче и овца седят в един бар… Той пак беше с онези проклети хавайки и фъкаше така криво, че направо ми се дорева.
	След това бе ред на Клей, после на Хенри и Рори, който я попита:
	— Ще влизаш в армията ли?
	— Какво пък — отвърна Пени — защо не?
	После му каза:
	— Рори, дай да погледна — и надникна в очите му. — От всички ви ти имаш най-особените очи.
	Бяха тежки, ала меки, като сребро. Косата й бе къса и продължаваше да изчезва изпод ножиците.
	Когато дойде моят ред, тя се пресегна към тостера, за да се огледа. Помоли ми се да бъда милостив.
	— Направи го чисто и бързо.
	Последен беше баща ни и той застана зад нея и се зае със задачата, без да клинчи. Намести главата й хубаво, право напред, и когато приключи с подстригването, бавно потърка косата й. Масажираше хлапашката й прическа, а Пени се облегна напред, беше й приятно. Но не можеше да види мъжа, застанал зад нея, и менящото се изражение на лицето му, нито мъртвата руса коса, разпиляна край обувките му. Не забеляза колко сломен изглеждаше той, докато ние стояхме отстрани и наблюдавахме. Беше по джинси и тениска, боса, и може би точно това ни довърши.
	Изглеждаше едно към едно като нас, момчетата Дънбар.
	С тази прическа бе една от нас.


>>	Завръщане край реката

	Този път не се бави сред дърветата, а премина по коридора от евкалипти и тихо излезе на светлото.
	Изкопът беше на мястото си, ясно очертан и с гладки стени, само че сега бе разширен — както нагоре, така и надолу по руслото, което им осигуряваше по-просторно пространство за работа. Останалите отломки — пръст и съчки, клонаци и камъни — бяха разчистени или заравнени. Клей бръсна с длан гладко отъпканата земя. Вдясно от себе си забеляза следи от гуми.
	Докато прекосяваше коритото, отново се спря и приклекна сред багрите. Преди не си беше давал сметка за цялото това многообразие, този нагледен урок по праистория, записан в скалите. Усмихна се и каза:
	— Здравей, река.
	Баща ни бе в къщата, потънал в сън на дивана, с полупълна чаша кафе до себе си. Клей го наблюдава известно време, след което прибра багажа си в спалнята. Извади книгите и старата дървена кутия, но „Каменоделецът“ остави добре скрит в сака.


	По-късно двамата седнаха на стъпалата и въпреки захлаждането комарите се носеха на рояци и бяха все така настървени. Приземяваха се, леконоги, по ръцете им.
	— Господи, истински чудовища са, нали?
	Черните планини се възправяха в далечината.
	Отвъд тях — живопис в алено.
	Убиеца отново поде или поне направи опит.
	— Как беше…?
	Клей го пресече.
	— Наел си машини.
	Дружелюбна въздишка. Да не би да го бяха хванали в измама? Да не би да бе опорочил душата на моста?
	— Знам, не е съвсем като Пон-дю-Гар, нали?
	— Не — отговори Клей, но реши да не се заяжда. — Онзи мост обаче са го строили повече от двама души.
	— Или дяволът, ако…
	Той кимна.
	— Зная.
	Не можеше да му признае какво облекчение чувстваше, че тази тежка работа е отхвърлена.
	Сега Майкъл пробва отново.
	Довърши прехапания въпрос.
	— Вкъщи?
	— Бива.
	Клей почувства погледа му върху позаздравелите синини.
	Допи кафето си.
	Впи зъби в ръба на чашата си, но не силно.
	После спря и сведе поглед към стъпалата, очите му отбягваха момчето.
	— Матю?
	Клей кимна.
	— Но вече всичко е наред. — Той се позамисли за момент. — Накрая Рори ме носи на ръце. — И пред него разцъфна съвсем лека усмивка.
	— И са съгласни, че се върна — тук имам предвид?
	— Разбира се — отговори Клей — трябваше да го сторя.
	Той се изправи бавно и в него напираше още толкова много — толкова много неща, които искаше да му каже, толкова много, отложено по вътрешните ръбове: за Хенри, Шуорц и Старки (а да не забравяме и момичето), за Хенри и Питър Пан. За Клодия Къркби и мен. За всички нас там на гарата, застанали на пост край потеглящия влак.
	И разбира се.
	Разбира се, за Кери.
	За Кери и „Ройъл Хенеси“, за умелия й пробив през плътната група коне… и загубата от _Надуй парчето до дупка_…
	Но отново мълчанието надделя.
	Неизказаността.
	За да ги наруши, Клей се обади:
	— Ще влизам вътре… докато все още ми е останала някаква кръв…
	И тогава — но какво бе това?
	Изненада.
	Когато вече бе почти влязъл вътре, Клей се върна обратно, обзет от ненадейна, невъздържана приказливост, което в неговия случай означаваше цели осем думи.
	Все още с чашата от кафе в ръка той каза:
	— Тук ми харесва, харесва ми да съм тук.
	Зачуди се защо го бе сторил. Може би, за да ознаменува началото на нещо ново — съсъществуването на „Арчър стрийт“ и реката — а защо не и своеобразното приемане на следния факт: принадлежеше еднакво и на двете места.
	Клей беше разстоянието помежду ни.


>>	Когато момчетата бяха още момчета

	В крайна сметка всяко нещо достига своя край.
	Юмручните схватки започнаха да стихват.
	Една цигара бе намерена и изпушена.
	Дори пазарлъците за пианото бяха останали зад гърба ни.
	Погледнато от дистанцията на времето, това бяха все значими разсейващи фактори, но нямаха сила да преобърнат нещата за майка ни.
	Светът вътре в нея се бе натегнал до крайност.
	Тя ту се изпразваше, ту преливаше.
	Ако не друго, през предстоящите месеци, докато терорът на лечението й продължаваше, все още ни оставаха няколко последни нишки нормален живот, в които да се вкопчим. Бяха я отваряли и затваряли като закъсал в канавката автомобил. Нали знаете онзи характерен звук — когато затръшнете капака, след като току-що за пореден път сте успели да подкарате проклетата таратайка, и се молите да изкара поне още малко?
	Всеки ден бе точно като това последващо запалване на двигателя.
	Продължавахме нататък до следващото закъсване.


	Един от най-ярките примери за този начин на живот датираше от самото начало на януари, средата на коледната ваканция.
	Дарът и величието на похотта.
	Да, похот.
	В по-късни години щяхме да открием първичното вълнение и пълната идиотия на „Ергенско парти“, но именно в онзи период, когато Пени започна да гасне, лежаха корените на момчешката ни поквара.
	Извратеност или пълнокръвен живот?
	Зависи от коя страна ще го погледнете.
	Така или иначе, беше най-горещият летен ден досега, като някакъв предвестник на онова, което предстоеше. (Клей харесваше думата „предвестник“ заради един свой преподавател, страховит, но преливащ от знания. Докато останалите учители винаги се придържаха към програмата, още щом прекрачеше прага на класната стая, поразителният господин Берик започваше да ги препитва на думи, които просто бяха задължени да знаят:
	Предвестник.
	Ненавистен.
	Мъчителен. Горест.
	Горест бе чудесна дума, защото съвършено предаваше какво точно ти причинява: гори те отвътре.)


	Но както и да е, в онзи ден, малко след началото на януари, слънцето се бе издигнало високо в небето и прежуряше безмилостно. Кварталът направо се бе съсухрил.
	Далечното автомобилно движение тананикало в ушите им и небрежно свървало в обратна посока. Хенри бил във вестникарската будка на „Посайдън Роуд“, малко по-надолу от „Типлър Лейн“. Скоро обаче излязъл отвътре и с тържествуващ вид помъкнал Клей към близката уличка. Озърнал се наоколо и казал:
	— Ето. — Гръмовен шепот. Измъкнал изпод тениската си един „Плейбой“. — Оплакни око.
	Подал му списанието и го разтворил на средните страници — сгъвката се спускала през тялото й — и тя била стегната и мека, щръкнала и възхитителна точно на онези места, на които трябвало. Със сигурност изглеждала развълнувана от бедрата си.
	— Жестоко, а?
	Клей погледнал надолу, разбира се, че погледнал, и видяното не му било непознато — беше десетгодишен, с трима по-големи братя, беше виждал голи жени на компютърния екран — но това тук било напълно различно. Ставало дума за кражба и голотии накуп, въплътени от лъскавата хартия. (Както Хенри му казал: „Ето това е животът!“) Клей потръпнал ликуващо и, странно, зачел се в името й. Усмихнал се, взрял се по-отблизо и попитал:
	— Наистина ли фамилията й е „Януари“?
	Сърцето му думкало здраво в гърдите. Хенри Дънбар се ухилил:
	— Разбира се — казал той — можеш да се обзаложиш.
	По-късно обаче, когато пристигнали у дома (след няколко поспирания, за да я позяпат), заварили родителите ни в кухнята. Били на захабения под, телата им били отпуснати в полулегнало положение.
	Баща ни се бил облегнал на долапа.
	Очите му имали цвят на извехтяла синева.
	Пени била повръщала — всичко било в бълвоч — и сега спяла подпряна на него. Майкъл Дънбар седял вторачен в пространството пред себе си.
	Двете момчета се заковали на място.
	Ерекцията им ненадейно се спихнала, потънала някъде в панталоните.
	Хенри извикал, веднага реагирал и неочаквано проявил отговорност.
	— Томи? Вкъщи ли си? Не идвай тук!
	През цялото време, докато уязвимостта на майка ни била изложена на показ пред погледите им, скрита помежду им, навита на свитък, все още се намирала Мис Януари.
	Тази нейна усмивка, съвършените й форми.
	Било им непоносимо даже да мислят за нея.
	Мис Януари била просто толкова… здрава.


	В началото на есента неизбежното се случи. В един предварително насрочен следобед.
	Вече от месец Рори учеше в гимназията.
	Клей беше на десет.
	Косата й бе порасла отново — странно, по-яркоруса, но всичко останало си бе отишло или бе започнало да си отива.
	Родителите ни не ни бяха казали нищо.
	Мястото представлявало малка кремава сграда, недалеч от някакъв мол.
	През прозореца долитала миризмата на понички.
	Кавалерия от медицинска апаратура. Машините били студени и сиви и същевременно парели. Раковото изражение на хирурга.
	— Моля — казал им той — седнете.
	Повторил „агресивен“ поне осем пъти.
	Нулев подход при съобщаването на лоши вести.

	* * *

	Беше се свечерило, когато се върнаха, и ние излязохме да ги посрещнем. Винаги им помагахме да внесат покупките, но онзи ден не бяха пазарували. По жиците бяха накацали гълъби. Гукането им бе секнало, сега наблюдаваха.
	Майкъл Дънбар бе застанат до колата, приведен напред, с ръце върху топлината на капака, а Пени се намираше малко по-назад с длан, положена на гърба му. В смекчаващата гаснеща светлина косата й, прибрана назад, силно пристегната, приличаше на слама.
	Наблюдавахме ги, но никой от нас не посмя да попита каквото и да било.
	Може би се бяха карали.
	Но разбира се, когато сега поглеждам назад, осъзнавам — в онази нощ смъртта вече бе между нас, кацнала нависоко сред гълъбите, провесила се нехайно от жиците.
	Беше там и ги наблюдаваше как стоят един до друг.


	На следващата вечер Пени, пропукана и съкрушена, ни събра в кухнята и ни съобщи новината. Баща ни също бе там, разбит на няколко къса.
	Спомням си всичко толкова ясно — как Рори отказа да повярва, как изпадна в ярост и не спираше да повтаря: „Какво?“, „Какво?“, „КАКВО?“ Бе изопнат като жица, ръждив. Сребристите му очи тъмнееха.
	И Пени, толкова тъничка и непоклатима.
	Бе намерила упование в прагматизма.
	Очите й бяха зелени и неистови.
	Косата й се спускаше свободно. Тя повтори думите си. Изрече ги отново:
	— Момчета, умирам.


	Именно този втори път, поне така мисля, бе последната капка за Рори.
	Той стисна ръцете си в юмруци и пак ги отпусна.
	И когато замлати долапите, така че те се разтресоха, отблъсквайки ме мимоходом от себе си, у всички нас зазвуча нещо — някаква оглушителна тишина, необяснима вибрация. Виждах я, но не я чувах.
	После той сграбчи онзи, който му се падна най-близо, а това по случайност бе Клей, и изрева право в ризата му. Пени се втурна към тях и се изпречи помежду им, но Рори не бе в състояние да се спре. За кратко го долавях някак отдалеч, но след миг ме блъсна отново — къщата ехтеше от глас, подобен на ропот от улична схватка. Рори ревеше в гърдите на Клей, през копчетата му, крещеше право в сърцето му. Бъхтеше го още и още, докато в очите отсреща се разгоря огън, а неговите собствени станаха плоски и твърди.


	Боже, още го чувам.
	Толкова се мъча да изтласкам този момент някъде по-надалеч.
	По възможност — на хиляди километри.
	Ала дори сега в мен нахлува онази бездна от рев.
	Виждам Хенри, близо до тостера, тъй притихнал, когато случаят го изискваше.
	До него — и Томи, вцепенен, вторачен в размазалите се пред погледа му трохи.
	Виждам как Майкъл Дънбар, баща ни, стои край мивката, непоправимо разбит, а после как се привежда към Пени — длани върху треперещите й рамене.
	И самия себе си — стоя по средата и подклаждам свой собствен огън, парализиран, със скръстени на гърдите ръце.
	И най-сетне, разбира се, виждам Клей.
	Виждам четвъртия от петимата братя — тъмнокос, запокитен на земята, с взряно нагоре лице. Виждам момчетата и кълбо от ръце. Майка ни, обгърнала ги като плащ — и колкото повече мисля, толкова повече ми се струва, че именно това тогава бе същинският ураган, разразил се в нашата кухня — по времето, когато момчетата бяха просто момчета, а убийците — обикновени мъже.
	И майка ни, Пени Дънбар — с оставащите й шест месеца живот.


>	Шеста част
>	Градове + води + престъпници + сводове + истории + оцелели

>>	Момичето, което изскочи от радиото

	В сряда сутринта Клей още по тъмно се отправи тичешком към града. Пристигна там след развиделяване и си купи вестник от местния магазин.
	По средата на обратния път спря и заразглежда бюлетина за конните надбягвания.
	Търсеше определено име.
	През деня, докато работеха и разговаряха, водеха си записки и изготвяха планове, Убиеца на няколко пъти се изкушаваше да полюбопитства за вестника, но в крайна сметка не се осмели да задава въпроси, не още. Намираше си други занимания. Навсякъде имаше листове с чертежи и измервания, изчисления на разходите за дървения материал за кръжилото и скелето, скици за градежа на сводовете. Клей каза, че разполага с известна сума пари за нужния камък, но веднага получи отговор да си ги запази.
	— Вярвай ми — рече Убиеца — наоколо е пълно с кариери. Знам къде да намеря камъни.
	— Като онова село — изрече Клей почти отсъстващо. — Сетиняно.
	Майкъл Дънбар се сепна.
	— Какво каза?
	— Сетиняно.
	И там, в този момент, застинал на прага между отнесеността и осмислянето на думите си, и по-важното — на това какво означаваха — Клей бе успял едновременно да стане по-близък с Убиеца и да го отблъсне от себе си. В един-единствен миг бе зачеркнал великодушието на казаното предишната вечер — „Тук ми харесва, харесва ми да съм тук“ — и бе дал да се разбере, че знае много повече.
	Ето, рече си той наум, хубаво си помисли за това.
	Но остави нещата дотук.

	* * *

	Точно след дванайсет и трийсет, когато слънцето препичаше над руслото, Клей попита:
	— Може ли да взема ключовете от колата за малко?
	От Убиеца шуртеше пот.
	За какво са ти?
	Но каза само:
	— Разбира се, знаеш ли къде са?
	Тази сцена се повтори малко преди два часа, а после — и в четири.
	Всеки път Клей притичваше до евкалиптите, настаняваше се зад волана и пускаше радиото. Този ден Кери се състезава с три коня — Поразителен, Жега и Шоколадова торта. Най-доброто й класиране бе на пето място.
	Когато се върна край реката след последната гонка, той каза:
	— Благодаря, обещавам повече да не го правя, това е проява на лоша дисциплина — и на Майкъл Дънбар му стана весело.
	— По-добре поработи извънредно.
	— Добре.
	— Само се шегувам. — После обаче събра смелост. — Не знам какви ги вършиш там — тюркоазените очи в хлътнатините на скулите му се озариха за миг — но ще да е много важно. Когато момчетата зарязват заниманията си така, обикновено е заради момиче.
	Клей здравата се стъписа.
	— А пък Сетиняно — продължи Убиеца (възползвайки се, че го е притиснал до въжетата) — е мястото, където Микеланджело научил всичко за мрамора, там е вадил каменни блокове за скулптурите си.
	Което означаваше:
	Нямам представа кога…
	Нямам представа как…
	Но ти си я открил, открил си „Каменоделецът“.
	Намери ли и жената — Аби Хенли, Аби Дънбар? Така ли се сдоби с нея?
	Да.
	Пени ти е разказала, нали?
	Преди да умре.
	Разказала ти е за Аби, ти си я издирил, а тя дори ти е дала книгата — и Убиеца погледна към Клей. Сега момчето изглеждаше като изваяно, като статуя от камък и кръв.
	Тук съм, каза Майкъл Дънбар.
	Изоставих ви, знам, но съм тук.
	Помисли върху това, Клей.
	И Клей стори точно това.


>>	Ръцете на палача

	В пълноводните води на Дънбаровото минало изтекоха три години и половина. Клей лежеше в леглото и будуваше. Беше на тринайсет. Тъмнокос, още съвсем момче, мършав. Ударите на сърцето му го жегваха в притаената тишина. В очите му пламтяха огньове.
	След миг се изхлузи от леглото и се облече.
	Беше по шорти и тениска, бос.
	Втурна се навън и се затича из кварталните улици, викайки с пълен глас. Крещеше, без да издаде звук:
	Татко!
	ТАТКО!
	КЪДЕ СИ, ТАТКО?
	Беше пролет, точно преди зазоряване, и той тичаше, устремен към телата на сградите, към предполагаемото местоположение на къщите. Автомобилните фарове, призраци близнаци, го осветяваха, подминаваха, отминаваха.
	Татко, викаше той.
	Татко.
	Стъпките му се забавиха, после спряха.
	Къде беше ти, Майкъл Дънбар?


	По-рано същата година неизбежното се бе случило. Пенелъпи бе мъртва. Почина през март.
	Умирането й се проточи три години, макар да й бяха дали шест месеца. Бе се оказала ненадминат опонент за този Джими Хартнъл на болестите: той можеше да я убива колкото си иска, но тя просто отказваше да умре. Когато най-накрая се предаде, тиранията се възцари на мига.
	От баща ни, мисля, се надявахме да получим надежда, а също кураж и близост: да ни прегърне един по един, да ни изтръгне от дъното на унинието.
	Но нищо такова не се случи.
	Полицейската кола си замина.
	Линейката заплава надолу по улицата.
	Майкъл Дънбар тръгна към нас, срещу нас, после се обърна и пое навън, надалеч. Излезе на моравата и просто продължи да върви.
	Пет момчета се озоваха изоставени на верандата.


	Погребението бе от онези окъпани в светлина церемонии.
	Слънчевото гробище на хълма.
	Баща ни прочете откъс от „Илиадата“.
	_Те спуснаха корабите си в дружелюбното море._
	Бе облечен с костюма от сватбения си ден, същия, който щеше да носи и след години, когато се изправи срещу Ахил. Тюркоазените му очи бяха угаснали.
	Хенри произнесе реч.
	Направи имитация на престорения й кухненски акцент и хората се разсмяха, но очите му бяха пълни със сълзи. Имаше и поне двеста хлапета от „Хайпърно“, строени в изрядните си училищни униформи: плътни, спретнати, тъмнозелени. И момичетата, и момчетата. Разказаха за метронома. Някои от тях Пени бе научила да четат. Най-коравите, мисля, приемаха смъртта й най-тежко. „Довиждане госпожице, довиждане госпожице, довиждане госпожице.“ Част от тях докосваха ковчега, когато минаваха покрай него под яркото слънце.
	Церемонията се състоя на открито.
	После щяха да я върнат вътре, за да я изгорят.
	Плъзгането на сандъка в огъня.
	Всъщност той напомняше на пианото, по-скоро на негов неугледен братовчед. Колкото и да го разкрасяваше човек, щеше да си остане къс масивно дърво с нахвърляни маргаритки отгоре. Тя не бе пожелала да разпръснат праха й или да го запазят като пясък в урна. Но ние платихме за малък паметник — надгробен камък, при който да идваме, който да ни напомня за нея и да я наглежда там, над града.
	След края на службата тръгнахме редом с ковчега.
	От едната страна бяхме Хенри, Клей и аз. От другата — Майкъл, Томи и Рори — също както когато играехме футбол у дома, само че жената, положена вътре, бе безтегловна.
	Сандъкът тежеше цял тон.
	Тя бе перце, зазидано в дървен блок.
	След скромната траурна гощавка с чай и сладкиши ние петимата застанахме пред погребалния дом.
	До един с черни панталони.
	До един с бели ризи.
	Приличахме на група мормони, но без благородните мисли.
	Рори бе гневен и притихнал.
	Аз — втори надгробен камък, но очите ми блестяха и горяха.
	Хенри беше зареял поглед нанякъде.
	Томи още бе мокър от струйките сълзи.
	И разбира се, Клей, който отначало стоеше прав, а след това се отпусна и приклекна. В деня на кончината й бе открил в ръката си щипка и сега стискаше, докато дланта го заболя. После я скри обратно в джоба си. Никой от нас не го забеляза. Беше ярка и нова, жълта на цвят. Пръстите му импулсивно си играеха с нея. И той като всички нас чакаше баща ни, но баща ни бе изчезнал безследно. Стояхме и подритвахме сърцата си наоколо, като плът, целите меки и кървави. Градът блещукаше в ниското.
	— Къде, по дяволите, е той?
	Аз бях този, който най-сетне зададе горния въпрос, след като изминаха два часа, откакто го чакахме.
	Когато се появи, баща ни отбягваше погледите ни, а ние отбягвахме неговия.
	Беше приведен, с прекършена стойка.
	Беше пустош в костюм.


	Странно нещо е времето след погребение.
	Навсякъде се търкалят тела и ранени.
	Дневната приличаше на болнично отделение, само че от онези, които се виждат по филмите. Из нея се въргаляха няколко момчета, целите прегрели, натръшкани напреки. Заемахме формата на всичко, върху което легнехме.
	Слънцето изглеждаше странно, но си грееше.


	Що се отнася до Майкъл Дънбар, бяхме изненадани колко бързо започнаха да се появяват пукнатините дори и предвид състоянието му.
	Баща ни се превърна в половин баща.
	Другата половина лежеше мъртва до Пени.
	Една вечер, няколко дни след погребението, той отново ни остави. Излязохме да го търсим — най-напред опитахме на гробището, а после и в „Голите ръце“ (тепърва ще се изясни какви бяха мотивите ни).
	Какво беше стъписването ни, когато го открихме в гаража — лежеше на пода до едно петно от масло, на мястото, опустяло, след като полицията бе взела колата й. Единственото, което липсваше на тази сцена, беше галерия с портрети на Пени Дънбар, но пък той никога не я бе рисувал, нали?
	Известно време продължи да ходи на работа.
	Останалите тръгнаха пак на училище.
	Аз самият от доста време се трудех в една фирма за подови настилки и килими. Дори вече бях купил старото комби от един колега, с когото от време на време работехме заедно.


	В началото баща ни го привикваха на срещи в училищата и той се представяше като истински виртуоз шарлатанин в категория „ветеран от войната“ — добре облечен, гладко избръснат. Овладян. Справяме се, казваше, и директорите кимаха, а учителите се оставяха да бъдат заблудени. Нито за миг не прозряха бездната, която зееше в него. Бе добре скрита под дрехите.
	Не беше като мнозина други, които намират утеха в алкохола, изстъпленията или насилието. Не, на баща ни му беше по-лесно да се затвори в черупката си — имаше го, но само телом. Седеше в празния гараж с чаша, от която дори не близваше. Идваше, когато го викахме за вечеря, но и Худини би останал впечатлен от него. Изчезваше бавно и невъзвратимо.
	Напускаше ни ей така, малко по малко.

	* * *

	Що се отнася до нас, братята Дънбар, тези първи шест месеца изглеждаха горе-долу така.
	Учителката на Томи го държеше под наблюдение.
	В доклада й се казваше, че момчето се справя добре.
	Тримата гимназисти бяха задължени да провеждат срещи с преподавател, който по съвместителство изпълняваше функциите и на нещо като училищен психолог. Най-напред им бяха назначили някакъв мъж, който впоследствие бе сменен от една страхотна сладурана, топлоръката Клодия Къркби. По онова време тя беше само на двайсет и една. Тъмнокоса и доста източена. Не носеше много грим, но винаги ходеше на високи токове. В кабинета й имаше окачени плакати — Джейн Остин с щангите и „Минерва Макгонагъл е бог“. Бюрото й бе отрупано с книги и ученически работи, които в момента проверяваше.
	Често след посещението си при нея у дома те си разменяха типични за момчетата реплики, дрънкане, колкото да се намират на приказка.
	Хенри:
	— Добрата стара Клодия, а?
	Рори:
	— Хубави крака има Клодия.
	Боксови ръкавици, крака и гърди.
	За друго не бяха способни да мислят.
	Моя милост:
	— Млъквайте, за бога.
	Но и аз си представях онези нейни крака, нямаше как да не си ги представя.
	Самата Клодия в по-близък план: имаше очарователно потъмняло от слънцето петънце на бузата, точно по средата. Очите й бяха топли и кафяви. Водеше страхотни часове върху „Острова на сините делфини“ и „Ромео и Жулиета“. В ролята си на педагогически съветник се усмихваше много, но нямаше особена представа какво да прави. В университета бе карала кратък курс по психология, което й даваше нужната квалификация да се нагърбва с бедствия от мащабите на нашето. Изглежда беше най-новият кадър в училището и затова й стоварваха допълнителната работа — и когато момчетата й казваха, че всичко е наред, на нея отчаяно й се искаше да им вярва, вероятно най-вече заради надеждата това да е така. И две от тях, предвид обстоятелствата, наистина бяха добре, но с третото далеч не беше така.


	Може би наистина дреболиите са онова, което в крайна сметка те убива — докато месеците пропадат към зимата. Неща като това да го виждаме как се прибира от работа.
	Как седи в колата, понякога с часове.
	Набитите с прах ръце върху волана.
	Изчерпаните запаси от дражета за кашлица.
	Празната кутийка „Тик-так“.
	Това, че не той, а аз плащам сметката за водата.
	А после и тази за електричеството.
	Страничната линия на футболното игрище по време на мачовете през уикенда.
	Гледаше, но не виждаше, а после спря да идва.
	Ръцете му изгубиха някогашния си заряд, станаха отпуснати и лишени от смисъл. Бетонният му корем се превърна в ронлив хоросан. Умираше, превръщайки се в не-себе си.
	Забравяше рождените ни дни, дори моя, осемнайсети подред.
	Порталът към зрелостта.
	Понякога се хранеше с нас и винаги се наемаше да измие чиниите, но после бързаше да излезе навън, да се върне обратно в гаража, или заставаше под сушилника в задния двор и тогава Клей отиваше при него — понеже той знаеше нещо, за което ние не подозирахме. Тъкмо от него се боеше баща ни.
	В една от редките вечери, когато си беше у дома, момчето го бе заварило пред пианото, загледан в надписаните клавиши, и бе застанало там, зад гърба му, съвсем близо. Пръстите на баща ни били застинали по средата на ОМЪЖИ СЕ.
	— Татко?
	Нищо.
	Искал да му каже — татко, всичко е наред, онова, което се случи…, всичко е наред, наред е, няма да кажа на никого. Нищо. Никога. Няма да им кажа.
	И отново неизменната щипка.
	Спеше с нея, носеше я винаги у себе си.
	Понякога сутрин, след като бе лежал на нея през цялата нощ, Клей изучаваше отпечатъка върху крака си в банята — като рисунка, очертана с шаблон върху бедрото му. Понякога му се искаше баща ни да се приближи до него в тъмното и да го измъкне, както си спи, от кревата. Да го извлече през къщата, да го изтика в задния двор — нямаше да му пука дори да беше само по гащета, със затъкната на ластика щипка.
	Може би тогава щеше да успее пак да стане просто дете.
	Пак да се превърне в момчешки крака и кльощави ръце. Щеше да се блъсне с все сила в стойката на сушилника. Тялото му щеше да се забие в ръчката. Металът — да се вреже в ребрата му. Щеше да погледне нагоре между теловете — безмълвните редици от щипки. Въпреки тъмнината щеше да вижда очертанията и цветовете им. С радост би търпял да бъде пребиван часове наред, до сутринта, когато щипките щяха да засенчат града, да предизвикат слънцето на дуел и да го победят.
	Но точно в това бе проблемът.
	Баща ни не стори нищо подобно.
	Продължаваше единствено онова постепенно натрупване.
	Майкъл Дънбар скоро щеше да ни изостави.
	Но най-напред ни остави сами.


	Когато краят дойде, бяха изминали почти шест месеца от смъртта й.
	Есента стана зима, зимата — пролет. Напусна ни, почти без да каже дума.
	Беше събота.
	Случи се по време на онова застъпване между много късните и много ранните часове.
	Все още спяхме на триетажното легло, Клей бе по средата. Беше се събудил около четири без петнайсет. Видял го до себе си и заговорил на ризата и торса му:
	— Татко?
	— Заспивай.
	Луната греела в завесите. Мъжът бил застинал неподвижно и Клей разбрал, затворил очи, направил както му било казано, но после отново се обадил:
	— Заминаваш, татко, нали?
	— Тихо.
	За пръв път от месеци насам той го докоснал.
	Навел се и го докоснал, с две ръце — ръцете на палач, без капка съмнение — положил ги върху главата и гърба му. Били прашни и корави. Топли, но захабени. Любящи, но жестоки и безобични.
	Останал така дълго време, а когато Клей отново отворил очи, бил изчезнал. Най-накрая го бе направил. Някак обаче момчето продължаваше да чувства ръцете, които бяха докосвали и държали главата му.
	В къщата вече бяхме петима.
	Сънувахме и спяхме по стаите си.
	Бяхме обикновени момчета, но същевременно нереални.
	Продължавахме да лежим живи и да дишаме…
	Понеже в онази нощ той ни бе убил.
	Бе ни убил в съня ни.


>>	Арканзас

	В пресъхналото речно русло край Силвър те иззидаха дните в седмици, а седмиците в месец. Клей сключи със себе си сделка — щеше да се прибира за съботните срещи на Окраището, но само когато Майкъл бе на работа в мините.
	През останалото време двамата всяка сутрин се вдигаха още преди зазоряване.
	Прибираха се дълго след спускането на нощта.
	Когато зимата настъпи, започнаха да кладат огньове долу в изкопа и се трудеха до късно. Насекомите отдавна бяха изгубили настървението си. Посрещаха ги утринен мирис на дим и хладни алени залези, и много бавно, много сигурно мостът добиваше плът — но и да го бяхте видели, не бихте го забелязали. Руслото приличаше на стаята на тийнейджър, която вместо с чорапи и дрехи бе зарината с ъглови греди, кръстати подпори и купчини пръст.
	Всяка сутрин призори двамата идваха и заставаха край коритото.
	Момче, мъж и две чаши с кафе.
	— Почти всичко, което му трябва на човек — казваше Убиеца, но и двамата знаеха, че лъже.
	Трябваше им и радио.


	Един петък отидоха до града.
	Откриха го в благотворителния магазин.
	Беше продълговат, черен и корясал на вид, със счупено гнездо, което по някакво чудо работеше, но само ако плътно се захванеше с тиксо. В него даже имаше стара касета — домашна компилация с хитове на „Ролинг Стоунс“.
	Всяка сряда и събота обаче антената бе неизменно опъната, насочена под ъгъл от четирийсет и пет градуса. Убиеца скоро започна да се досеща, разбра кои състезания имаха особено значение.
	В промеждутъците, когато си идваше на „Арчър стрийт“, Клей изглеждаше стъписващо жизнен и изнемощял, целият в прах. Джобовете му бяха пълни с пръст. Дрехите, които си взе от вкъщи, и ботушите, които си купи, отначало бяха кафяви, после бежови, а накрая съвсем избеляха. Винаги носеше със себе си радиокасетофона и ако тя се състезаваше на „Хенеси“, ходеше да я гледа. Ако надбягванията бяха другаде — „Роузхил“, „Уорик Фарм“ или „Рандуик“ — слушаше предаванията или в кухнята, или сам отзад на верандата. Вечер я чакаше на Окраището.
	Тя идваше и лягаше редом до него.
	Разказваше му за конете.
	Клей гледаше към небето и премълчаваше очевидното — че никой от тях досега не бе побеждавал. Виждаше колко й тежи тази мисъл, но изричането й само би влошило нещата.
	Беше студено, но никога не се оплакваха. Лежаха по джинси и дебели якета. Загадъчният рисунък на светло кървавите й лунички. Понякога тя носеше качулка, изпод която се измъкваха дълги кичури коса и започваха да го драскат по шията. Винаги намираше начин.
	Типично за Кери Новак.


	Една нощ през юли, на заминаване за работа в мините, Майкъл Дънбар му бе оставил нови бележки с допълнения към плановете за скелето и измерванията за кофража и сводовете. Клей се усмихна на чертежа за кръжилото. За жалост обаче отново трябваше да хваща лопатата — този път, за да изгради рампа за извозване на каменните блокове.
	Започна да копае стените на руслото и внимателно оформи път. Важен беше не само мостът, а и всичко, което го заобикаляше — и Клей се трудеше още по-упорито, когато оставаше сам с реката. Работеше, слушаше, а вечер се дотътряше до къщата, олюлявайки се. После рухваше без сили на изтърбушения диван.


	От онзи път, когато се изпусна за Сетиняно, между двамата се бе установило негласно споразумение.
	Убиеца нямаше да го споменава.
	Нямаше да разпитва Клей какво е научил.
	Какво още знае за „Каменоделецът“ и Микеланджело? За Аби Хенли, Аби Дънбар? За картините? Неговите картини.
	В отсъствието на Майкъл Клей препрочиташе главите от книгата, които бяха любими на него самия или на Кери.
	Тя все така предпочиташе по-ранния му период.
	Градът и годините на възпитанието му.
	Счупеният през юношеството нос.
	Извайването на „Пиета“, Христос — подобен на течност — отпуснат в обятията на Мария.
	За Клей любим си оставаше „Давид“.
	„Давид“ и „Робите“.
	Обичаше ги така, както ги обичаше баща му.
	Много харесваше още едно от описанията, в което се говореше за днешното местоположение на скулптурите — Флоренция, Академията:
C>
	И днес „Давид“ продължава да се възправя в дъното на коридора на галерията, под купол от светлина и простор. Все така застинал в хватката на оформящото се решение: уплашен, непокорен, колебаещ се. Би ли могъл да надделее над могъществото на Голиат? Той се взира над нас, някъде отвъд, а в далечината „Пленниците“ все така чакат. Столетия наред те водят своята борба и се надяват ваятелят да се завърне и да ги довърши, ала трябва да почакат още няколко века…
C$
	Вечер, когато си беше у дома, понякога Клей се покатерваше на покрива. Друг път двамата с него четяхме, седнали в срещуположните краища на дивана.
	Често всички заедно гледахме филми.
	Понякога си устройвахме двойна прожекция:
	„Мизъри“ и „Лудия Макс 2“.
	„Градът на Бога“ („Какво? — провикна се Хенри от кухнята. — Да не би да се разнообразяваме с филми от този век!?“). А по-късно, за баланс, „Нечиста наука“ („Това вече е друга работа — 1985 година!“). Последният отново ми бе подарък — от него и Рори — този път за един рожден ден.
	Вечерта на втората двойна прожекция си прекарахме наистина страхотно.
	Бяхме насядали всички заедно и гледахме със зинала уста. Останахме стъписани от бедняшките квартали на Рио. После се запрехласвахме по Кели Леброк. „Хей — обаждаше се Рори — я върни тази част!“ и „Това си е за «Оскар»!“


	За Клей, застанал до радиото, край реката, първата й победа щеше да се превърне в смътен спомен сред няколкото, а скоро и десетките състезания. Онзи пръв следобед на „Хенеси“, когато бе кривнала встрани и титлата й бе отнета, ненадейно започна да му се струва като нещо случило се преди години и все пак достатъчно скоро, че да го жегва.
	Веднъж, когато Кери летеше като куршум по трасето с кобила на име Електрошок, един жокей, яздещ по-напред, бе изпуснал нагайката си и я бе улучил под брадичката. Ударът я бе разконцентрирал за миг и конят изгуби набрания устрем.
	Завърши четвърта, но поне беше жива… и бясна.


	Накрая обаче дългоочакваното се случи, беше неизбежно.
	Сряда следобед.
	Надбягванията се състояха на „Роузхил“, а конят й бе отличен бегач на една миля на име Арканзас.
	Клей беше сам в руслото.
	В града бе валяло вече няколко дни и Кери се придържаше към вътрешната страна на пистата. Докато останалите жокеи бяха насочили конете си, и то съвсем правилно, към по-твърдата земя откъм външния край, тя бе послушала съветите на Макандрю. Бе й дал наставленията си мъдро и сухо:
	— Просто го прекарай през калта, хлапе. Дръж го до самата преграда — искам, като финиширате, по него да има диря от боята, ясно?
	— Ясно.
	Макандрю видя, че Кери се съмнява в преценката му.
	— Виж сега, още никой не се е състезавал днес и това може да позабави конете, а твоят ще има да язди няколко разкрача по-малко.
	— Питър Пан веднъж е печелил Купата* така.
	[* Става въпрос за Купата на Мелбърн. — Б.пр.]
	— Не — бе я поправил той — направил точно обратното, бягал от външната страна, но тогава цялата писта е била в буци кал.
	Подобна грешка бе нетипична за Кери, вероятно се дължеше на нерви и Макандрю се бе подсмихнал лекичко — по-широко, отколкото когато и да било по време на състезания. Мнозина от жокеите му нямаха представа кой е Питър Пан. Нито конят, нито приказният герой.
	— Просто спечели проклетата гонка.
	И тя стори точно това.
	В руслото Клей ликуваше.
	Дланта му легна върху една от дъските на скелето. Беше чувал подпийнали мъже да казват: „Дай ми четири бири и тая усмивка няма да слезе от физиономията ми!“, и самият той в момента се чувстваше точно така.
	Бе спечелила първото си състезание.
	Представи си я как финишира начело, блясъка в очите, ръцете стрелки, Макандрю. По радиото скоро щяха да се прехвърлят към „Флемингтън“*, далеч на юг. Коментаторът закри включването си през смях:
	[* Един от най-известните хиподруми в Мелбърн, Австралия, където се провежда най-популярното ежегодно конно състезание за Купата на Мелбърн, известно и като Състезанието, което кара дъха на нацията да спре. — Б.пр.]
	— Но погледнете, какво прави жокейката, тя прегръща суровия стар треньор! Ами Макандрю, каква картинка само! Виждали ли сте някого да изглежда толкова смутен?
	От радиото се разнесе смях и самият Клей прихна.
	Кратка почивка и обратно на работа.


	Следващия път, когато Клей се прибра у дома, пътуването във влака премина в размисли и мечти. Съзнанието му рисуваше най-различни сцени как ознаменуват победата на Арканзас, макар да би трябвало да си дава сметка, че наяве винаги щеше да е по-различно.
	От гарата се запъти право към трибуните на „Ройъл Хенеси“.
	Кери спечели две четвърти и едно трето място. А после дойде и втората й победа. Конят й беше спринтьор на име Мозъчен кръвоизлив, чийто собственик бе заможен предприемач. Както изглежда, всичките му коне бяха наречени на пагубни заболявания: Емболия, Сърдечен удар, Аневризма. Фаворитът му бе Инфлуенца. „Много подценявана болест — казваше той — но истински убиец.“
	Кери бягаше с Мозъчен кръвоизлив спокойно и леко и си бе пробила път напред едва на завоя. Когато премина финиша, погледът на Клей бе насочен към Макандрю.
	Изглеждаше напрегнат, но и развълнуван в тъмносиния си костюм.
	Почти можеше да прочете по устните му как изрича:
	— Дори не си помисляй да ме прегръщаш.
	— Не се бойте — бе отговорила тя — този път няма.
	След края на надбягванията Клей тръгна към вкъщи.
	Премина през портите на хиподрума, през димната завеса на паркинга и покрай яркочервените редици от автомобилни стопове. Сви по „Глоуминг Роуд“, която бе подобаващо шумна и задръстена.
	Ръце в джобовете.
	Със спускането на вечерта градът се загъваше в себе си, а после…
	— Хей!
	Той се обърна.
	— Клей!
	Тя се появи иззад портата.
	Беше сменила състезателния екип с джинси и риза, но краката й бяха боси. Усмивката й отново бе като финалната права.
	— Почакай, Клей! Почакай…
	Спря и застана на пет метра от него. Клей усети топлината и кръвта, пулсиращи в нея, и рече:
	— Мозъчен кръвоизлив. — После се усмихна и добави: — Арканзас.


	Кери пристъпи през мрака и почти се хвърли върху него.
	Замалко да го повали на земята.
	Пулсът й бе като буря — но топъл в подплатата на якето му — а автомобилният трафик все така бе хванат в капан, все така бе застинал неподвижно.
	Тя го прегърна с всичка сила.
	Хората минаваха покрай тях и ги виждаха, но те двамата не забелязваха нищо.
	Краката й бяха стъпили върху обувките му.
	После, скрила лице във вдлъбнатината на ключицата му, тя промълви нещо.
	И когато го прегърна неистово и враждебно, Клей почувства носещите греди на кокалестия й гръден кош — едно съвсем различно скеле:
	— Липсваше ми, знаеш ли?
	Той я привлече към себе си така силно, че ги заболя, и все пак и на двамата им хареса. Мекотата на гърдите й бе смазана в твърдите му обятия.
	— И ти ми липсваше — каза Клей.
	След като отслабиха прегръдката си, тя го попита:
	— По-късно?
	— Разбира се — отговори той. — Ще бъда там.
	Щяха да идат на Окраището и да се владеят — самоналожените им норми и правила, неизречени и изрични. Щеше да го подрасква с коси, но нищо повече. Нищо повече, освен да му разкаже всичко, но да не спомене, че това бе най-хубавото — краката й, стъпили върху неговите.


>>	Търсачите

	Някъде в миналото лежаха затвърждаващи се истини.
	Майка ни бе мъртва.
	Баща ни ни бе напуснал.
	Седмица по-късно Клей бе тръгнал да го търси.
	Във времето, предшестващо този ден, у него стремително бе започнало да се трупа нещо, което не знаеше как да назове: като нервността преди футболен мач, която обаче така и не преминаваше. Може би разликата се състоеше в това, че игрите рано или късно се изиграват. Човек излиза на терена, срещата започва и приключва. Но не и това. Това бе едно безкрайно начало.


	Подобно на всички нас Клей тъгуваше за баща ни с някаква странна претръпналост.
	Достатъчно тежко беше, че Пени ни липсваше.
	В случая с нея поне знаехме как да постъпим: прелестта на смъртта е, че е окончателна. По отношение на баща ни изникваха твърде много въпроси и мислите бяха далеч по-опасни.
	Как можа да ни изостави?
	Къде ли бе отишъл?
	Дали беше добре?
	В онази утрин, седмица по-късно, когато бе осъзнал, че е буден, Клей бе станал и се бе облякъл. После бе излязъл навън — трябвало някак да запълни цялото това пусто пространство. Реакцията му беше неочаквана и първична.
	Бе излязъл на улицата и се бе затичал.

	* * *

	Както ви разказах по-рано, в онази сутрин той тичал и повтарял: Татко! ТАТКО! КЪДЕ СИ, ТАТКО?
	Но всъщност не бил в състояние да нададе вик.
	Утрото било прохладно от пролет.
	Отначало, след като се бе измъкнал навън, Клей тичал с все сили, а после продължил да се скита без посока в предутринния мрак. Обзет от прилив на страх и възбуда, той нямал представа накъде върви. Скоро след като започнал да надава онзи вътрешен зов, открил, че се е изгубил. Бе извадил късмет и бе намерил пътя към вкъщи.
	Когато се прибра, бях на верандата.
	Пресрещнах го и го хванах за яката.
	Сграбчих го с една ръка и го обърнах към себе си.
	Както казах, бях навършил осемнайсет.
	Мислех си, че трябва поне да опитам да се държа като възрастен.
	— Добре ли си? — попитах го и той кимна.
	Чувството в стомаха му се бе уталожило.


	Втория път, когато го направи, още на другия ден, не бях толкова благосклонен — пак го хванах за яката, но този път го влачих до вкъщи през поляната.
	— Какво, по дяволите, си мислиш? — попитах го аз. — Какви, по дяволите, ги вършиш?
	Но Клей бе щастлив, не можеше да се сдържи — отново бе уталожил онова чувство, поне за момент.
	— Ти изобщо слушаш ли ме?
	Спряхме пред противокомарната мрежа.
	Момчето срещу мен бе с мръсни боси крака.
	— Искам да ми обещаеш — казах.
	— Какво да обещая?
	Сега за пръв път забеляза кръвта по стъпалата си, като ръжда между пръстите. Това му хареса и се усмихна, тази кръв много му се понрави.
	— Да видим дали ще познаеш! Престани да изчезваш така, по дяволите!
	Стига ми, че той изчезна.
	Помислих си го, но не можех да го изрека, не и тогава.
	— Добре — отговори той. — Няма.
	И тъй Клей обеща.
	Излъга ме.
	Продължи да го прави всяка сутрин, седмици наред.
	Понякога обикаляхме да го търсим.
	Сега се чудя защо ли сме се занимавали.
	Не се намираше в сериозна опасност — в най-лошия случай щеше да се лута из улиците — но някак си ни се струваше важно, поредното вкопчване. Бяхме изгубили майка си, после баща си и повече не можехме да губим. Нямаше да го допуснем. Но нямаше и да го щадим. Оставях го на милостта на Рори и Хенри, които го налагаха по краката, докато изтръпнеха.
	Проблемът обаче още по онова време беше, че независимо колко го наранявахме, не можехме да го нараним. Колкото и да се мъчехме да го възпрем, не бяхме в състояние да го удържим. На другия ден отново изчезваше.
	Един път дори го намерихме.
	Беше вторник, седем сутринта.
	Закъснявах за работа.
	Градът бе прохладен и облачен. Рори го забеляза пръв. Бяхме стигнали няколко пресечки на изток, където „Рогила“ се среща с „Хайдръджен авеню“.
	— Ето го! — каза той.
	Гонихме го до „Ейджакс Лейн“, със строените в редица каси за мляко, хванахме го и го притиснахме до оградата. Палецът ми се наби със студени сиви тресчици.
	— Мамка му! — извика Хенри.
	— Какво?
	— Ухапа ме!
	— Това е токата на колана ми.
	— Прикови му коляното!
	Тогава не го знаеше, но след този случай някъде дълбоко в себе си Клей си бе дал клетва — никога повече да не позволи да бъде приклещван така, поне не толкова лесно.


	В онази конкретна сутрин обаче, докато го блъскахме по обратния път, той допусна и една грешка.
	Мислеше си, че е приключило.
	Е, не беше.
	Ако Майкъл Дънбар не бе могъл да измете къщата с него, нямах нищо против да го отменя. Заблъсках го по коридора, изтиках го в задния двор и треснах стълбата до улука.
	— Хайде — казах. — Катери се.
	— Какво — на покрива ли?
	— Прави каквото ти казвам или ще ти строша краката. Да видим как ще бягаш тогава…
	И когато се изкачи до върха, сърцето на Клей се сви още повече, защото видя какво точно имах предвид.
	— Сега схвана ли? Виждаш ли колко е голям този град?
	Това му напомни за една случка отпреди пет години, когато бе искал да подготви за училище доклад за всички спортове по света и бе помолил Пенелъпи за нова тетрадка. Беше останал с впечатлението, че от него просто се иска да направи списък на спортовете, които знае, но още по средата на първата страница, когато бе изброил някакви си жалки осем неща, бе осъзнал, че начинанието е безнадеждно — така, даде си сметка той, бе и сега.
	Тук горе градът се раздипляше многократно по-голям.
	Простираше се във всички посоки.
	Бе огромен, мащабен, умопомрачителен. Бе всеки израз за нещо непобедимо, който бе чувал.
	За една-две секунди почти съжалих, но трябваше веднъж завинаги да му го набия в главата.
	— Колкото и далеч да отидеш, хлапе, няма да го намериш. — Отправих поглед над къщите, безбройните наклони на покривите. — Няма го, Клей, той ни уби. Уби ни. — Наложих си да го кажа. Насилих се да ми хареса. — От това, което бяхме, не остана нищо.
	Небето бе сиво като одеяло.
	Наоколо — единствено град.
	До мен — едно момче и стъпалата му.
	„Той ни уби“ висеше помежду ни и някак си знаехме, че е истина.
	Така се роди един прякор.


>>	Конят от Ривърина

	От онзи момент на паркинга на „Хенеси“ бе поставено началото на нещо ново. На повърхността всичко си беше както преди: зимата продължаваше с пълна сила — тъмни утрини, бистра светлина, мостът, неуморният труд.
	В последвалия низ от състезания Кери спечели четири надбягвания, с което натрупа актив от общо шест победи. Все така изскачаше от радиото край реката, а Клей обичаше да седи и да си я представя. Имаше класирания и на трето място, но нито едно на второ. Бе неспособна да завършва като подгласничка.
	В сряда, в седмиците, когато Майкъл го нямаше, и на Клей му домъчняваше за всичко повече от обикновено, той вземаше радиото и дървеното сандъче и се отправяше нагоре към дърветата. Претегляше запалката в дланта си, прехвърляше щипката между пръстите си. Усмихваше се на ютията и перцето. Седеше сред изпопадалите парчета дървесна кора, наподобяващи макети или отливки на части от човешкото тяло: ръце и изпопадали лакти. Понякога скачаше на крака, докато слушаше как тя щурмува последния фърлонг:
	Давай, Кери, изведи го начело!
	Кавалкада от коне:
	Каяма, Наруи и Енгадийн.
	(Изглежда й вървеше на населени места.)
	Косачката. Редника.
	Понякога Войната на Розите.
	Яздеше го само с поводи и пети.
	А после дойде един ден, а с него и един кон, чийто жокей бе изтеглен от състезанието: изкълчено рамо. На Кери се падна да го замести. Носеше името на провинциално градче някъде в Ривърина* — и това щеше да промени всичко за нея и да преобърне хода на нещата за нас.
	[* Ривърина — селскостопански регион в югозападната част на щата Нов Южен Уелс, Австралия. — Б.пр.]
	Кон на име Кутамандра.
	Бе настъпил август и сутрините бяха доста мразовити. Навсякъде се въргаляха дъски и дървения. Руслото бе осеяно с камари блокове и камъни. Трудеха се в мълчание, с голи ръце и сякаш строяха трибуна, а може би в известен смисъл бе точно така.
	Клей придържаше огромните греди.
	— Не тук — казваше Майкъл Дънбар. — Ето там.
	И той ги пренаместваше.
	Много нощи, след като баща му си легнеше, Клей се връщаше в руслото на реката. Заглаждаше дървото, където трябваше да е гладко, и триеше камъните един в друг, за да се напаснат. Понякога Майкъл донасяше чай и двамата сядаха заедно върху блоковете и наблюдаваха делото си под погледа на дървените монолити, които ги заобикаляха.
	Понякога се покатерваше на кръжилото, което растеше с всеки ден, с всеки свод. Първото, което издигнаха, беше нещо като пробно скеле (скеле за скелето), но второто изникна по-бързо и по-здраво — овладяваха занаята в крачка. Неведнъж Клей се сещаше за една снимка — небезизвестната фотография на Брадфийлд, проектанта на Закачалката. Двете полудъги на моста вече се засрещаха по средата и той бе застанал с по един крак от всяка страна. Пролуката отдолу, зейнала като смъртта.


	Както винаги Клей слушаше радио. Наред с това, и двамата обичаха да въртят касетата с „Ролинг Стоунс“. Записът бе пълен с емблематични парчета, но любимото му бе „Товарно животно“ — може би в чест на Ахил, но по-скоро молба към Кери. Тя бе скрита навсякъде в песните.
	После дойде една събота към края на месеца и разбира се, радиото бе включено за надбягванията. В шестата гонка беше станал инцидент при стартовата порта. Конят се казваше _Сега вече сънуваш_. Жокей беше Франк Елтъм. Животното се бе подплашило от една чайка и бе създало големи неприятности. Елтъм бе успял да се задържи на гърба му, но точно когато бе сметнал, че е овладял положението, конят отново бе направил опит да го хвърли и това бе краят — рамото.
	_Сега вече сънуваш_ бе напуснал състезанието, но се отърва невредим.
	Жокеят беше изпратен в болница.
	В последното бягане за деня той трябваше да язди истинска изгряваща звезда — многообещаващия Кутамандра — и сега собственикът не спираше да тормози треньора Макандрю да му намери най-добрия заместник.
	— Наистина няма кого. Това са всичките ми хора.
	Опитните жокеи до един вече бяха ангажирани и се налагаше да пробват новачката.
	Старият треньор изви глава назад и извика:
	— Хей, Кери.
	Кери изгаряше от желание да препусне с този кон.
	Когато й дадоха екипа в червено, зелено и бяло, тя на мига се отправи към Лайнарника — както бе по-известна съблекалнята на жените жокеи, понеже си беше точно това, стара тоалетна — и много скоро се появи, готова да се състезава.
	И още в онзи момент вече знаеше.
	Конят щеше да победи.
	Понякога, както сама казваше, просто усещаш.
	Макандрю също го почувства.
	Бе спокоен, но смразяващо категоричен:
	— Откъсни се напред още на старта и не спирай, докато не стигнеш „Глоуминг Роуд“. — И Кери Новак кимна.
	Треньорът я изпрати с шляпване по гърба.


	В Силвър, край Аману, чуха съобщението за непредвиденото включване и щом Клей внезапно спря работата си по кофража, Майкъл Дънбар изведнъж осъзна съвсем ясно.
	Тя е.
	Кери Новак.
	Това е името.
	Когато дойде време за последната гонка, те седнаха да слушат и стана точно както Макандрю беше казал. Кери изведе Кутамандра начело. Не бе настигнат от съперниците си нито веднъж. Беше едър, с тъмнокафява окраска — кестеняв. Неустрашим и бърз като вятъра. Победи с цели четири дължини.

	* * *

	Ето какво се случи по-нататък.
	В течение на месец септември, когато Майкъл се върнеше от работа в мините, двамата с Клей си стискаха ръцете и се хвърляха да строят като хали.
	Режеха, мереха, въртяха трионите.
	Изчукваха краищата на камъните, работеха в съвършен синхрон.
	Когато завършиха скрипеца, изпитаха устойчивостта му, като вдигнаха една от сводовите пазви. Отначало сдържаните полукимвания скоро прераснаха в щастливо кимане — въжетата бяха яки като троянци, колелата на макарите — от преоценена стомана.
	— Понякога и мините могат да бъдат от полза — рече Майкъл и Клей с готовност се съгласи.
	Имаше моменти, когато забелязваха как светлината се мени, сякаш слънцето потъваше в пастта на небето. Черни облаци се струпваха в планините, но после, изглежда, се разотиваха тежко, всеки по пътя си. Все още нямаха работа тук, но часът им със сигурност наближаваше.
	Когато дойде време, се заеха с проектирането на мостовото платно — най-горната, хоризонтална част на конструкцията.
	— Дърво? — каза Майкъл Дънбар.
	— Не.
	— Бетон?
	Не, не би ги удовлетворило нищо друго, освен пясъчник.


	А ето какво се случи още по-нататък.
	Собственикът хареса младата жокейка.
	Името му бе Харис Синклер.
	Каза, че е неустрашима и му носи късмет.
	Нравеше му се бъбривата й коса (човек би си помислил, че може да говори, бе казал той), беше слабичка и здраво стъпила на земята.
	В хода на подготовката за пролетния карнавал* Кутамандра спечели още две състезания в конкуренция с по-добри, по-опитни съперници. Кери разказа на Клей колко й харесва да язди този кон, който обичаше да препуска пред всички останали, и как те двамата бяха най-неустрашимите на трасето. Беше събота вечер, огласяна от воя на вятъра. Двамата отново бяха на Окраището. „Излиза от вратичката и просто тича“, каза тя и вятърът отнесе думите й. Дори и когато веднъж бе финиширал втори (първото второ място за Кери), собственикът я бе възнаградил с подарък — утешителна студена бира.
	[* Серия от конни състезания, провеждани ежегодно през пролетта в Мелбърн, Сидни и други градове. — Б.пр.]
	— Ти сериозно ли? — беше казал старият Макандрю. — Дай ми проклетото нещо.
	— О, по дяволите, извинявай, хлапе.
	Беше от онези обръгнали делови хора, някакъв адвокат. Имаше дълбок глас, обичаше да командва и създаваше впечатление, все едно току-що е обядвал. Човек можеше да се обзаложи, че храната е била на ниво.


	Към началото на октомври мостът вече бавно добиваше плът, а престижните пролетни надбягвания стартираха. Част от тях се провеждаха тук, в града, но повечето бяха на юг — на „Флемингтън“ и други легендарни хиподруми като „Колфийлд“ и „Мууни Вали“*.
	[* И трите хиподрума се намират в град Мелбърн. — Б.пр.]
	Макандрю щеше да замине с три коня.
	Единият беше Кутамандра.
	Сега обаче възникна спор между него и собственика. Докато отначало Синклер виждаше в лицето на Кери многообещаващ жокей — и по асоциация собственото си величие — второто й място му бе дало повод за съмнения. Досега в много от бяганията можеха да се възползват от правото конят да се състезава с по-леки тежести, понеже Кери бе още чирак*. В големите състезания обаче това не важеше. Един следобед тя ги чу; бяха в офиса на Макандрю, осеян с графици и мръсни чинии със следи от закуска. Бе застанала отвън и подслушваше, допряла ухо до мрежата на вратата.
	[* При някои видове конни състезания чиракуващите жокеи могат да предявят правото конят им да носи по-малки тежести в сравнение с конете, яздени от по-опитни жокеи. — Б.пр.]
	— Виж, просто проучвам възможностите, ясно? — каза дебелогласият Харис Синклер. — Знам, че е добра, Енис, но това е състезание от първа група.
	— Състезание като състезание.
	— За наградата „Сънлайн-Нордърли“!
	— Да, но…
	— Енис, чуй ме…
	— Не, ти ме чуй. — Гласът му на бостанско плашило я прониза. — Тук не става въпрос за чувства, а за това, че тя е ездачът за този кон — и точка. Ако през следващите три седмици претърпи нараняване, бъде отстранена или започне да прекалява с пастите, съгласен съм, ще я сменим, но сега? Ако нещо не е счупено, няма да го поправям. Трябва да ми се довериш, ясно?
	Отвори се бездна от разколебано мълчание и накрая Макандрю проговори отново.
	— Кой тук е проклетият треньор?
	— Добре… — каза Харис Синклер, а момичето се препъна назад и хукна.
	Забрави за велосипеда, вързан с верига за оградата, и се затича с все сили към вкъщи, при Тед и Катрин. Дори вечерта вълнението й продължаваше да е толкова силно, че не можа да заспи и избяга, излезе и прекара нощта сама на Окраището.
	За нещастие не чу думите, които последваха.
	— Но, Енис — каза Харис Синклер — аз съм собственикът.
	Беше толкова близо, на косъм, и я смениха.


>>	Оцеляването на братята Дънбар

	В дома на „Арчър Стрийт“ 18 останахме само ние петимата.
	Бяхме братята Дънбар все пак, щяхме да се справим с живота.
	Кой както можеше.
	Клей, разбира се, беше мълчаливецът, но най-напред стана известен като чудака — онзи, който тичаше като луд из квартала, момчето, което можеше да бъде открито на покрива. Беше огромна грешка, че го накарах да се качи горе онзи ден — плашещо бързо това му стана навик. А що се отнася до обиколките му из предградията, осъзнахме, че винаги ще се връща, за да поседи на покрива в компанията на керемидите и гледката.
	Когато го попитах дали може да потичам с него, той сви рамене и скоро поставихме едно ново начало.
	Трениране, бягство.
	Съвършена болка и щастие.


	Междувременно ето какво ни сервира Рори.
	Беше си поставил за цел да го изключат от училище. Всъщност още след детската градина искаше да се махне оттам и сега смяташе да се възползва от предоставилата му се възможност. Даде да се разбере, че не съм негов настойник или родител, като чисто и просто извърши преврат. Беше откровен и безпрекословен.
	Вандализъм. Системно отсъствие от часове.
	Реплики към преподавателите къде да си натикат домашните.
	Консумация на алкохол на територията на училището.
	(„Това е само бира, не разбирам защо вдигаш толкова пара!“)
	Единственото хубаво нещо в тази история беше срещата ми с Клодия Къркби, първия път, когато го отстраниха.
	Помня как почуках на вратата и влязох, и съчиненията, пръснати по бюрото й. Темата беше върху „Големите надежди“, а работата, която лежеше най-отгоре, бе получила четири от максимум двайсет точки.
	— Господи, не е на Рори, нали?
	Тя се опита да събере листовете.
	— Не, Рори всъщност получи една точка, и то само за това, че я предаде. Написаното беше пълна безсмислица.
	Но не това бе причината да съм тук.
	— Значи е отстранен? — попитах аз.
	— Отстранен е.
	Беше пряма, но много добронамерена и ме удиви, че говореше за случая с чувство за хумор. Отстраняването не беше шега работа, но долових нещо в самия й тон. Мисля, че се опитваше да ме успокои. Някои от дванайсетокласниците изглеждаха по-възрастни от нея и това ме изпълни с необяснимо щастие. Ако не бях напуснал училище, щях да съм завършил предната година. Този факт ми се струваше някак значим.
	Скоро обаче тя премина по същество.
	— Значи, нямате възражения срещу отстраняването му.
	Кимнах.
	— А вашият…
	Бях сигурен, че се кани да каже „баща“. Още не бях уведомил училището, че ни е изоставил, но все някога щяха да разберат.
	— В момента отсъства, но мисля, че и аз мога да се погрижа.
	— Вие сте…
	— На осемнайсет съм.
	Не беше нужно да го удостоверявам, понеже изглеждах малко по-възрастен, или поне е така в представите ми. Клей и Томи например винаги са ми изглеждали по-малки, отколкото бяха в действителност. И днес, след всички тези години, ми се налага да си припомням, че Томи вече не е на шест.
	Продължихме да разговаряме още известно време.
	Тя каза, че наказанието е само за два дни.
	И естествено, да не забравяме другото.
	Гледката наистина си заслужаваше — имам предвид прасците, глезените — макар да не изглеждаха точно както си ги бях представял. Просто бяха… ами, не знам… нейни. Няма как да го опиша другояче.
	— Значи се срещнахте с директорката? — прекъсна ме тя, тъй като се бях отнесъл с поглед в пода. Когато вдигнах очи, видях написаното на дъската. Почеркът бе хубав, заоблен и наклонен. Нещо за Ралф и Прасчо*, темата за християнството. — Говорихте ли с госпожа Холанд?
	[* Герои от романа на Уилям Голдинг „Повелителят на мухите“. — Б.пр.]
	Кимнах отново.
	— А дали… трябва да задам този въпрос. Дали… мислите ли, че е заради…
	Бях запленен от топлината на очите й.
	Клодия Къркби ми действаше като утринно кафе.
	Окопитих се.
	— Смъртта на майка ни?
	Тя не каза нищо повече, но и не отклони погледа си от мен. Заговорих на бюрото и разпилените листове.
	— Не. — Пресегнах се към един от тях и понечих да прочета написаното, но се възпрях навреме. — Винаги си е бил такъв. Мисля, че просто сега така си е наумил.
	Щяха да последват още две отстранявания, още посещения в училището от моя страна — и ако трябва да съм честен, не се оплаквах.
	Това бе Рори в най-романтичната му светлина.
	Същински Пък* с юмруци.
	[* Пък — герой от пиесата „Сън в лятна нощ“ на Шекспир; пакостлив елф, който създава недоразумения между влюбените; намазва клепачите на един от героите с магически сок, докато спи, за да се влюби в първото живо същество, което види при събуждането си. — Б.пр.]


	После Хенри, който бе поел по свой собствен път.
	Слаб като клечка. Гъвкав ум.
	Първият му проблясък на гениалност беше хрумването му да припечелва покрай клиентелата на „Голите ръце“. Идеята го бе осенила при вида на застаряващите пиячи, които редовно висяха пред кръчмата. Беше забелязал, че до един са съпроводени от кучета и че горките животни са затлъстели — диабетици като стопаните си.
	Една вечер, на връщане от пазар с Клей и Рори, той оставил на земята пликовете с покупки.
	— Какви, по дяволите, ги вършиш? — попитал Рори. — Вдигай проклетите торби.
	Хенри отправил поглед към кръчмата.
	— Вижте ги ония типове там. — Беше на четиринайсет и много устат. — Вижте ги само, всички са казали на госпожите, че отиват да разходят кучето.
	— Какво?
	— Гледай, де, да не си сляп? Излизат уж на разходка, а идват да пият в кръчмата. Погледни на какво са заприличали горките ретрийвъри! — Сетне се запътил натам. Пуснал на мъжете кривата си усмивка, за пръв, но не и за последен път. — Някой от вас, мързеливци такива, да иска да му разходя кучето?
	Разбира се, много го бяха харесали, направо се бяха влюбили в него.
	Развеселило ги беше чистото му безочие.
	По този начин Хенри заработваше по двайсетачка на вечер в течение на месеци.


	После и Томи и това, което случката с него вещаеше.
	Беше се изгубил в града, докато търсел музея.
	По онова време беше едва на десет, пък и вечните изчезвания на Клей ни бяха предостатъчно. Е, Томи поне се обади. Позвъни ни от една телефонна будка много далеч от вкъщи и отидохме да го приберем с колата.
	— Ей, Томи! — провикна се Хенри. — Нямах представа, че знаеш за какво служат телефонните будки.
	И онзи следобед си прекарахме направо страхотно. Няколко часа кръстосвахме с автомобила из града и покрай океана. Обещахме му да го заведем в музея някой друг ден.


	Що се отнася до нас с Клей, тренировките ни започнаха една сутрин.
	Хванах го насред поредното бягство.
	Тъкмо се зазоряваше, когато се появи на вратата и ако остана изненадан да ме види до пощенската кутия, успя да го прикрие доста добре. Продължи да си върви най-небрежно. Поне беше започнал да носи обувки.
	— Искаш ли компания? — попитах аз.
	Той сви рамене, извърна поглед настрани и просто започнахме да тичаме.
	Бягахме така всяка сутрин, после аз отивах в кухнята и пиех кафе, а Клей пак се качваше на покрива — и, да си призная, разбирах какво го привличаше.
	Най-напред краката, направо пламваха от болка.
	После гърлото и дробовете.
	Но разбираш, че си тренирал наистина здраво, когато го почувстваш в ръцете си.
	Тичахме нагоре до гробището. По протежение на „Посайдън Роуд“. На „Карбайн“ се движехме по средата — веднъж един автомобил наду клаксона и двамата се разделихме, кривнахме в противоположни посоки. Трамбовахме по посърналите плумерии. Наблюдавахме града от висотата на гробището.
	Имаше и други чудесни утрини, в които се засичахме с боксьорите от „Трите цвята“, докато правеха ранната си тренировка.
	— Привет, момчета — подвикваха ни те — привет, момчета.
	Прегърбена стойка и заздравяващи скули.
	Стъпките на разбитоноси боксьори.
	Разбира се, един от тях беше Джими Хартнъл. Веднъж той се обърна назад към нас и като продължаваше да тича гърбом, ме повика по име. Като повечето от останалите имаше езерце от пот около врата на тениската си.
	— Хей, Пианистче! — извика той. — Хей, Дънбар!
	После ми помаха и продължи по пътя си. Друг път, като се видехме, си удряхме ръцете като футболисти при смяна — единият вън, другият вътре. Бягахме през всичките си проблеми.
	Понякога имаше и допълнителни бонуси — младите жокеи от конюшните на Макандрю. Това бе едно от изискванията му — през първата година от чиракуването си трябваше да тренират през ден с момчетата от „Трите цвята“. Правилото бе неотменимо.
	Помня и първия път, когато тичахме до „Бърнбъро“.
	Беше неделя, изгревът — дело на подпалвачи.
	Трибуните горяха като жилищна сграда — сякаш им бяха драснали клечката, а пистата вече бе полузадушена от бурени, пролежни рани и екземи. Тревният терен още не се беше превърнал в джунгла, но натам вървеше.
	Направихме осем обиколки по 400 метра.
	С почивки от по трийсет секунди.
	— Още веднъж? — питах го аз.
	Клей кимваше.
	Онзи свят в стомаха му бе изчезнал, а страданието бе истинска прелест. Тук на „Бърнбъро“ той отново бягаше бос, с щипката в джоба на шортите… и понякога си мисля, че го бе планирал. Понякога си мисля, че е знаел.
	Двамата щяхме да тичаме из улиците на квартала.
	Той щеше да го издирва с поглед от покрива.
	Но си мисля, че докато уж търсеше баща ни, всъщност вече си е давал сметка, че някъде там нещо го чака — а сега и аз самият го зная — понеже отвъд, сред света на предградията, ние двамата всъщност тренирахме да открием някой друг:
	Тичахме в търсене на едно муле.


>>	Снимката

	В седмицата, когато Кутамандра трябваше да замине за столицата на конните надбягвания, далеч на юг, Енис Макандрю взе решение, разкриващо прозорливостта му:
	Кери нямаше да язди изобщо.
	Беше едва на седемнайсет, а вече й бяха отнели участие в състезанието за наградата „Сънлайн-Нордърли“ — първото й бягане от първа група. Той самият нямаше да е в града, за да й дава кураж, но и нямаше да я вземе със себе си. Със сигурност би я убило да гледа как едрият кестеняв кон щурмува завоя преди финалната права.
	Не, вместо това просто й каза:
	— Мисля, че си заслужи два дни почивка.
	Макандрю не беше като останалите треньори.


	Клей ясно даде да се разбере, че тази събота иска да се прибере в града, след като по-рано през седмицата по радиото бяха коментирали коня и смяната на жокея.
	В петък вечерта, когато стана време да тръгва, Майкъл Дънбар го изненада.
	Поиска да го закара до града и по пътя си бяха обичайните мълчаливци, но когато спряха пред гарата, той извади от жабката един плик и го сложи в скута на Клей. Отгоре пишеше: „Кери Новак“.
	— Какво е…
	— Просто й го дай, чу ли? Ще й хареса, обещавам ти.
	Този път нямаше колебания, само кимване, едва доловимо. Светлините на гарата идваха сякаш от километри, градът бе почти притихнал. Единствено от някаква далечна кръчма долиташе приглушена шумотевица. Сега Майкъл му напомняше за едно време и на Клей му се прииска да му се отблагодари някак.
	Извади „Каменоделецът“ от сака.
	Мушна внимателно плика между страниците на книгата.


	На другия ден Тед и Катрин бяха на работа и Кери и Клей се намираха в кухнята на „Арчър Стрийт“ 11.
	Бяха настроили позакърпеното черно радио.
	В дневната имаше малка елегантна стереоуредба с цифрови настройки и всякакви екстри, но те предпочетоха да слушат състезанията на неговия апарат. Когато седна, Клей бързо си даде сметка за нещо — кухнята беше възхитително чиста.
	От време на време си разменяха кратки погледи.
	Не им беше до приказки.
	Жокеят бе ненадминат професионалист в занаята, Джак Бърд, но когато, минути преди три часа, стартът на надбягването бе даден, той не се откъсна напред веднага, не успя да спечели достатъчна преднина и на завоя Кутамандра бе застигнат от групата. Когато го пришпори като за последно, силите на коня се бяха изчерпали. Клей слушаше коментатора, но най-вече наблюдаваше Кери. Гледаше дългите й цяла миля коси, ръцете й, облакътени на масата, скритото в шепи лице. Вътрешно тя се разкъсваше между копнежа и отчаянието, но единственото, което каза, беше: „По дяволите“.


	Малко по-късно отидоха на кино.
	Кери се пресегна и хвана ръката му.
	Когато се извърна към нея, тя гледаше право в екрана, но по лицето й се бе стекла сълза.
	Случилото се след това беше толкова странно.
	Клей се наклони към нея и я целуна по бузата.
	Не беше нарушение на правилата, обаче и двамата някак си знаеха. Той вкуси болката и солта и сведе поглед към дланта й, сгушена в неговата.


	По-късно, когато отидоха на Окраището, тя легна и се притисна до него. Сега бе в състояние да каже и нещо повече — число, чието изричане звучеше като оплакване.
	— Седми.
	Седмо място, пълен провал.
	Докато лежаха един до друг, Клей преброи луничките й — на лицето й бяха петнайсет, тъй миниатюрни, че човек трябваше да се загледа. Имаше и още една, шестнайсета, долу на шията. Бяха толкова по-червени от косата й, като капки кръв на фона на бронзовите лъчи на слънцето.
	— Знам — каза Кери — има и много по-лоши неща.
	Така си беше, така беше със сигурност.
	Тя полежа известно време с глава върху него.
	Както винаги Клей долавяше дъха й, топлината му, алюра му.
	Звучи глупаво да се говори за нечие дишане като за вървежа на кон, като за дължина в конно състезание — но той точно така ми го описа.
	За момент сведе поглед надолу.
	Отново онова шестнайсето петънце кръв — искаше му се да го докосне, да остави ръката си да се плъзне към него, но вместо това, неочаквано и за себе си, заговори. Неща, понятни само за нея.
	— Костотрошача — каза Клей — Звездата на Уейвърли… — Очакваше момичето да се оживи. — Било е битка между двамата. — А после добави: — Светеца и Карабината… — Говореше за конкретно състезание* и конете, които го бяха печелили. Беше му разказвала всичко това само веднъж, първия път, когато се бяха разхождали заедно из квартала. — И Фар Лап, най-великият между всички. — Клей преглътна и пак заговори: — Испанеца — и при това име нещо почти ги жегна: Испанеца, от кръвната линия на Матадор, но въпреки всичко трябваше да продължи. — Хей! — каза той и я прегърна, притисна я към себе си за няколко кратки секунди. Впи пръсти в бархетния ръкав. — Мисля обаче, че фаворитът ти не се е променил — Кингстън Таун.
	[* Става дума за „Кокс Плейт“. — Б.пр.]
	Най-накрая, след един последен удар на сърцето му.
	Клей почувства квадратчетата на ризата й.
	— Господи — каза Кери — помниш ги.
	С нея той помнеше всичко. И винаги щеше да знае как се бе оживила, докато отговаряше на въпросите му за „Кокс Плейтʼ82“. Колко подобаващо би било да можеха да се пренесат в онези години, по времето, когато Пенелъпи бе пристигнала на континента. Сега Кери повтори един отдавнашен коментар:
	— Кингстън Таун не може да победи.
	Клей прегърна сгушеното като вързопче момиче.
	Гласът му — полуглас, полушепот.
	— Всеки път чувам — каза той — как тълпата изригва, когато той изненадващо щурмува финалната права.

	* * *

	Малко по-късно Клей стана, подаде й ръка да се изправи и двамата заедно оправиха леглото. Метнаха върху него тежкия полиетилен и го подпъхнаха добре отдолу.
	— Хайде — каза той и тръгнаха по уличката, а книгата продължаваше да се притиска към тялото му и пликът все още бе между страниците й.
	Вървяха до долния край на „Арчър стрийт“, там, където излизаше на „Посайдън Роуд“.
	По време на филма тя бе стискала дланта му, но сега стори нещо, което й бе навик в началото, когато се бяха сближили: хвана го под ръка. Той се усмихна, но не се смути. Не се замисли дали ще ги вземат за възрастна двойка, нито за други грешни изводи, които някой би могъл да си направи. Кери имаше навика да върши такива необичайни неща.
	Наоколо им се простираха улици, безкрайно познати и легендарни, като „Емпайър“, „Чатъм“ и „Тълок“, и местенца, из които бяха обикаляли онзи пръв път, като „Бобис Лейн“, далеч нагоре. По едно време минаха покрай една бръснарница, чието име им бе любимо. Всички пътища обаче водеха към „Бърнбъро“, където месечината висеше в тревите.
	Когато стигнаха пистата, Клей разгърна страниците на книгата.
	Тя вървеше на няколко метра пред него.
	Някъде близо до финиша я повика:
	— Ей, Кери.
	Кери се завъртя на пети, съвсем бавно. Настигна я и й подаде плика. Тя го заразглежда в дланта си.
	Прочете името си на глас и там на червената каучукова писта сякаш изведнъж се завърна след дълго отсъствие. Клей долови блясъка на морско стъкло.
	— Това почеркът на баща ти ли е?
	Той кимна, без да казва нищо, а Кери отвори тънкия бял плик и се вгледа в снимката, която лежеше вътре. Представям си какво трябва да й е минало през ума — мисли като „прекрасно“ и „великолепно“ или „Как ми се иска да бях там, за да те видя“ — ала поне засега просто продължаваше да я държи. Накрая бавно му я подаде.
	Ръката й трепна леко.
	— Ти — прошепна тя — и мостът.


>>	Любов по време на хаос

	Пролетта премина в лято, а животът бе като писта с два коридора.
	Тичахме и живеехме.
	Спазвахме дисциплина, държахме се като пълни кретени.
	У дома бяхме като кораб без рул, непрестанно спорехме или се смеехме, понякога и двете накуп.
	По улиците на квартала беше различно.
	Когато тичахме, се чувствахме в свои води.
	Струва ми се, че онова време бе наистина съвършена смесица от любов по време на хаос и любов в дни на контрол — две крайности, между които непрестанно се люшкахме.


	Що се отнася до бягането, ние тичахме към октомври, когато Клей се записа на лека атлетика — без възторг, но и без нежелание. Базата на клуба беше не на „Бърнбъро Парк“, който бе твърде порутен, а в „Чизъм“, до летището.
	Бързо си спечели всеобщата ненавист на останалите.
	Тичаше единствено на 400 метра и почти не говореше.
	Познаваше се с едно от момчетата там, скотоподобния Старки.
	Гюлетласкач и дискохвъргач, типичната канара.
	Звездата на 400 метра бе хлапе на име Спенсър.
	Клей го отвя още на стотния.
	„По дяволите!“, възкликна целият клуб.
	Победи го с преднина от половин писта.

	* * *

	Един следобед у дома.
	Поредният от безкраен низ двубои.
	Схватка номер 278.
	Рори срещу Хенри — пак нещо се разправяха.
	В момента данданията долиташе откъм стаята им, която представляваше типичната момчешка бърлога — хаос от неставащи за нищо или забутани дрехи, изгубени чорапи, зловонни газове и хватки от борбата. Процеждаха думите, сякаш се душаха взаимно:
	— Колко пъти съм ти казвал да държиш тъпите си боклуци при останалите си боклуци, обаче не — те продължават да навлизат в моята половина!
	— Да, все едно много искам боклуците ми да навлизат (чуваш ли се въобще какво говориш!) в тъпата ти половина. Погледни я на какво прилича.
	А после:
	— Като не ти харесва тъпата ми половина, да си беше държал боклуците по-далеч от нея!
	И все в този дух.
	След десет минути влязох да ги разтърва и се озовах в центъра на русоляво — ръждивото стълкновение. Във всички посоки — на север и юг, на изток и запад — стърчаха коси. Миг по-късно на вратата изникна Томи, покъртително мъничък.
	— Ще ходим ли в музея, или какво?
	Хенри го чу, но когато отвърна, думите му бяха отправени към Рори.
	— Разбира се — каза той — само минутка. Дай ни секунда да натупаме Матю.
	И ей така двамата пак си бяха приятели.
	Тръшнаха ме бързо и яростно.
	Озовах се с лице в боклуците им и с вкус на чорапи в устата.


	По време на тренировките бяхме доста делови.
	Клей тичаше.
	Аз се мъчех да не изоставам.
	От него и изгарящия го ляв джоб.
	— Давай, давай!
	С това се изчерпваше целият разговор, когато изобщо благоволяваше да продума нещо.
	На „Бърнбъро“ всеки ден бе един и същ.
	Осем спринта по 400 метра.
	Трийсет секунди почивка.
	Тичахме до ръба на изтощението.

	* * *

	В музея се изсипахме цялата тумба и въпреки че не пропуснахме да се жалваме от скъпотията, посещението си струваше, до последния цент. Струваше си дори само за това да зърнем хлапето, когато погледът му срещна очите на тилацина. И се оказа, че е бил напълно прав, действително приличаше по-скоро на куче със странен заоблен корем. Тасманийският тигър наистина много ни допадна.
	На Томи обаче му харесваше абсолютно всичко.
	Скелетът на синия кит, опнал се над главите ни, като провесена отгоре административна сграда. Подвижната шия на дингото, парадът на пингвините. Допаднаха му дори най-страховитите експонати, особено червенокореместата черна змия и тайпанът с неговата лъскавина и грациозност.
	Аз обаче долавях нещо зловещо, някакъв съзаклятник на всички тези препарирани чудесии — нещо мъртво и нежелаещо да си иде. Или казано честно — нежеланието бе вътре в мен:
	Разбира се, мисълта за Пенелъпи.
	Представях си я тук с Томи.
	Мярнах я как бавно се навежда към него и мисля, че и Клей я видя.
	Понякога го забелязвах как се взира леко вляво от експонатите — особено онези в стъклените витрини. Убеден съм, че бе уловил отражението й — русокоса, изтъняла като клечка, усмихната.
	Когато на затваряне излязохме от музея, се облегнахме за малко отвън.
	Всички, с изключение на Томи бяхме уморени.
	Градът сновеше забързан наоколо.


	Случи се по време на една от тренировките.
	Споходи ни в ранното утро.
	Световете проникваха един в друг.
	Как не се бяхме сетили по-скоро?
	Зазоряваше се. Тичахме по „Дариуел Роуд“, на няколко километра от вкъщи. Клей я зърна мимоходом, залепена на един телефонен стълб, спря се и заинтригувано заотстъпва обратно. Погледът му бе вторачен в обгръщащата стълба обява.
	Някаква котка бе родила наскоро.
	Защо да водим Томи при мъртви животни, когато живите можеха да идат при него?
	Запаметих първата част на номера, Клей — втората, но когато позвънихме, жената отсреща ни отговори с повишен тон. Обявата беше стара, отпреди три месеца. Последното коте бе продадено преди шест седмици. Но тя отлично знаеше къде да ни насочи. Гласът й приличаше на мъжки, едновременно свойски и безцеремонен.
	— Има десетки сайтове за животни, но най-добре потърсете в „Ар Кю Ти“.
	Имаше предвид „Рейсинг Куотър Трибюн“ и съветът й се оказа проницателен, право в десетката — още първия път, когато прегледахме вестника, новинарския бюлетин на предградията, открихме обяви за продажба на едно коли, едно келпи и двойка корели. А също така, морско свинче, кралски папагал и три котки, различни породи.
	Най-долу на страницата обаче ни очакваше той и щеше да си остане там още известно време. Трябваше да се досетя още тогава, щом забелязах огъня в очите на Клей, които най-ненадейно грейнаха в усмивка. Пръстът му се плъзна надолу и посочи:
C>
	ЕДНО ОПЪРНИЧАВО, НО ДРОЖЕЛЮБНО МУЛЕ
	НЕ ХВЪРЛЯ КЪЧОВЕ, НЕ РЕВЕ

	* * *

	200 долара (по споразумение)
	НЯМА ДА СЪЖАЛЯВАТЕ
	Търсете Малкълм
C$
	— Каквото и да правиш, не го показвай на Томи — заявих аз, но Клей нехаеше какво му говоря. Отново леко тикна пръста си в сгрешената дума на първия ред.
	— Опърничаво — рече той — но дрожелюбно.


	Спряхме се на една от котките — семейството се местеше в чужбина. Излизаше твърде скъпо да вземат и домашния си любимец. Беше мъжка, сив тигър и се казваше Стрили, но знаехме със сигурност, че ще го прекръстим. Представляваше едра, пърпореща буца косми — с черни устни, катранени лапи и опашка като проскубана сабя.
	Отидохме с колата на посочения адрес в „Уедърил“, две предградия на запад, и котаракът отпътува обратно с нас, настанен в скута на Клей. През цялото време дори не помръдна, само мъркаше в такт с двигателя и месеше с извадени нокти.
	Боже, да бяхте видели Томи.
	Ще ми се да можеше да го видите.
	Двамата с Клей стигнахме до верандата.
	— Ей, Томи! — повиках го и той дойде.
	Очите му бяха млади и настойчиви. Почти му потекоха сълзи, когато притисна котарака с все ивиците към гърдите си. Потупваше го, галеше го, говореше му без думи.
	Когато Рори и Хенри се появиха, не пропуснаха да се заоплакват и бяха удивително прави. Жалваха се направо в свръхестествен синхрон.
	— Ей, как така Томи се сдобива с котка, по дяволите?
	Клей отмести поглед встрани. Аз обаче им отговорих:
	— Харесваме го, затова.
	— Искаш да кажеш, че нас не ни харесвате?
	След малко Томи направи изявление, на което Клей възрази много категорично.
	— Ще го нарека Ахил.
	Рязко:
	— Не и него.
	Веднага го фиксирах с поглед.
	Бях опърничав и недружелюбен.
	Стига, Клей, по дяволите, говорех аз, макар и само с очи — но кого си мислех, че заблуждавам? В крайна сметка Томи беше гушнал котарака като новородено.
	— Добре, тогава — каза той — Агамемнон.
	Този път го отряза Рори:
	— А какво ще кажеш за име, с което да не си кълчим езика?
	И все пак той отдаде почит на Пенелъпи.
	— Ами Хектор, как ви се струва?
	Героят на всички троянци.
	Кимания и одобрителен шепот.


	По време на тренировката ни на следващата сутрин Клей ме преведе по маршрут, който не познавах. Накрая излязохме на „Епсъм Роуд“, недалеч от „Лонро Танъл“. Железницата потракваше над главите ни. Озовахме се на една от най-забутаните улички на квартала, близо до самотен обезлюден хиподрум. Оградите бяха напълно разнебитени. Дърветата свличаха от дънерите си ивици жилава кора и се извисяваха с неотстъпно упорство. В дъното на улицата имаше малък имот и трева — като пестници, забити в земята.
	Оградата от бодлива тел беше изгнила от ръжда. Виждаше се съборетина, излиняла до сиво. И една каравана, вехта и унила, като пиянде в три сутринта.
	Спомням си как стъпките му тупкаха по изровения път и как постепенно започнаха да се забавят. Клей никога не намаляваше темпото толкова рано, винаги ме ръчкаше „Давай, давай“, и много скоро разбрах. Щом забелязах фургона и занемареното пространство земя, си дадох сметка, че логиката надали вирее из подобни места, но виж, мулета — най-вероятно. Продължих напред, но започнах да негодувам:
	— Обадил си се на онзи номер от „Трибюн“, нали?
	Клей вървеше устремено напред.
	Дишането му се нормализира с такава лекота — от бягането към ежедневието.
	— Идея нямам за какво говориш.
	Тогава забелязахме табелата.
	Сега, като се замисля, имаше нещо уместно у нея.
	И сега виждам написаното пред очите си и мога да го повторя.
	В онзи момент обаче бях подозрителен, направо преливах от раздразнение, докато продължавахме да вървим към нея. Някога бяла, сега тя бе мърлява и мухлясала и висеше накриво от най-горната тел на оградата — вероятно най-огромният знак нашир и надлъж из квартала на хиподрумите, ако не и из всички подобни предградия по света.
	С избледнял черен маркер на нея пишеше следното:
C>
	ФСЕКИ ЗАЛОВЕН
	ДА ХРАНИ ТЕЗИ КОНЕ
	ЩЕ БЪДЕ САНКЦИОНИРАН!
C$
	— Господи — казах аз — погледни това.
	Как бе възможно човек да сбърка „всеки“ и да напише вярно „санкциониран“? Но това, предполагам, бе една от чудатостите на тази част на града. Да не говорим, че не се мяркаха никакви коне, и за кратко изглеждаше, че тук няма нищо друго…
	Тогава обаче то се зададе иззад съборетината.
	Съвсем ненадейно пред нас изникна главата на муле, с онзи израз, който бе толкова характерен за него.
	Наблюдаваше, събираше информация.
	Общуваше.
	Като някакво висше, но изоставено на произвола създание.
	Още тогава на длъгнестата несъразмерна муцуна беше изписано онова типично негово изражение: „Какво, по дяволите, ме зяпаш?“ — но след като ни погледа още момент, като че каза: „О, ами добре тогава“.
	В прошарения със светлосенки изгрев то запристъпва бавно към нас с дангалашката си походка.
	Отблизо бе почти чаровно: напето и приказливо, макар и безсловесно. Главата му беше грапава на допир, като четка с твърд косъм, козината му преливаше в безгрижни оттенъци, вариращи от пясъчно до ръждиво, а тялото му приличаше на изровена нива. Копитата бяха с нюанса на въглен. И какво трябваше да направим сега? Как се разговаря с муле?
	Но Клей щеше да приеме предизвикателството.
	Той погледна в очите на добичето, които ужасно напомняха очи на теленце, очи на младенец, пратен на заколение — чиста тъга и неутолимо живи. Пъхна ръка в джоба си и извади нещо — но не, не беше яркожълтата щипка.
	Не, Клей се показа в пълния си блясък.
	Ръка, шепа захар.
	Той бе хрускав и сладък върху дланта му — мулето направо се разтопи от блаженство — и напук на табелата и правописа й ноздрите му бясно се разиграха. Очите му капитулираха и то се ухили:
	Знаех си, че един ден ще дойдеш.


>>	Робите

	Трябва да му се признае на зрелия Майкъл Дънбар.
	Този път едно нещо беше свършил добре.
	Фотографията бе произведение на изкуството.
	Когато Клей се върна в Силвър, го намери в кухнята, близо до фурната.
	— Значи й я даде?
	Хлътналите му очи бяха пълни с надежда.
	Ръцете му изглеждаха някак неясни, несъсредоточени.
	Клей кимна.
	— Много й хареса.
	— И на мен също. Имам и една, която направих по-рано — и прочитайки мислите на сина си, добави: — Лесно е да те издебне човек, докато си на моста. Изгубваш се в някакъв друг свят.
	И Клей даде правилен отговор. Но стори и още нещо, за пръв път откакто бе дошъл.
	— Помага ми да забравя — каза той, отлепи очи от земята и погледна към Майкъл. — Но не съм сигурен, че го искам. — Там, край умивалника, сега стоеше небезизвестната Грешкоправка, русокосата Пени Дънбар. — Ей… татко? — Това страшно стъписа и двамата, а след миг последва и продължение. — Знаеш ли… тя наистина много ми липсва. Липсва ми ужасно, татко. Липсва ми ужасно.
	И тогава, с няколко стъпки светът се преобърна.
	Той се приближи до момчето и го привлече към себе си.
	Сграбчи го през шията и го взе в прегръдката си.
	Таткото се превърна в баща.

	* * *

	А после се върнаха към строежа на моста.
	Сякаш нищо не се беше случило.
	Трудеха се на скелето и се молеха сводовете да се получат, а най-добре — да издържат вечно.
	Наистина е странно обаче, като се замисли човек за това, за въздушното пространство между бащи и синове и особено между този баща и този син. Зад всяка изречена дума, ако изобщо бъде изречена, се спотайват стотици мисли… В този ден и в дните, които се изредиха след него, Клей чувстваше това по-остро от всякога. Отново и отново, искаше да му разкрие толкова много неща. Понякога вечер решаваше да отиде при него да поговорят, но размисляше и с разтуптяно сърце намираше убежище в спалнята. Спомняше си толкова ярко някогашното момче, което молеше да му разкажат за Федъртън. После го носеха на конче до леглото.
	Упражняваше се до пустеещото старо писалище, върху което лежаха сандъчето и книгите. В ръката си държеше перцето на Т.
	— Татко?
	Колко ли пъти щеше да репетира?
	Веднъж почти пристъпи под тежката светлина на кухнята, но отново се отдръпна назад, в коридора. Следващия път се насили да влезе. В ръката си здраво стискаше „Каменоделецът“ и сега Майкъл Дънбар го усети:
	— Влизай, Клей, какво криеш там?
	И Клей застана пред него в капана от светлина. Протегна напред ръката, в която държеше книгата.
	— Просто… — каза той.
	— Просто… — вдигна я по-високо. Толкова бяла и захабена, с изпомачкано, обезобразено гръбче. Сега пред него лежеше цяла Италия, с фреските по таваните и всички онези счупени носове.


	— Клей?
	Майкъл беше по джинси и тениска, дланите му — изронен бетон. Може би очите им щяха да си приличат, ако в зениците на Клей не гореше онзи неугасим огън.
	Някога и коремът му бе от бетон.
	Помниш ли?
	Тогава ти имаше вълниста коса. И сега си е къдрава, но е по-прошарена, понеже веднъж вече умря, а си и поостарял малко, и…
	— Клей?
	И той най-накрая го направи. Кръвта бликна през камъка. Книгата, протегната към Майкъл.
	— Ще ми разкажеш ли за „Давид“ и „Робите“?


>>	Ръката сред пясъчните хълмове

	В много отношения може да се твърди, че котаракът бе най-голямата ни грешка — животното имаше цял куп безобразни привички.
	Течаха му лиги почти неконтролируемо.
	Имаше отблъскващ зловонен дъх.
	Козината му се скубеше на фъндъци, сипеше пърхот и избутваше храната си извън купичката, когато ядеше.
	Повръщаше.
	(— Гледайте! — извика Хенри една сутрин. — Точно до обувките ми.)
	— Радвай се, че не е вътре в тях.
	— Млъквай, Рори… Томи! Ела да изчистиш тая гадост!)
	Мяучеше във всевъзможни часове на нощта — такова жално и пронизително виене! А какво да кажем за топкораздиращото месене, което започваше, щом се намърдаше в нечий скут. Понякога, докато гледахме телевизия, се примъкваше ту върху един, ту върху друг от нас, заспиваше и събаряше къщата с мъркането си. Рори го ненавиждаше повече от всички и най-добре бе обобщил всеобщото мнение:
	— Томи, ако тази котка отново започне да ми кълца топките, заклевам се, ще убия копеленцето — и вярвай ми, ти си следващият.
	Томи обаче изглеждаше много по-щастлив отпреди. Хенри пък го подучи как да отговаря:
	— Той просто се опитва да ги открие, Рори! — И дори самият Рори не можа да остане сериозен, разсмя се и да не повярваш, потупа великодушно едрия котарак, който тъкмо точеше нокти в скута му.
	Не след дълго щяха да дойдат рибката, птицата и Ахил, но преди тях бе ред на кучето. И не друг, а именно Хектор проправи пътя им към дома.

	* * *

	По това време бе настъпил месец декември и един-единствен факт оставаше неизменен:
	Клей бе виртуоз на 400 метра.
	Вземаше разстоянието на един дъх.
	Нямаше конкуренция сред момчетата в Чизъм, но тепърва щеше да влиза в съревнование с по-силни съперници. През новата година предстояха зоналните и регионалните кръгове по лека атлетика и ако там се представеше достатъчно добре, щеше да бяга на щатското първенство. Проучвах нови методи за трениране и прибягвах към изпитани средства за мотивация. Започнах оттам, откъдето бе тръгнал и самият той — от библиотеката.
	Прелистих куп книги и статии.
	Прерових дивидитата.
	Струпах всичко, което намерих за леката атлетика, и четох, докато една жена не застана зад гърба ми.
	— Ехо? — каза тя. — Младежо? Девет часът е. Затваряме.


	Някъде през седмиците, предшестващи Коледа, той го направи.
	Хектор се измъкна от къщата и потъна вдън земя.
	Започнахме да го издирваме и донякъде ситуацията напомняше времето, когато търсехме Клей, само че този път и той беше с нас. Сутрин обикаляхме всички заедно, останалите — и след училище, а аз отново се включвах, когато се върнех от работа. Ходихме дори обратно до „Уедърил“, но котаракът просто се бе изпарил. Даже шегите вече не предизвикваха смях.
	— Ей, Рори — каза Хенри веднъж, докато обикаляхме улиците. — Поне топките ти имат време да позараснат.
	— Да, нали, супер, прав му път.
	Томи се движеше някъде по периферията на групичката ни, страшно ядосан и тъжен. Щом ги чу, той се втурна срещу тях, нахвърли се отгоре им и се опита да ги повали на земята.
	— Копелета такива! — Болката се заизлива от него. Блъскаше ги и ги удряше с юмруци. Замахваше насреща им с момчешките си ръце. — Копелета такива, шибани задници!
	Стояхме сред притъмнялата улица и отначало Хенри и Рори обърнаха случката на шега.
	— Мамка му! Не знаех, че Томи ругае така добре!
	— Нали? Бива си го!
	Но после усетиха върху себе си онези негови очи и болката, стаена в десетгодишната му душа. По същия начин както Клей се бе прекършил онази нощ, в бъдещето, в кухнята в Силвър, така Томи се прекършваше сега. Когато падна на пътя на длани и колене, Хенри бе първият, който се наведе и протегна ръце към него, а после и Рори се приближи и го хвана за раменете.
	— Ще го намерим, Томи, ще го намерим.
	— Липсват ми — каза той.
	Всички се скупчихме върху него.
	Тази вечер връщането към вкъщи премина в мълчание.


	Когато другите си легнеха, двамата с Клей сядахме в дневната с дивидитата и купчинката книги, които бях взел от библиотеката. Гледахме филми за Олимпийските игри и безконечни документални програми. Всичко, което имаше общо с бягането.
	Моят любим филм беше „Галиполи“, който ми бе препоръчан от библиотекарката. Първата световна война и леката атлетика. Страшно ми харесваше чичото на Арчи Хамилтън — треньорът със сурово лице и хронометър в ръка.
	— _Какво са краката ти?_ — питаше той Арчи.
	Арчи отговаряше:
	— _Стоманени пружини._
	Гледахме го отново и отново.
	Фаворитът на Клей беше „Огнените колесници“.
	1924 г.
	Ерик Лидъл, Харълд Ейбрахамс.
	Най-много му харесваха два епизода.
	Първият беше моментът, когато Ейбрахамс за пръв път вижда Лидъл да се състезава и казва следното: „Лидъл? Не съм виждал такъв устрем, такова себераздаване у друг лекоатлет… Тича като див звяр“.
	Вторият бе с любимия му Ерик Лидъл.
	— _Откъде идва тази твоя сила, да тичаш до финала?_
	— _Отвътре_.
	Произнесено от Иън Чарлстън с възхитителен шотландски акцент.


	С минаването на времето започнахме да се чудим. Дали пък не трябваше да пуснем в местния вестник обява за изгубен, пък макар и дразнещ тигров котарак?
	Не — никога не бихме направили нещо толкова логично.
	Вместо това на двамата с Клей ни хрумна друго.
	Продължихме да преглеждаме останалите обяви, дейност, чиято неизменна връхна точка бе мулето. Докато тичахме из квартала, той често кривваше към онази уличка, а аз се заковавах на пътя и извиквах: „НЕ!“.
	Клей ме поглеждаше разочаровано.
	Свиваше рамене, сякаш ми казваше: „Хайде де!“.
	За да отклоня атаките му, отстъпих, когато се появи нещо друго — една обява, закачена до приюта за животни: тригодишно женско бордър коли.
	Лично отидох да го взема, но какъв беше потресът ми, когато се прибрах с новата придобивка и пред очите ми се разкри следната гледка: всички бяха на верандата, смееха се и ликуваха, и сред тях беше кой мислите? — проклетият Хектор. Копелето се беше върнало!
	Слязох от колата.
	Вторачих се в опърпания от битки, останал без каишка котарак. И той ме погледна — от самото начало бе знаел всичко.
	Това животно притежаваше забележителна ехидност.
	За момент ми се стори, че ще ми отдаде чест.
	— Предполагам, че ще трябва да върна кучето — казах аз, а Рори запокити Хектор настрани. Котаракът прелетя цели пет метра, надавайки пронизително, смразяващо кръвта мяучене. (Обзалагам се, че беше доволен, че си е у дома.) Сега Рори се приближи към мен с наперен вид.
	— Взел си на малкото копеленце и куче, а? — Но в гласа му се долавяше приветствена нотка.
	Какво направи Томи ли?
	Томи взе Хектор, за да го защити от нас, приближи се до колата и я отвори. Прегърна с две ръце котарака и кучето и каза:
	— Боже, не мога да повярвам. — После погледна към Клей (толкова е странно, че знаеше какво да направи) и го попита:
	— Ахил?
	И пак отрицателно завъртане на главата.
	— Всъщност кучето е момиче — обадих се аз.
	— Добре тогава, ще я нарека Роузи.
	— Нали знаеш, че не е…
	— Знам, знам, небето е — и за миг всички пак бяхме заедно.
	Главата му лежеше в скута й в дневната.


	В една ранна неделна утрин в средата на декември поехме на юг към един плаж в сърцето на националния парк. Официалното му име бе „Златотърсача“, но местните му викаха „Анзаците“.
	Спомням си колата и пътуването дотам.
	Усещането за гадене и недоспалост.
	Очертанията на дърветата в сумрака.
	И вече напластилата се миризма на килими, дървения и лак.
	Помня как тичахме по пясъчните дюни и колко прохладни бяха по изгрев, но и колко изтощително бе това бягане — на върха краката ни се подкосяваха.
	Веднъж Клей стигна догоре преди мен, но да не си мислите, че се просна да си почива или пък се отърколи в пясъка, което, вярвайте ми, си беше истинско изкушение. Не, нищо такова. Обърна се и се протегна към мен и брега и океана отвъд — ръката му ме хвана и ме издърпа и двамата се строполихме на земята в обятията на болката.
	Когато ми разказа за това по-късно — тогава, когато ми изповяда всичко — той рече:
	— Мисля, че това беше един от най-славните ни моменти. И ти, и морето бяхте в пламъци.


	По това време Хектор не просто се беше завърнал.
	Беше ясно, че повече не възнамерява да ни напуска, никога.
	Трябва да съществуваха поне четиринайсет двойника на проклетия котарак, понеже накъдето и да се обърнехме, той тутакси се материализираше. Ако човек се приближеше до тостера, Хектор се оказваше ту вляво, ту вдясно от него, курдисан сред пръснатите трохи. Ако пък решеше да поседи на дивана, откриваше, че котаракът пърпори върху дистанционното. Имаше даже случай, когато отидох до тоалетната, а той вече беше там и ме наблюдаваше от казанчето.
	Роузи пък обичаше да тича около сушилника и неуморно обикаляше ажурната му сянка. Можехме с часове да разхождаме това куче с черни крака, бели лапки и пръски от зеници и злато. Но дори и тогава, щом се приберяхме, то започваше да прави своите кръгчета около простора. Едва сега вниквам в значимостта на всичко това. Най-вероятно се бе опитвала да събере стадото на спомените или поне техния мирис, а може би и по-лошо — неспокойните духове.
	И в този смисъл, по онова време в къщата на „Арчър стрийт“ 18 непрекъснато витаеше някакво безпокойство. За мен това бяха смъртта, отсъствието и натрапчивото усещане за пакостливост. Всичко това щеше да доведе до пълната лудост по Коледа — по-конкретно на Бъдни вечер — когато братята ми домъкнаха вкъщи птицата и рибката.
	Прибрах се, значи, аз от работа този ден.
	Хенри грееше, беше извън себе си от екстаз.
	Малко по-късно изрекох дебютното си: „И-сусе Христе!“.
	Както стана ясно, бяха ходили до магазина за домашни любимци с намерението да купят златна рибка като допълнение към менажерията, но на Томи много му бе харесал приютеният там гълъб. Докато слушал историята му — как пасмина скорци го били нападнали и го кълвели настървено, та чак се наложило собственикът на магазина да го спасява — птицата кацнала на пръста му.
	— А не ти ли хрумна, че може да си го е заслужил? — попитал Рори, но Томи следвал инстинктите си. Бил готов с разглеждането на рибките. Гълъбът стърчал леко наклонен настрани, вкопчен в ръката му.
	— Ето — казал той — тази ще е.
	Люспите на рибката били като перушина.
	Опашката й — като златно гребло.
	След това не им бе останало нищо друго, освен да донесат новите питомци у дома, а на мен — да стоя стъписан на вратата. И докато Томи ни съобщаваше имената им, какво можех да сторя, освен да прибягна до богохулство?
	Самият той вече бе разбрал всичко.
	Никой от новите му любимци не бе роден за име като Ахил.
	— Златната рибка е Агамемнон — уведоми ме той — а гълъбът ще се казва Телемах.
	Мощният цар на мъжете и момчето от Итака.
	Синът на Пенелопа и Одисей.
	Небето бе погълнато от залеза, а Рори гледаше Хенри.
	— Ще го убия това лайненце.


>>	Кери Новак в осмото бягане

	След зрелищното фиаско със седмото място в компанията на съперници от първа група Кутамандра бе оставен да си почине през летния сезон. Когато се завърна на пистата, отново го яздеше Кери — четири бягания, с три победи и едно трето класиране.
	Сега самата тя набираше популярност.


	За Клей ежедневието бе поделено между радиото, руслото, града и Окраището. Негови другари бяха безмълвността на Аману и историите, които баща ни му бе разказал — защото онази нощ, когато бе попитал за „Робите“ и „Давид“, двамата бяха останали в кухнята до сутринта; разговаряха и пиха кафе. Майкъл му бе разправил за календара. Емил Затопек, Айнщайн и всички останали. За момичето, което бе стъпкало космическия кораб на едно малко момче и бе седяло на първия чин по английски, момиче с дълга чак до кръста коса.
	Не бе така изчерпателен откъм детайли като Пенелъпи — не умираше, така че не би си го причинил — но усилията му бяха истински и чистосърдечни.
	— Не зная защо никога не съм ти разказвал всичко това — рече той.
	— Щеше — отвърна Клей — ако беше останал.
	Не бе искал да го жегне — само имаше предвид, че по онова време не е бил достатъчно голям за тези истории.
	А и ето че сега ми ги разказваш.
	Сигурен бе, че Майкъл го е разбрал.
	Беше се зазорило, когато заговориха за „Давид“ и за „Робите“, останали във вечния плен на мрамора.
	— Тези усукани, изтерзани тела — бе казал Майкъл — мъчещи се да се изтръгнат от камъка. — Не се бе сещал за тях от десетилетия, ала по някакъв странен начин те никога не си бяха отивали. — Бих умрял да постигна величие като това на „Давид“ някой ден, дори и само за миг. — Той се взираше в очите на момчето пред себе си. — Но зная, зная…
	Клей го прекъсна.
	Думите зашеметиха и двамата, но трябваше да бъдат изречени.
	— Живеем живота на „Робите“.
	Мостът бе всичко, което имаха.


	Една седмица в средата на януари в планините заваля и Аману отново потече. Виждаха как надвисналото небе слиза към тях. Стояха на моста — единият на скелето, другият — на масивното дървено кръжило, а тресчиците дъжд се забиваха в земята наоколо.
	— Може да отнесе всичко.
	Клей бе притихнал, но уверен.
	— Няма.
	Беше прав.
	Нивото на водата достигна едва до пищялите им.
	Реката още тренираше.
	Загряваше в стил „Аману“.


	През март в града закипя подготовката за есенния карнавал и този път състезанията от първа група бяха нейни.
	Кутамандра.
	Осмото надбягване на „Ройъл Хенеси“ на Светли понеделник.
	Гонка за Купата „Джим Пайк“.


	Естествено, Клей си дойде за дългия уикенд, но преди това бе направил още нещо.
	Бе отишъл до едно дюкянче за ключарски, обущарски и гравьорски услуги, което се намираше на „Посайдън Роуд“. Вътре бе посрещнат от старец със снежнобяла брада, като Дядо Коледа в гащеризон. Когато видя запалката, той каза:
	— Спомням си я. — И поклати глава наляво-надясно. — Да, тя е, „Матадор в петото бягане“. Момиче… Странен избор за надпис върху запалка — поклащането премина в кимане. — Но беше много мила. — Той подаде на Клей лист и химикал. — Пиши четливо. Къде го искаш?
	— Всъщност надписите са два.
	— Дай да видим. — Старецът издърпа прозрачната хартия. — Ха! — Кимането отново премина в поклащане, този път енергично. — Вие, хлапета, напълно сте откачили. Знаете ли изобщо кой е Кингстън Таун?
	Дали знаеха кой е Кингстън Таун…
	— Може би — отговори Клей. — Нека „Кери Новак в осмото бягане“ да дойде под първия надпис, а вторият — да отиде от другата страна.
	Дядо Коледа се усмихна, а усмивката му премина в смях.
	— Добър избор. — Само че прозвуча не като „хо-хо-хо“, а като „хе-хе-хе“. — „Кингстън Таун не може да победи“, а? Това пък какво ще рече?
	— Тя ще разбере — каза Клей.
	— Е, това е важното.
	И старецът се зае за работа.


	Когато излезе от дюкянчето, го порази една мисъл.
	Още откакто за пръв път бе заминал за Аману, планираше парите — рулото банкноти, дадено му от Хенри — да бъдат използвани единствено за строежа на моста. Но сега си даде сметка, че част от тях винаги е била предназначена точно за това. Бе похарчил всичко на всичко двайсет и два долара.
	Когато се прибра на „Арчър стрийт“ 18, Клей остави тлъстата пачка на леглото отсреща.
	— Благодаря ти, Хенри — прошепна той — задръж останалото. — Мислите му се отправиха към „Бърнбъро Парк“ и към онези недовъзмъжали момчета. После се обърна и тръгна към гарата.


	В ранната утрин на Велика събота, два дни преди състезанието, Клей се събуди по тъмно и се изправи в леглото. Погледът му потърси Аману. После седна на ръба на кревата с дървеното сандъче в ръце. Извади всичко, с изключение на запалката и пъхна при нея предварително сгънатото писмо.
	Бе го написал предната вечер.

	* * *

	Вечерта двамата лежаха един до друг на Окраището и Кери му разказа за предстоящото състезание.
	Същите указания.
	Пришпори го с всички сили.
	Пусни го да тича.
	После се моли и го изведи до победа.
	Беше напрегната, но тази нервност бе здравословна.
	Малко преди да се разделят, тя го попита:
	— Ще дойдеш ли?
	Той се усмихна към набъбналите звезди.
	— Разбира се.
	— А братята ти?
	— Разбира се.
	— Знаят ли за това? — каза тя и имаше предвид Окраището. — Ами за нас?
	Досега никога не му бе задавала подобни въпроси, но Клей беше уверен в отговора.
	— Не. Само, че винаги сме били близки.
	Кери кимна.
	— Хей, трябва да ти кажа… — Той направи пауза. — Има и още нещо… — Този път съвсем замълча.
	— Какво?
	Въпреки че остана неподвижен, Клей някак си се отдръпна.
	— Не, нищо.
	Но бе твърде късно, защото тя вече се бе повдигнала на лакът.
	— Хайде де, Клей, какво има? — Пресегна се към него и го смушка.
	— Ау!
	— Кажи ми. — Сега Кери се приготви за нова атака, точно между ребрата, и веднъж това вече се бе случвало, в едни все още непридошли води. Тогава обаче нещата бяха завършили зле.
	Но тъкмо в това бе прелестта й, истинската й прелест, защото, забравете за кестенявите коси и морското стъкло — тя бе готова да поеме риска повторно. Щеше да заложи смело и да го стори само заради него.
	— Кажи ми или пак ще те ударя — заяви Кери. — Ще те гъделичкам до смърт.
	— Добре! Добре…
	И Клей го каза.
	Каза й, че я обича.
	— На лицето си имаш петнайсет лунички, но трябва наистина да се загледаш, за да ги видиш… и още една — ето тук долу. — Той докосна местенцето на шията й. Когато понечи да отдръпне ръката си, тя се пресегна и улови пръстите му като в капан. Отговорът й бе в начина, по който го погледна.
	— Не — каза тя — не я отмествай.


	По-късно, много по-късно, не тя, а Клей се изправи пръв.
	Този път той се претърколи, взе нещо и го сложи на матрака до нея.
	Бе увито в конния бюлетин.
	Ковчежето със запалката.
	Подарък в подаръка.
	И писмо.
	ДА СЕ ОТВОРИ В ПОНЕДЕЛНИК ВЕЧЕРТА.


	В понеделника след Великден тя бе на последната страница на вестника: момичето с кестеняви коси и върлинестият като метла треньор, а помежду им — тъмнокафявият кон.
	Заглавието гласеше: ЧИРАКЪТ НА МАЙСТОРА.
	По радиото пуснаха интервю с Макандрю, взето предишната седмица, в което го разпитваха за избора му на жокей. По думите на журналиста всеки професионалист в страната бе готов да язди Кутамандра, стига да му бъде предоставена подобна възможност, на което треньорът бе отговорил просто и непреклонно:
	— Ще се доверя на чирака си.
	— Да, тя действително е многообещаващ талант, но…
	— Нямам желание да отговарям на подобни въпроси. — Гласът му бе съвършено сух. — През пролетта веднъж я сменихме в състезанието за „Сънлайн-Нордърли“ и видяхте какво се случи. Момичето познава коня както никой друг, нямам какво повече да ви кажа.


	Понеделник следобед.
	Надбягването бе в четири и петдесет. Пристигнахме в три часа и платих входната такса. Когато се спряхме до букмейкърите и заизваждахме пари, Хенри измъкна пачката и многозначително намигна на Клей.
	— Спокойно момчета, оставете на мен.
	След като залогът бе направен, петимата си запроправяхме път напред, подминахме Членовете и се заизкачвахме между редовете със седалки на Изметта. И двете трибуни почти се пръскаха по шевовете. Намерихме си места чак на най-горния ред.
	Към четири часа слънцето започна да преваля, но продължаваше да е все така бяло.
	Около четири и половина, когато Кери вече се намираше в предстартовия падок — стоеше там застинала като статуя — то бе започнало да жълтее и грееше откъм гърбовете ни.
	Макандрю стърчеше в костюма си сред хаоса от багри, шум и движение. Не й каза нито дума, само сложи длан върху рамото й. Пийти Симс, най-добрият му коняр, също бе при тях, но не той, а треньорът я повдигна до широкия гръб на Кутамандра.
	Кери препусна в лек тръс.


	Още при даването на старта множеството скочи на крака.
	Сърцето на Клей излетя през вратичката си.
	Направляван от ездачката си, тъмнокафявият кон се откъсна напред още в първите метри.
	Цветовете на екипа й: червено, зелено и бяло.
	— Както се и очакваше — информира ги коментаторът на терена — но това не е обикновено трасе, нека видим какво ще ни покаже Кутамандра… Да видим на какво е способна младата жокейка… Червен център ги следва, три дължини по-назад.
	Наблюдавахме напрегнато изпод козирката на трибуната.
	Конете препускаха под слънчевата светлина.
	— Господи! — каза мъжът, застанал до мен. — Води ги с пет дължини.
	— Хайде, Кута, голямо кафяво копеле такова!
	Това, мисля, бе Рори.
	На завоя конете почти се изравниха.
	Щом излезе на правия участък, Кери препусна още по-устремно.
	Два коня — Червен център и Диамантена игра — се откъснаха от групата и възгласите на въодушевената тълпа ги пришпориха към финиша. Дори и аз виках. Дори Томи. Ами крясъците на Хенри и Рори! Всички ревяхме с пълно гърло за Кутамандра.
	Какво правеше Клей през това време ли?
	Там беше, между нас. Беше се покачил на седалката.
	Не помръдваше.
	Не издаваше звук.
	Насочвайки Кутамандра само с поводи и пети, тя премина финиша.
	Две дължини, момиче и морско стъкло.
	Кери Новак в осмото бягане.
	Беше изминало много време, откакто бе седял на покрива за последно, но тази вечер отново бе там, замаскиран сред керемидите.
	Кери Новак обаче го забеляза.
	Когато малко по-рано си дойде заедно с Катрин и Тед, тя се позабави за миг на верандата. Вдигна ръка за поздрав към него, почти мимоходом.
	Победихме, победихме.
	После влезе.
C>
	Скъпа Кери,
	Ако си направила каквото трябва (а аз зная, че си), когато четеш това писмо, вече си си у дома, а Кутамандра е победил. Отвяла си ги още на първия фърлонг. Знам, че точно такова яздене ти харесва. Винаги си обичала конете, които препускат начело. Веднъж ми каза, че те са най-смелите.
	Виждаш ли? Помня всичко.
	Помня какво каза първия път, когато ме видя:
	На онзи покрив има някакво момче.
	Понякога си правя препечени филийки само за да напиша името ти в трохите.
	Помня всичко, което си ми разказвала за града, в който си отрасла, за майка ти, баща ти и братята ти — всичко. Помня думите ти: „Е? Не искаш ли да научиш моето име?“. Това бе първият ни разговор, на „Арчър стрийт“.
	Толкова често ми се иска Пени Дънбар да беше жива просто за да можеше да си поговориш с нея и тя да ти разкаже някои от историите си. Щяхте да седите в кухнята ни с часове… Щеше да се опита да те научи да свириш на пиано.
	Както и да е, искам да задържиш запалката.
	Никога не съм имал много приятели.
	Имам само братята си и теб, това е.
	Добре, спирам дотук, само ще добавя, че ако по някакъв малшанс Кутамандра не е спечелил, ще има и други дни. С братята ми сигурно ще сме заложили малко пари, но не на коня.
	С обич,
@	Клей
C$
	И знаете ли, понякога си представям.
	Харесва ми да си мисля, че в онази последна вечер Кери е прегърнала родителите си и че Катрин Новак се е чувствала щастлива, а баща й е бил извън себе си от гордост. Виждам я в стаята й — бархетната й риза, джинсите, ръцете й. Виждам как държи запалката, чете писмото и си мисли, че Клей наистина е голяма работа.
	Колко ли пъти го бе препрочела? Чудя се.
	Не зная.
	И никога няма да узная.
	Зная единствено, че тази вечер тя бе излязла от дома си и съботното правило бе нарушено.
	Събота вечер на Окраището.
	Не понеделник.
	Никога в понеделник.
	Къде беше Клей ли?
	Клей трябваше да е отпътувал обратно.
	Онази нощ трябваше да се намира във влака, на път към Силвър, към Аману, за да дострои моста, да стисне ръката на баща ни — но и той, той също бе на Окраището и тя дойде при него с шумоленето на нозе.
	А ние?
	Ние нищичко не можем да сторим.
	Единият пише, другият чете.
	Не е във властта ни да направим каквото и да било, освен аз да ви разказвам, а вие да си представяте.
	И за момента така ще я караме.


>>	Щатското и годишнината

	Докато наблюдаваме как за последен път вървят към Окраището, някъде в мен миналото се сдипля още по-плътно. Толкова много неща от онези дни щяха да ги отведат дотам — до тази вечер и приближаващите се стъпки.
	Зоналните и регионалните първенства.
	Годишнината и щатското.
	Учетворилите се питомци на Томи.
	Нова година преля във февруари и за този период си спомням следното: Клей и едно негово неприятно нараняване (нарязани от стъкло стъпала) и обещанието или по-скоро предупреждението му: „Печеля щатското и отиваме да го вземем, ясно?“.
	Говореше, естествено, за Ахил.


	Бих могъл да продължа във всички възможни посоки, по най-различни пътечки, но някак си ми се струва най-правилно да започна с едно конкретно събитие и в него да събера всички останали нишки.
	Става дума за това как ознаменувахме годишнината.
	Кръглата година от смъртта на Пенелъпи.
	На сутринта в този мартенски ден всички се събудихме рано-рано. Днес нямаше да ходим на работа или на училище и към седем вече бяхме посетили гробището на хълма. Покатерихме се догоре между гробовете. Занесохме й маргаритки. Томи се оглеждаше за баща ни. Казах му да не се надява.
	В осем вече се бяхме разчистили — къщата бе потънала в мръсотия и се налагаше да сме безпощадни. Заизхвърляхме дрехи и чаршафи, отървахме се от джунджуриите и всякакви други боклуци, но запазихме книгите и библиотечката й. Книгите, знаехме добре, бяха свещени.
	Сред целия този кипеж настъпи момент на затишие, когато всички спряхме каквото вършехме и насядахме на леглото им, кажи-речи на ръба му. В ръцете си държах „Одисеята“ и „Илиадата“.
	— Давай — каза Хенри — почети ни.
	„Одисея“, „Дванайсета песен“:
P>
	Нашият кораб остави потоците на Океана
	и през широкия друм на шумящи талази достигна
	остров Еея, където ранила Зората владее
	дом, хоровидни поля и местата на светлия изгрев*.
	[* Омир. Одисея. Прев. Георги Батаклиев. „Захарий Стоянов“, София, 2009. „Дванайсета песен“ (стих 1–4). — Б.пр.]
P$
	Дори Рори притихна и остана на мястото си. Думите продължиха да порят мощно невидимите води, страниците се отгръщаха и къщата заедно с нас се понесе по вълните. Спалнята заплава по „Арчър стрийт“.


	Междувременно Клей спря да се състезава бос, но не защото започна да носи обувки.
	Тренировките ни се придържаха към проста система.
	Тичахме рано сутрин.
	Завършвахме с 400-метровите серии на „Бърнбъро“.
	Вечер гледахме филмите.
	Началото и последните минути на „Галиполи“ — боже, какъв финал само!
	И „Огнените колесници“ — от начало докрай.
	Рори и Хенри заявиха, че и двата са адска скука, но все се навъртаха наоколо и неведнъж ги хващах да гледат със запленени лица.
	В четвъртъка преди зоналното първенство, само два дни преди състезанието, се сблъскахме с проблем: някакви хлапета явно се бяха напили на „Бърнбъро“ и цялата писта бе осеяна със стъкла. Клей дори не ги бе видял, не бе забелязал и кръвта по стъпалата си. Отне ни часове да извадим всички парченца. Докато се занимавахме с това, си спомних нещо — откъс от един документален филм (който все още бе у дома).
	„Олимпийски върхове и падения“.
	И тъй, всички отново се събрахме в дневната и аз извадих стария запис от онова удивително, но и трагично състезание в Лос Анджелис. Може би знаете кое бягане имам предвид. 3000 метра жени*.
	[* Става въпрос за Летните олимпийски игри в Лос Анджелис, 1984 г. — Б.пр.]
	По стечение на обстоятелствата лекоатлетката, спечелила златото (Маричика Пуйка, румънката с впечатляващо изправена осанка), не бе толкова известна с участието си в това състезание, колкото други две от бегачките: Мери Декър и Зола Бъд. Седяхме в тъмното, залепили погледи в екрана и наблюдавахме, Клей по-специално — с ужас — как, както я наричаха, скандалната Зола Бъд, бе обвинена, че нарочно е препънала Декър в блъсканицата на пистата на олимпийския стадион. (Разбира се, не бе сторила нищо подобно.)
	Но по-важното бе друго.
	Клей видя.
	Забеляза онова, което се надявах да забележи.
	— Бързо, спри — каза той и се взря по-отблизо в краката на Зола Бъд. — Това на стъпалата й… някакви лепенки ли са?


	По времето, когато ознаменувахме годишнината, раните на Клей вече бяха почти заздравели, но тичането с облепени стъпала му хареса и продължи да го практикува. Когато спрях да им чета, той тъкмо ги разтриваше. Повърхността им бе загрубяла, но добре обгрижвана.
	Най-сетне дрехите на родителите ни заминаха на боклука. Запазихме само една нейна рокля. Тържествено я понесох по коридора — бяхме открили мястото, където щеше да почива в мир.
	— Ето тук — казах на Рори, който отвори капака над струните.
	— Ей, гледайте! — извика Хенри към всички. — Кутия цигари!
	Най-напред положих двете книги, а върху тях — синята вълнена рокля. Засега техен пазител щеше да бъде пианото.
	— Бързо — рече Рори — дайте да натикаме вътре и Хектор! — Но дори и за него това би било непосилно. Дланта му нежно погали джоба, в който бе скрито копчето. Сърце не й бе дало да го зашие.


	Давам си сметка, че през периода, предшестващ годишнината — по-конкретно през януари и февруари, със сигурност сме срещали и трудности. Но имаше и хубави, дори чудесни времена — като моментите с Томи и домашните му любимци.
	Много се забавлявахме с маймунджилъците на Агамемнон, небезизвестния цар на мъжете, и понякога сядахме да наблюдаваме упоритото му биене на главички в стъклото.
	— Едно… две… три… — брояхме така, докато ни омръзне. Докъм четирийсетия удар Рори оставаше единственият зрител.
	— Нямаш ли нещо по-важно за вършене? — питах го аз.
	— Не — отвръщаше той — нямам.
	По онова време все още крачеше упорито по пътя към изключването си от училище, но аз не се предавах.
	— Някое домашно?
	— Матю, всички знаем, че домашните са напълно безсмислени. — И той изпадаше в удивление пред издръжливостта на Агамемнон. — Тая рибка е страшна!
	Хектор, естествено, си беше Хектор и верен на себе си, мъркаше, дереше топки наред и наблюдаваше от казанчето, докато си вършехме работата в банята.
	— Ей, Томи! — провиквах се най-редовно оттам. — Опитвам се да си взема душ!
	Котаракът се мержелееше като привидение в омарата на запотената като сауна баня. Зяпаше ме и имах чувството, че ми се подхилква самодоволно.
	А аз се мъча да се напаря!
	Ближеше онези свои катранени лапи и премляскваше с черните си като автомобилна гума устни.
	Телемах (който вече бяхме понижили до Т) крачеше из кафеза или навън-навътре. Само веднъж Хектор бе понечил да го перне с лапа, но Томи му бе казал „не“ и троянецът пак бе потънал в сън. Най-вероятно сънуваше парата в банята.
	Роузи пък все така обичаше да тича, но след като Хенри й донесе един барбарон (беше се сдобил с него при разпродажба на старо обзавеждане в градския съвет, винаги бе нащрек за подобни оферти), едно от любимите ни занимания стана да наблюдаваме как го размята из двора. В моментите, когато все пак го използваше за лежане, предпочиташе да се просне на припек — захапваше го и го влачеше, следвайки пътя на светлината. После започваше да рие, за да се намести по-удобно, резултатът от което можеше да е само един.
	— Хей, Томи! Томи! Ела тук да видиш!
	Този път целият заден двор бе покрит със сняг от топчета стиропор. Въпросният ден бе най-влажният досега за цялото лято. Рори изгледа Хенри.
	— Кълна се, че няма друг такъв гений като теб.
	— Какво?
	— Ти бъзикаш ли се? Да домъкнеш вкъщи проклетия барбарон?!
	— Откъде да знам, че ще го разпердушини. Томи е виновен и изобщо…
	Хенри се скри за малко и се върна с прахосмукачката.
	— Ей, не може да чистиш двора с прахосмукачката.
	— Че защо пък не?
	— Откъде да знам, ще я развалиш.
	— Ти ли точно си се загрижил за прахосмукачката, Рори? — Това вече бях аз. — Даже нямаш представа откъде се включва проклетото нещо.
	— Да, точно така.
	— Млъквай, Хенри.
	— Нито пък как се използва.
	— Млъквай, Матю.
	Въпреки това застанахме да наблюдаваме как Хенри чисти тревата. Роузи подскачаше ту напред, ту настрани, лаеше и продължаваше играта си, а в същото време госпожа Чилман изникна на оградата, засмяна до уши. Беше се изправила на пръсти върху кутия от боя.
	— Ех, Дънбарчета, опасни сте — заяви тя.


	Едно от най-хубавите неща на годишнината беше великата смяна на стаите, която предприехме, след като прибрахме книгите и роклята на сигурно място в пианото.
	Преди това обаче разглобихме триетажното легло.
	Креватите можеха да се пригодят и за самостоятелна употреба и въпреки че не изгарях от желание, приех да се преместя в голямата спалня (никой от останалите не искаше да има нещо общо с нея), но взех със себе си и старото си легло. При никакви обстоятелства не бих спал на тяхното. Преди да се заемем с всичко това обаче, решихме, че е време за промяна — време да развалим съюза между Хенри и Рори.
	Хенри:
	— Най-сетне! Цял живот чакам този момент!
	Рори:
	— Чакал си ти, как пък не, хайде прав ти път! Събирай си боклуците и чао.
	— Аз да си събирам боклуците? Какви ги дрънкаш? — И Хенри го блъсна не на шега. — Никъде няма да ходя!
	— Е, нито пък аз!
	— О, я млъквайте — казах. — Де да можех да се отърва и от двама ви, но тъй като за жалост не мога, ето какво ще направим — ще хвърляме ези-тура. Два пъти. С първия решаваме кой ще се премести.
	— Да, ама той има повече…
	— Не ми се слушат глупостите ти. Който спечели, остава, който изгуби, се изнася. Рори, избирай.
	Монетата полетя нагоре и се удари в тавана.
	— Ези.
	После заподскача по килима и се приземи върху един чорап.
	Тура.
	— Мамка му!
	— Ха-ха, кофти късмет, мой човек!
	— Удари се в тавана, не се брои!
	Сега се обърнах към Хенри.
	Рори обаче не мирясваше.
	— Удари се в шибания таван!
	— Рори — казах аз — млъкни. Сега, Хенри, хвърляме втори път. Ези — при теб идва Томи, тура — вземаш Клей.
	Отново се падна тура и първото нещо, което Хенри каза на Клей, когато той се премести при него, беше:
	— Хей, я виж това!
	И му подхвърли стария „Плейбой“ с Мис Януари. Междувременно Рори „се сприятеляваше“ с Томи:
	— Разкарай котката от проклетото ми легло, тъпчо.
	Твоето легло ли каза?
	Колко типично за Хектор.


	И пак през онзи период, докъм средата на февруари, когато Клей се класира за Регионалните шампионати на стадион „Ърнест Маркс“ — трибуната му приличаше на бетонен гигант — двамата с него бяхме превърнали увиването на стъпалата му в същинско изкуство. Бяхме го издигнали в нещо като ритуал, наша собствена версия на „Какво са краката ти?“ или „силата, която идва отвътре“.
	Най-напред кляках пред него.
	Бавно развивах самозалепващата се лента.
	Прекарване отдолу, през средата на ходилото.
	Кръстосване пред пръстите.
	Започваше като разпятие, но резултатът бе нещо различно, подобно на отдавна изгубена буква от азбуката. Краищата оставаха набрани отгоре.
	Когато обявиха старта на 400 метра, отидох с него почти до зоната за длъжностните лица. Денят бе душен и застинал. Докато вървеше към пистата, той си мислеше за Ейбрахамс и за мисионера, Ерик Лидъл. За една мършава, миниатюрна южноафриканка, чиито боси стъпала го бяха вдъхновили.
	— Ще се видим след края — казах му аз.
	И тогава, застанал до мен с щипката в джоба на шортите, Клей, да не повярва човек, ми отговори:
	— Матю… — И добави простичко: — Благодаря.
	Тича като истински воин.
	Бе същински Ахил бързоноги.


	В деня на първата годишнина вечерта вече настъпваше, когато Рори най-сетне се вразуми и каза:
	— Да изгорим леглото. Решението бе взето от всички заедно.
	Седяхме на кухненската маса.
	Но всъщност нямаше какво толкова да се решава.
	Може би влечението на момчетата към огъня е някаква вселенска истина, така както е вярно, че обичаме да хвърляме камъни. Просто ги хващаме в ръка и се прицелваме в нещо. Дори и аз, който наближавах деветнайсет.
	Очакваше се да се държа като възрастен.
	Ако преместването ми в спалнята бе проява на зрялост, то изгарянето на леглото бе пълна детинщина, но така съумях да преглътна горчивия хап — приех и двата залога.
	Отначало не говорехме много.
	Клей и Хенри взеха матрака.
	Ние с Рори вдигнахме основата.
	Томи отговаряше за кибрита и терпентина.
	Изкарахме леглото през кухнята в задния двор и го прехвърлихме през оградата — кажи-речи на същото място, където преди много години Пенелъпи бе срещнала Гордостта на града.
	След това и ние я прескочихме.
	— Дотук добре — казах аз.
	Бе топло и полъхваше ветрец.
	Известно време стояхме с ръце в джобовете.
	Клей бе стиснал щипката в шепата си, но после върнахме матрака върху основата и понесохме леглото към Окраището. Конюшните бяха порутени и леко полягаха настрани. Тревата бе израсла на неравномерни петна.
	Скоро далеч напред забелязахме вехта пералня.
	После и разбит, безжизнен телевизор.
	— Ето там — казах аз.
	Посочих им към едно място, почти по средата на терена, но малко по-близо до дома ни, и отнесохме леглото дотам. Застанахме отстрани, двама от нас прави, трима — приклекнали. Клей се поотдалечи и се обърна с лице към къщата.
	— Матю, не е ли малко ветровито? — попита Хенри.
	— Сигурно.
	— От запад ли духа? — Вятърът се усилваше с всяка минута. — Може да подпалим целия хиподрум.
	— Още по-добре! — извика Рори и тъкмо се канех да го поставя на място, когато не друг, а Клей се разпореди с всичко — терена, тревата, телевизора. Самотният труп на пералнята. Гласът му отлиташе надалеч:
	— Не.
	— Какво?
	Казахме го всички едновременно и вятърът задуха още по-силно.
	— Какво каза, Клей?
	Изглеждаше някак студен сред окръжаващата го топлина на хиподрума. Късата му тъмна коса бе прилепнала по главата му, а огънят вътре в него пламтеше. Той тихо повтори.
	Твърдо и окончателно „Не“.
	И ние разбрахме.
	Щяхме да оставим нещата така, както си бяха. Щяхме да зарежем леглото тук на доизживяване — или поне така вярвахме. Нима можехме да предвидим?
	Това, че Клей щеше да се връща тук и да лежи върху него.
	Че щеше да стиска щипката, докато се вреже в дланта му.
	Първия път, когато го бе сторил, бе в нощта преди щатското, след като известно време бяхме седели в кухнята, само ние двамата, и той бе поставил истината на масата помежду ни.
	Щеше да спечели състезанието, а после — да отиде за Ахил.
	Разполагаше с двестате долара — вероятно това бяха всичките му спестявания.
	Дори не изчака да чуе отговора ми.
	Стори нещо друго — излезе от вкъщи, направи лек крос през квартала, почерпи мулето с няколко моркова, а после се прибра и се покачи горе, на покрива.
	По-късно, много по-късно, докато ние останалите вече спяхме, Клей бе станал от леглото и се бе отправил натам. На минаване през задния двор си взел чисто нова щипка. Прескочил оградата и пресякъл алеята. Било тъмно и луната се била скрила, но той лесно намерил пътя.
	Открил леглото и легнал на него.
	То си стояло необезпокоявано в мрака.
	Свил се на кравай като малко момче.
	Лежал сам в тъмното, мечтаел и не давал пет пари за победата или състезанието. Не, просто си говорел с двама души — едно друго момче, момче от малък провинциален град, и една жена, дошла през океаните.
	— Съжалявам — бе прошепнал той и на двамата. — Съжалявам, съжалявам, съжалявам! — Щипката била стисната здраво в дланта му и Клей се обърнал към тях за последен път. — Обещавам да ви разкажа историята за това как доведох Ахил у дома.
	Мулето никога не е било предназначено за Томи.


>	Седма част
>	Градове + води + престъпници + сводове + истории + оцелели + мостове

>>	Момичето от „Гелъри Роуд“

	Някога, в пълноводните води на Дънбаровото минало, се беше появило момиче, което добре познаваше един от петимата братя… и какво момиче бе само.
	Имаше кестенява коса и яснозелени очи.
	Загадъчна плетеница от лунички с цвят на кръв.
	Бе известно с това, че спечели надбягване от първа група и издъхна още на другия ден… по вина на Клей.
	Той живееше, дишаше и се сля с тази вина.
	Накрая си призна всичко.
	В началото обаче, когато Кери го зърна за пръв път, по стар свой обичай той седеше на покрива.


	Бе отрасла в град на име Каламия.
	Баща й бе жокей.
	Неговият баща — също.
	За по-назад не й беше известно.
	Обичаше конете, тренировките и ездата на пистата, рекордите и историите за великите чистокръвни състезатели.
	Каламия се намираше на седем часа път от града. Най-ранните й спомени бяха свързани с баща й. Щом си дойдел от сутрешната тренировка, тя го питала как е минало. Понякога се будела по времето, когато той излизал, в 3:45 сутринта. Разтърквала очи и му задавала въпрос: „Тед, може ли и аз да дойда?“.
	По някаква причина, когато се събудела по тъмно, наричала майка си Катрин, а баща си — Тед. Денем, тази нейна странност изчезвала и те се превръщали в мама и татко. Това бе едно от безбройните неща, останали ненаписани и неизречени, когато години по-късно бе открита мъртва на пистата, паднала от коня.
	Както казах, Кери от малка обичала конете, но не като повечето момичета.
	Привличала я атмосферата, не почетните розетки.
	Конюшните й допадали повече от изложенията.
	Когато поотраснала, по време на училищните ваканции тя и братята й често умолявали баща си да ги заведе на тренировка на хиподрума и обожавала тези наситени сумрачни утрини, огласяни от чаткането на конски копита сред дъждеца и мъглата. Харесвало й как слънцето изплувало над хоризонта, далечно, огромно и топло, и допирът на въздуха — тъй близък и студен.
	В онези отдавнашни дни те закусвали с препечени филийки, седнали на оградата — чисто бял парапет без напречни пръти — и обичали да наблюдават треньорите, ругаещи под сурдинка, и старите жокеи с вид на загрубели, дебелогласи хлапета. Било им забавно да ги виждат в облеклото им за тренировка — с джинси, жилетки и стари прилепнали шапки.
	Братята й бяха по-големи от нея съответно с четири и пет години и когато бяха навършили подходящата възраст, също бяха започнали да изучават занаята — очевидно им било в кръвта.


	В света на конните състезания кръвта е основна тема.
	Или по-точно — кръвните линии.
	И там, също като при Клей и нас останалите, много неща може да бъдат проследени до миналото.
	Според Кери майка й, Катрин Новак, бе единственият член на семейството, за когото този свят не заслужаваше друго, освен недоверие или презрение, в зависимост от настроението. Тя можеше да бъде ту студен, бледосин акварел, ту рижаворус гневен вулкан. Обичаше конете, с удоволствие гледаше надбягванията, но изпитваше ненавист към състезателния бизнес — разхищението, прекомерното развъждане. Алчното му подкоремие. Този свят бе като красива курва, която тя бе зърнала без грим.
	Братята на Кери я наричаха Екатерина Велика, понеже беше страшно сурова и стриктна. При нея нямаше шега. Когато преди състезание им заръчваше да си дойдат здрави и читави, знаеха отлично какво има предвид.
	Ако паднеш, не разчитай на съчувствие.
	Животът на жокеите не беше песен.
	Но много, много по-суров бе той към конете.

	* * *

	И Тед.
	Тед от хиподрума.
	Кери знаеше историята.
	Някога, в началото на кариерата си, баща й бил може би най-многообещаващият чирак в страната, от ранга на Пайк, Брийзли или Диймън Дарб Мънро. С ръста си от сто и седемдесет сантиметра Тед бил висок за жокей и нисък за мъж, но притежавал идеално телосложение за ездач и метаболизъм, за какъвто мнозина биха убили — сякаш бил неспособен да качва тегло. Всичко това имало един недостатък: лицето му изглеждало като снадено надве-натри, сякаш го били претупали при производството. Зависи обаче кого питате. Едно момиче на име Катрин Джеймисън смятало, че Тед съвсем не бил за изхвърляне. Харесвало й безпорядъчното му лице и яснозелените му очи и това, че можела да го носи в обятията си — и всичко било наред до една сутрин, когато го сполетяла трагедия.
	По това време бил на двайсет и три.
	За една нощ метаболизмът му претърпял драстична промяна.
	Така както доскоро в състезателните дни си позволявал да си хапва по цял пакет шоколадови бисквити, сега можел да изяде само опаковката им.


	По това време се били установили в града — преместили се, за да може Тед да си пробва късмета в големите състезания. Катрин работела като медицинска сестра в „Принца на Уелс“, близо до „Рандуик“.
	След няколко успешни години в занаята, една седмица Тед започнал да се чувства някак особено. И тъй, часове преди развиделяване в онзи съдбовен ден, той направил ритуалното си посещение в банята и кантарът не го излъгал. Нито пък огледалото. Едновременно се бил разширил и подпухнал, а лицето му било изгубило характерната си разпиляност. Но каква полза? Хубавец ли искал да бъде, или да язди най-добрия кон в надбягването „Донкастър“? Светът изгубил логика и смисъл.
	Най-страшната гледка били ръцете му.
	В кухнята на малкия апартамент на Тед дори не му и хрумнало да закусва. Седял на кухненската маса, вторачен в тези свои ръце, и си мислел, че в живота си не бил виждал нещо толкова месесто.


	В течение на пет дълги години той продължил да жокейства и постоянно живеел на строга диета.
	Висял в сауната.
	Карал на фотосинтеза.
	Четял вестника, седнал в колата в най-големия пек с вдигнати прозорци, облечен с най-новия си, най-топъл спортен екип. Косял морави по яке и джинси, под които носел леководолазен костюм. Страдал от мускулни схващания, бил раздразнителен. Правел кросове с увити около краката чували за смет, над които слагал зимни вълнени панталони. Ето това били трофеите на конния бранш — това плюс хилядите стаени блянове за хрупкави десертчета и шоколадова торта и нечисти помисли за сирене.
	Не бил подминат и от обичайния букет от контузии — многократно бил хвърлян на земята и чупил и двете си китки. Един път в конюшнята получил ритник право в лицето. На два пъти бил стъпкван по време на тренировка на пистата. Веднъж, в третата гонка на „Уорик Фарм“, подковата на един кон, който яздел напред, изхвърчала и го пернала точно над ухото. Можело да е много, много по-зле.
	В залеза на кариерата си Тед бил като ветеран от войната или колесничар в древна армия — всяко състезание било като влизане в битка. След чистилището на собствения му стомах, след зъбобола, главоболието и световъртежите, последното оскърбление, което му било нанесено, било жестока гъбична инфекция, така нареченото „атлетично стъпало“, прихваната от пода в жокейската съблекалня.
	— И точно това — често се шегувал той със седемгодишната Кери в колата на път за тренировка на хиподрума — най-накрая ми видя сметката.


	Работата обаче е там, че Тед Новак не бил искрен с дъщеря си, понеже това, което го бе довършило, не било атлетичното стъпало, стърженето на стомаха, дехидратацията или лишенията. Било, разбира се, един кон.
	Алест великан, Испанеца.
	Испанеца бил невиждан кон, с огромно сърце, като Кингстън Таун или Фар Лап. Не бил и кастриран, което означавало, че линията му можело да бъде продължена.
	Бил поверен под грижите на Енис Макандрю, прочутия, върлинест като прът на метла треньор.
	Малко след като жребецът пристигнал в конюшнята му, той провел един телефонен разговор.
	— Как си с теглото напоследък?
	Набраният номер бил на Тед Новак.


	Испанеца взел участие в почти всички големи надбягвания на дистанция от една миля и повече.
	Можел да спринтира, притежавал издръжливост, правел всичко каквото се поиска от него.
	Второ или трето място се равнявали на провал.
	Четвъртото било катастрофа.
	Горе, на седлото, неизменно седял Тед Новак. Името му греело с едри букви във вестника, а на лицето му била улавяна да подремва усмивка — дали пък това не било гримаса, предизвикана от желанието да облекчи сърбежа? Не. Когато яздел Испанеца, дори не се сещал за стъпалата си. Препускал с него съвсем кротко през половината от състезанието, после постепенно набирал скорост по протежение на около фърлонг и накрая щурмувал с всички сили до финала.
	По времето, когато състезателната кариера на коня достигнала залеза си, самият Тед също мечтаел да се оттегли.
	Само една победа им се изплъзнала и не, не става дума за Състезанието, което кара дъха на нацията да спре. Нито Макандрю, нито Тед, нито собствениците на конете се вълнували от това надбягване — най-лелеяната награда била триумфът на „Кокс Плейт“. За истинските познавачи именно това бе най-великото състезание.
	За Тед случилото се било жива гавра.
	Не могъл да се вмести в ограниченията за килограмите.


	Макар „Кокс Плейт“ да е състезание с фиксирани тежести* и изискванията да са известни от много по-рано, Тед бил стигнал твърде далеч. Сторил всичко, което бил правил и дотогава. Окосил стотици морави. У дома направо припадал под душа. Решението било взето една седмица преди състезанието — лош късмет бе положил ръка върху рамото му — и разбира се, Испанеца победил.
	[* Фиксирани тежести според възрастта на конете (weight for age — англ.) — терминът се отнася до допълнителните тежести, които даден кон трябва да носи по време на надбягването. Те са строго определени и зависят от възрастта и пола на коня, дистанцията, на която се състезава, и месеца от годината (с оглед на условията на пистата). — Б.пр.]
	Беше му тежко, дори когато й го разказваше след години. Друг жокей — вечно приветливият мустакат Макс Маккиън — бе пришпорил коня по чезнещата под копитата писта на „Мууни Вали“ и Испанеца бе победил съперниците си с една дължина.
	Тед Новак слушал състезанието в колата на алеята пред дома си.
	По това време вече живеели в друг квартал, на „Арчър Стрийт“ 11, години преди тук да се преместят Пени и Майкъл — и седнал в колата пред радиото, той се усмихвал и плачел, плачел и се усмихвал.
	Сърбяло го, но не понечил да се почеше.
	Един човек с пламнали стъпала.


	Известно време, след като прекратил кариерата си, Тед продължил да тренира коне на хиподрума и бил един от най-атрактивните ездачи, които можело да се видят в града рано сутрин. Скоро обаче се върнали в провинцията. На Катрин животът там й харесвал повече, а най-лошото и най-мъдро решение, което взели, било да запазят старата къща на „Арчър стрийт“. Професията му им бе осигурила поне тази възможност.
	Годините си се трупали, родили им се деца. Тед достигнал нормалното тегло за ръста си — или няколко килограма отгоре, ако прекалял със сладкото. Струвало му се обаче, че подобни прегрешения му се полагали.
	Хващал се на най-разнообразна работа — от продавач на обувки, през помощник във видеотека, до ратай във ферма за едър добитък — и някои от тези неща вършел добре. Най-любими за него обаче си оставали утрините, когато участвал в ранната тренировка на местния хиподрум. Наричали го „Гелъри Роуд“.
	По това време вече бил получил прякора си: Тед от хиподрума.
	Два случая го характеризираха много добре.
	Първият бе следният епизод. Веднъж Макандрю бе довел на пистата двама обещаващи жокеи да погледат как язди Тед. Било вторник. Небето било бледо и сияйно.
	— Виждате ли го?
	Треньорът си бил почти същият.
	С изключение на побелялата му коса.
	И той посочил ездача, който прелетял като стрела покрай тях.
	— Видяхте ли петите му? Ръцете му? Седи на коня, все едно изобщо не го язди.
	Хлапетата били самата арогантност.
	— Ама че е дебел — рекло едното, а другото се изсмяло и Макандрю им отвъртял по два здрави шамара. По два пъти през брадичката и бузите.
	— Ето — казал той — приближава отново. — Говорел като всички треньори по света. С поглед, извърнат в другата посока. — И за ваше сведение този човек там е яздил повече победители, отколкото вие, копеленца жалки, ще видите през целия си живот. На тренировките ще е постигнал по-добри резултати от вас.
	Точно тогава Тед им дошъл на крака.
	— Макандрю!
	И Макандрю се ухилил широко.
	— Здрасти, Тед!
	— Как ти се струвам?
	— Тъкмо си виках, какво прави Павароти чак тук и откога пък е станал жокей?
	Те се прегърнали сърдечно и си разменили по няколко силни потупвания по гърба.
	И двамата си мислели за Испанеца.

	* * *

	Второто произшествие станало няколко години по-късно, когато синовете му били на тринайсет и дванайсет, а Кери, момичето — само на осем. Това била последната тренировка за Тед от хиподрума.
	Случило се през пролетната ваканция. Било валяло и тревата била зелена и висока (винаги е изненадващо колко висока израства тревата, отглеждана за състезателните коне). Конят на Тед започнал да се мята изпод ездача си и успял да го хвърли от гърба си. Всички видели как бившият жокей пада. Треньорите задържали момчетата по-далеч, но Кери някак си успяла да се озове при него — пробила си път, промушила се между краката на големите — и първото, което видяла, били потта и пихтията от кожа и кръв, а после и ключицата, прекършена и увиснала.
	Щом я забелязал, баща й се насилил да се усмихне.
	— Ей, хлапе.
	Тази кост, тъй костенобяла.
	Така първична и чиста, като слънчева светлина.
	Бил проснат по гръб и групичката мъже, мъже с гащеризони, с ботуши, с цигари, решили, че е най-добре да не го местят. Образували неравномерен кордон, проявили нужното уважение. Отначало Тед си помислил, че може да си е счупил врата, понеже не усещал краката си.
	— Кери — казал той.
	Потта.
	Изгряващо, полюшващо се слънце.
	То се търкулнало по пистата.
	А Кери, коленичила на земята съвсем близо до него, не можела да отвърне поглед. Съзерцавала кръвта и пръстта, смесени върху устните му като потопи на трафик. Джинсите и бархетната му риза били оплескани с тази смес. Била заседнала между зъбчетата на ципа на жилетката. Нещо диво се мъчело да се изтръгне с нокти от гърдите му.
	— Кери — повторил той, но този път успял да добави: — Можеш ли да ми почешеш пръстите на краката?
	Да, разбира се.
	Бълнувал.
	Мислел си, че се е пренесъл в спокойните времена, когато го мъчело атлетичното стъпало, и се надявал с това да я поразсее.
	— Остави ключицата, не е толкова зле… обаче сърбежът направо ме убива!
	Само че когато й се усмихнал, лицето му се изкривило в гримаса.
	Кери се преместила откъм краката му и започнала да разкопчава ботушите. Тед закрещял от болка.
	Слънцето се сгромолясало и го погълнало.


	Няколко дни по-късно, докато децата били на свиждане, лекарят минал на визитация.
	Здрависал се с момчетата.
	Разрошил косата на Кери: сплъстена, момчешки къса и кестенява.
	Светлината била бяла като ключица.
	След като проверил как върви възстановяването на пациента, докторът дружелюбно се обърнал към децата.
	— Какви искате да станете, когато пораснете? — попитал той, но момчетата дори не могли да вземат думата, защото Кери ги изпреварила. Именно тя вдигнала поглед и пак тя се ухилила широко, примижавайки срещу ослепителното слънце, което греело в прозореца. Посочила небрежно към изпотрошения си, изпотъпкан баща и още в онзи миг поела по пътя си.
	Пътят насам, към Клей и „Арчър стрийт“.
	— Ще стана точно като него — казала тя.


>>	Фигурите в реката

	Ето къде — в сянката на дърветата — ме изхвърлиха водите на прилива в деня след победата на Кутамандра.
	Стоях там, сам сред евкалиптите, нагазил сред дървесната кора.
	Продълговатият пояс от слънце лежеше напред.
	Слухът ми долови онзи еднообразен тон и изведнъж просто не бях в състояние да помръдна. От радиокасетофона долиташе музика, което значеше, че Клей все още не знае.


	Наблюдавах как двамата работят долу в руслото.
	Дори нямам представа колко време съм стоял така — а мостът, дори и съграден само отчасти, бе толкова прекрасен, че не можех да повярвам.
	Арките щяха да са възхитителни.
	Извивката от камък.
	Също както при строежа на Пон-дю-Гар и тук нямаше да е нужен свързващ разтвор — спойката бе въпрос на прецизност и форма. Издигащият се сред откритата местност мост пръскаше сияние, подобно на църква.
	И от това как се опираше на него и как прокарваше длани по камъка, как му говореше и как го укрепваше, как придаваше желаната форма и как свойски заставаше край подпорите, можех да кажа:
	Този мост наистина бе направен от самия него.


	Бе време да изпълня тежкото си задължение.
	Комбито остана откъм гърба ми.
	С бавни стъпки се откъснах от сянката на дърветата и извървях пътя до реката. Изправих се под следобедното небе и фигурите в руслото застинаха. Винаги ще помня ръцете им — изнурени, но закалени от живот.
	Вдигнаха очи към мен и Клей каза:
	— Матю?
	И докато се спусках надолу към тях, нямаше как да се чувствам подготвен за предстоящото. Бях просто празна обвивка, не онзи, който бе необходимо да бъда — защото не бях очаквал, че от вдигнатото му нагоре лице ще струи такава жизненост и жизнерадост, нито че мостът ще се окаже приказно хубав.
	И не той, а аз се свлякох пръв на колене в пръстта.
	— Кери — изрекох. — Мъртва е.


>>	Ахил в четири сутринта

	А ако не я бяха задържали?
	Къщата на „Арчър стрийт“ 11.
	Само ако не се бяха връщали…
	Защо просто не я бяха продали и не бяха продължили напред, вместо да я пазят от благоразумие, заради приходите от наема?
	Но не, не мога да продължавам да мисля така.
	Ще се повторя — аз мога само да разкажа онова, което се случи.
	Тя пристигна, почти шестнайсетгодишна, на улица, обитавана от момчета и техните домашни любимци, в чийто брой вече влизаше и едно муле.


	Първо обаче настъпи вечерта на онзи мартенски ден, когато Клей спечели първенството на щата.
	Отново на стадион „Ърнест Маркс“.
	Обвих стъпалата му най-грижливо.
	Следващият най-добър резултат бе на едно момче от ферма в Бега.
	Отне доста време да убедят Клей да остане до края.
	Не искаше и да чуе за подиума или медала, искаше при Ахил.


	Беше счупил рекорда на щата с малко повече от секунда, което, както обясниха, на това състезателно ниво бе направо абсурдно. Официалните лица се изредиха да се здрависват с него. А в това време той си мислеше за „Епсъм Роуд“.
	Когато излязохме от паркинга и се включихме в трафика на късния следобед, забелязах, че ме наблюдава в огледалото за обратно виждане и на свой ред му хвърлих бърз поглед. Думата си е дума, сякаш ми казваше той, а златният медал се мъдреше на врата на проклетата Роузи. Кучето пъхтеше в скута на Томи. Стрелнах го с очи и беззвучно му отговорих:
	Имаш късмет, че не го носиш — щях да ти извия врата с него.
	Като пристигнахме пред вкъщи, свалихме Рори и Хенри.
	Свалихме и Роузи.
	Когато и Томи тръгна да слиза, Клей сложи длан върху ръката му и го спря.
	— Томи, ти идваш с нас.


	Когато по свечеряване стигнахме там, той ни чакаше на оградата и нададе възглас към небесата. Спомних си какво пишеше в обявата: „Не хвърля къчове — повторих — не реве“, но Клей чисто и просто не ми обърна внимание, а Томи се влюби от пръв поглед. Петият член на безобидната банда.
	Докато стояхме отвън, фургонът изведнъж се разлюля и раздруса и от вътрешността му се изсипа някакъв мъж. Носеше овехтели панталони и риза, а на лицето си — дружеска усмивка. Отправи се към нас с цялата бързина, на която беше способен, а именно като куц човек, бутащ камион по нанагорнище.
	— Вие ли сте проклетниците, които хранят това клето дърто копеле? — попита той, но се беше ухилил от ухо до ухо като хлапе. Дали пък не беше конегледачът, с когото Пенелъпи бе разговаряла онзи първи път край оградата на „Арчър стрийт“ 18? Никога няма да разберем.
	Вечерта изтляваше.
	Мъжът се казваше Малкълм Суийни.
	Имаше телосложението на нагиздена поничка.
	Беше бивш жокей, впоследствие конегледач, преквалифициран в ринач на конски фъшкии. Имаше нос на пияница. Въпреки хлапашкия му вид човек можеше дълго да плува из злочестините, изписани по лицето му. Местеше се на север, при сестра си.
	— Може ли да пуснем вътре хлапето, да го потупа? — попитах аз и Малкълм Суийни бе щастлив да ни услужи. Напомняше ми на герой от една книга, която бях чел преди време — „Тъжният доволен луд лош доволен мъж“ — бе също тъй изпълнен с добрина и разкаяние.
	— Видели сте „Трибюн“, а? — попита той. — Обявата?
	Двамата с Клей кимнахме, а Томи вече се намираше от другата страна на оградата и потупваше мулето по главата.
	Той заговори отново.
	— Името му е…
	— Не е нужно да го знаем — осведоми го Клей, но гледаше единствено Томи.
	Усмихнах се на Малкълм възможно най-окуражително и му направих знак към брат си.
	— Ще ви даде двеста долара да го прекръстите — усетих, че почти съм се навъсил. — Но спокойно може да му поискате триста.
	Последва смях, сякаш се бяхме сетили за нещо отдавнашно.
	— Нека са двеста — рече той.
	Клей и Томи стояха до оградата.
	— Ахил? — каза единият на другия.
	— Ахил.
	Най-сетне, мислеха си те, най-сетне.


	Покрай Ахил вече трябваше да мислим в перспектива и цялата история бе истинска смесица от прелест и глупост, от здравомислие и пълна маниящина. Трудно е да се каже кое по-напред.
	Проверих градските разпоредби и действително съществуваше някакво постановление от 1946 година, в което се уточняваше, че в границите на даден имот е позволено да се отглеждат селскостопански животни, стига да им бъдат осигурени подходящи грижи. „Горепосочените животни — гласеше текстът — не бива по никакъв начин да представляват заплаха за здравето, безопасността и благосъстоянието на когото и да било от обитателите на съответния имот и на намиращите се в съседство имоти“ — което, ако четем между редовете, означаваше, че човек можеше да отглежда каквото си иска, стига някой да не подаде оплакване. Което ни отведе право при госпожа Чилман, единствения ни реален съсед.
	Когато я посетих, тя ме покани да вляза, но в крайна сметка останахме отвън на верандата. Помоли ме да й отворя един буркан със сладко. Като споменах мулето, отначало тя изскрибуца вътрешно и бръчките й хлътнаха в бузите. После се разсмя с пълен глас.
	— Вие, Дънбарчета, сте невероятни. — Прибави и три-четири „изумителни“, а в последните й думи се долавяше трепет. — Едно време животът беше такъв всеки ден.


	Оставаше да уведомим Хенри и Рори.
	Хенри бе посветен в плана от самото начало, но от Рори го запазихме в тайна — реакцията му щеше да е чисто злато (и вероятно тъкмо тя бе причината да се съглася с цялата работа). И бездруго вечно бе кисел, понеже Хектор спеше в леглото му, а понякога и Роузи се намърдваше при тях или слагаше муцуната си върху завивките му.
	— Томи — викваше той от единия край на стаята — разкарай проклетата котка от мен!
	Или:
	— Томи, накарай проклетата Роузи да спре да диша.
	Томи даваше най-доброто от себе си.
	— Тя е куче, Рори, няма как да не диша.
	— Не и когато е около мен!
	И така нататък, все в този дух.
	Изчакахме края на седмицата с идеята да вземем мулето в събота. Така щяхме да сме в пълен състав, за да надзираваме операцията, в случай че нещо се объркаше (което не беше изключено).
	В четвъртък отидохме да вземем всичко необходимо. Майкъл Суийни беше продал транспортното си ремарке, така че щеше да се наложи да доведем Ахил пеш. Решихме, че е най-добре да го направим рано сутринта (по времето на конните тренировки) — в събота, в четири часа.
	Вечерта в четвъртък обаче беше прекрасна. Отидохме у Суийни — всички, без Рори, който сигурно се бе запил някъде. Небето и облаците розовееха. Малкълм любящо се загледа в тях.
	Томи вчесваше гривата на мулето, докато Хенри правеше оценка на амуницията. Мъкнеше стремена, юзди и други такъми и ни ги поднасяше одобрително да ги видим.
	— Тези боклуци — рече той — може и да послужат за нещо… но това тук е напълно безполезно.
	И той ухилен кимна отривисто към мулето.


	И тъй — най-накрая го доведохме у дома.
	В една спокойна утрин в края на март ние четиримата братя Дънбар преминахме през предградията и помежду ни вървеше едно муле с гръмко гръцко име.
	От време на време то поспираше до някоя пощенска кутия.
	Вървеше, все едно стъпва в паници, и току изтропваше някоя купчинка на тревата.
	— Да ви се намират кучешки торбички? — попита Хенри.
	Както си стояхме на пътеката, избухнахме в дружен смях.
	Това, което винаги ме хваща за гърлото, е споменът как Малкълм Суийни плаче безгласно край оградата, докато бавно се отдалечавахме с мулето. Бършеше маята на бузите си и прокарваше длан през осланената си коса. Беше покрит с влага, а кожата му бе добила жълтеникавокафяв нюанс — тъжен стар дебеланко и в същото време прекрасен.
	И представете си само онзи звук.
	Чаткането на копита по уличната настилка.
	Заобикаляше ни типично градска среда — пътят, уличното осветление, автомобилният трафик, възгласите на нелягали гуляйджии, прелитащи покрай нас — и не щеш ли, сред всичко това, ритмичният ехтеж на копита, под чийто съпровод преминахме през лабиринт от пешеходни пътеки, пресякохме пустия „Кингзуей“, преодоляхме един дълъг пешеходен мост и участъци от редуващи се светлини и сенки.
	Ние с Хенри от едната страна.
	Томи и Клей от другата.
	И човек можеше да свери часовника си по тропота на тези копита, а живота си — да остави да бъде направляван от ръката на Томи, която нежно водеше мулето по пътя му към дома, към месеците и момичето, които щяха да дойдат.


>>	Две ковчежета

	Ето какво се бе случило.
	Неписаните правила бяха престъпени.
	Той почувства допира на голите й нозе.
	Помнеше изтегнатото й тяло, купчината найлон отстрани, движенията й, нежното ухапване. Как го привлече надолу върху себе си.
	— Ела, Клей.
	Спомняше си.
	— Със зъби. Не се бой. Няма да ме заболи.
	Спомняше си как си тръгнаха оттам малко след три сутринта и как лежа буден в леглото, а после се запъти към гарата.
	Обратно при моста и Силвър.
	Кери, разбира се, бе отишла на тренировка… и там, на зазоряване, старият ветеран, Войната на Розите, се бе задал откъм вътрешната писта — завръщаше се, само че без ездачката си.
	Бе паднала в началото на трасето.
	Слънцето бе студено и пребледняло.
	Небето над града бе притаило дъх.
	Момичето лежеше с извърнато настрани лице и всички вкупом се завтекоха към него.


	Когато там, в руслото на Аману, му съобщих какво се бе случило с Кери, Клей неистово се отскубна и побягна. Затича се с несигурни стъпки нагоре по реката.
	Боже, светлината тук бе така протяжна, че ясно различавах фигурата му чак до линията на дърветата, където се изгуби между канарите.
	Баща ни ме гледаше вцепенено, толкова покрусено, но и с обич.
	Когато понечи да го последва, аз го докоснах.
	Докоснах го и задържах ръката му.
	— Не — казах — трябва да му се доверим.
	Убиеца се превърна в Убит.
	— Ами ако…
	— Не.
	Тогава не знаех всичко, което бе нужно, но ставаше ли дума за Клей, нямах колебания какво би избрал — точно сега би искал да страда.
	Разбрахме се да изчакаме един час.


	Той бе коленичил сред дърветата нагоре по реката и бе потърсил опора в стръмнината на руслото. Дробовете му бяха две ковчежета, две съкровищници на смъртта.
	Рида дълго и неудържимо.
	Онова, което най-сетне започна да достига отдалеч до слуха му, бе собственият му глас.
	Дърветата, онези камъни, насекомите.
	Всичко забави ход и спря.
	Помисли си за Макандрю и Катрин. За Тед. Знаеше, че ще трябва да им каже. Щеше да признае вината си, защото момичетата не изчезваха просто така, не излъгваха надеждите, без някой да ги накара. Момичета като Кери Новак не умираха от само себе си — момчета като него ставаха причина за смъртта им.
	Замисли се за петнайсетте лунички.
	Формата и лъскавината на морско стъкло.
	Шестнайсетата луничка върху шията й.
	Тя обичаше да разговаря с него, познаваше го. Харесваше й да го държи под ръка. Понякога го наричаше идиот… и той си спомни лекия лъх на пот, подраскването на косата й по гърлото му — все още усещаше вкуса й в устата си. Знаеше, че ако сега погледне, там долу, на бедрото, недалеч от костта, щеше да открие нейния отпечатък, отчетлив, врязан със зъби в плътта му — той оставаше като скрито напомняне: за нещо и някого — изгубени, надживени.
	Яснооката Кери бе мъртва.

	* * *

	Когато въздухът захладня и му стана студено, Клей започна да се моли за дъжд и погром.
	Прииждането на неудържимата Аману.
	Ала цялата тази пресъхналост и безмълвието й надделяха над него и той остана неподвижно, на колене, просто още една купчинка отломки — момче, изхвърлено на брега нагоре по реката.


>>	Споровете

	Трябва да й се признае на малката Кери Новак.
	Притежавала завидна доза решителност.
	При все че майка й и баща й се били примирили с факта, че синовете им ще станат жокеи, те отричали същия този стремеж у нея самата. Когато отворела дума по този въпрос, казвали една дума: „Не“. С нетърпящ възражения тон.
	Въпреки това, когато била на единайсет, тя започнала да изпраща писма на един конкретен треньор от града поне два-три пъти месечно. Отначало молела за информация как може да стане жокей, макар вече да знаела. Какво било нужно, за да започне да се обучава отрано? Какво трябвало да прави, за да се подготви възможно най-добре? Подписвала писмата си като Кели от провинцията и най-търпеливо чакала отговорите, които пристигали на адреса на нейна приятелка в Карадейл (съседния град).
	Един ден, не след дълго, телефонът на „Харви стрийт“, Каламия, иззвънял.
	Някъде по средата на разговора Тед замълчал и казал само:
	— Какво? — Миг по-късно продължил: — Да, това е съседният град. — После: — Сериозно? Кели от провинцията? Сигурно се шегуваш. О, сто процента е тя…
	„По дяволите“, помислила си Кери, която подслушвала от дневната.
	Била преполовила разстоянието до входната врата и аха да се измъкне, когато гласът му я застигнал.
	— Хей, Кели — казал той — накъде си се разбързала?
	Но тя усещала, че татко й се усмихва.
	Значи все пак имала някакъв шанс.

	* * *

	Междувременно седмиците ставали месеци и години.
	Кери била дете, което добре знаело какво иска.
	Била изпълнена с надежда и постоянство.
	Работата на „Гелъри Роуд“ не можела да й се опре — била по-известна като кльощаворъката талантлива риначка на изпражнения, но изглеждала чудесно и на седлото.
	— По-добра от всички хлапета, които съм виждал — признавал Тед.
	Катрин не била особено впечатлена.
	Нито пък Енис Макандрю.


	Да, Енис.
	Господин Макандрю.
	Енис Макандрю си имаше правила.
	Най-напред караше чираците да чакат — първата година дори не помирисваха езда, и то, при условие че изобщо се съгласеше да ги обучава. Естествено, той се интересуваше от способностите им на седлото, но четеше и училищните им досиета, особено забележките. Ако срещнеше дори само веднъж коментара „Лесно се разсейва в час“, провинилият се можеше да забрави за жокейството. Когато приемеше нечия кандидатура, чиракът бе задължен да идва в конюшните още в ранни зори три от шест дни в седмицата. Даваха му да рине мръсотия и да развежда конете. Можеше да наблюдава. Но никога, при никакви обстоятелства — да говори. Можеше да си записва или да запаметява въпросите си и да ги зададе в неделя. В събота му бе позволено да присъства на състезанията. Пак при същото условие — никакви приказки. Макандрю разбираше дали чиракът е бил там, ако поискаше да разбере. И заявяваше съвсем недвусмислено — прекарвай повече време със семейството и приятелите си сега, защото от втората година няма да ти виждат очите.
	В останалите дни от седмицата обучаващият се бе свободен да си отспи — иначе казано, да се яви в „Трите цвята“ в пет и половина и да тича заедно с боксьорите по време на утринния им крос. Ако пропуснеше и една тренировка, старият Макандрю щеше да разбере — просто щеше.
	И въпреки всичко това…
	Досега никога не бил подлаган на подобна атака.
	На четиринайсет тя отново започнала да му изпраща писма, този път подписани със собственото й име. С Кели от провинцията било свършено. Извинила се за недомислицата си и изказала надежда, че това не е оставило неблагоприятно впечатление у треньора. Била напълно наясно с всичко — с железните му изисквания към чираците — и била готова да стори каквото е нужно. Щяла да рине конюшните денонощно, ако се налагало.
	Най-накрая пристигнал отговор.
	Надраскани със стегнатия нечетлив почерк на Енис Макандрю, от листа я гледали две изречения с неизбежната еднотипна формулировка:
	„Разрешение от майка ти.“
	„Разрешение от баща ти.“
	И това всъщност бил големият й проблем.
	Родителите й също били твърдо решени.
	Отговорът им продължавал да бъде категорично „не“.
	Кери никога нямало да стане жокей.


	Ако питали нея, това било истинско безобразие.
	Да, естествено, напълно приемливо било онези нещастници братята й да са жокеи, нищо че били посредствени и мързеливи колкото си искат, за нея обаче — не можело. Веднъж в яда си дръпнала рамкираната фотография на Испанеца от стената в дневната и яростно се хвърлила да защити доводите си:
	— Макандрю дори има кон от същата кръвна линия като този.
	— Какво?
	— Не си ли четеш вестника?
	А после:
	— Как може да си имал всичко това, а на мен да не ми позволяваш? Погледни го! — Луничките й пламтели. Косата й била разчорлена. — Наистина ли си забравил какво е? Навлизането в завоя? Препускането по финалната права?
	Вместо да окачи снимката обратно, тя я треснала в масичката пред себе си и от удара предпазното стъкло се пропукало.
	— Сега ще трябва да я платиш — казал баща й.
	За късмет рамката не била от скъпите.
	Но много по-голям късмет (или пък пълна липса на късмет, както би могъл да възрази някой) било това, което последвало.
	Докато, застанали на колене, двамата събирали пръснатите стъкла, баща й проговорил някак разсеяно, с поглед, забит в дъсчения под:
	— Разбира се, че прочетох. Името му е Матадор.

	* * *

	Един ден Катрин й ударила плесница.
	Странно нещо е какво може да предизвика един шамар.
	Акварелните й очи заблестели мъничко по-ярко — изплъзнали се от волята й, оживели от гняв. Косата й била вдигната, само няколко кичура висели свободно. Тед стоял сам на вратата.
	— Наистина не биваше да го правиш.
	Той говорел и сочел към Кери.
	Но фактите били малко по-различни.
	Катрин прибягвала до шамари само когато била победена.


	А ето какво била сторила и самата Кери.
	Спретнала им един от коронните детски номера.
	По това време била във ваканция.
	Тръгнала сутринта от вкъщи уж на гости с преспиване у Кели Ентуисъл, а всъщност хванала влака за града. Озовала се пред конюшнята на Макандрю в късния следобед и стояла почти час пред малкия, плачещ за боядисване офис. Когато вече нямало закога повече да се мотае, влязла и се изправила пред бюрото. Зад него седяла съпругата на треньора. Била се задълбочила в математически изчисления и съсредоточено дъвчела дъвка.
	— Извинете? — казала Кери, ужасно притеснено и тихо. — Търся господин Енис?
	Жената я погледнала — имала накъдрена коса и дъх на дъвка, а сега придобила и заинтригувано изражение.
	— Мисля, че имаш предвид Макандрю.
	— О, да, съжалявам. — Кери й отправила лека усмивка. — Малко съм нервна.
	И сега госпожа Макандрю забелязала: смъкнала очилата си надолу и надникнала над тях. С едно-единствено движение неведението й се сменило с категорична осведоменост.
	— Ти да не би да си дъщерята на стария Тед, а?
	По дяволите!
	— Да, госпожо.
	— Майка ти и татко ти знаят ли, че си тук?
	Косата на Кери била сплетена на здрава плитка, спускаща се по гърба й като натегната струна.
	— Не, госпожо.
	В гласа на жената се прокраднало полуугризение, полуразкаяние.
	— Боже мили, момиче, самичка ли си дошла?
	— Да, хванах влака. И автобуса. — Кери била на прага да изпадне в бъбривост. — Е, първия път обърках номера. — Овладяла се. — Госпожо Макандрю, търся си работа.
	И тогава, точно тогава госпожа Макандрю я хванала натясно.
	Била забола химикала в къдриците си.
	— На колко години каза, че си?
	— На четиринайсет.
	Жената така се разсмяла, че чак заподсмърчала.


	Понякога ги чувала как разговарят късно вечер, затворени в кухнята.
	Тед и Катрин.
	Екатерина Великата, а понастоящем и Войнствената.
	— Виж — казвал Тед — ако сериозно го е решила, в този занаят няма по-добър от Енис. Той ще се грижи добре за нея. Дори не позволява на чираците да живеят в конюшните, иска да имат истински дом.
	— Какъв прекрасен човек.
	— Хей, по-полека.
	— Добре — но съвсем не била омекнала. — Знаеш, че не е заради него, а заради самата професия.
	Кери била застанала в коридора.
	Била по пижама — шорти и потниче.
	С топли и лепкави нозе.
	Пръстите й настъпвали ивицата светлина.
	— О, пак ли започваш с тази проклета професия — казал Тед. Изправил се и се приближил до мивката. — Всичко, което имам, го дължа на нея.
	— Да! — Чистосърдечно проклятие. — Язва, припадъци. И колко счупени кости?
	— Не забравяй атлетичното стъпало. — Само се мъчел да разведри атмосферата.
	Не се получило.
	Тя продължила, проклятието набирало мощ и надвиснало като облак над момичето в коридора.
	— Става въпрос за нашата дъщеря, Тед, и всичко, което искам, е да живее — да живее, а не да премине през целия ад, през който мина ти, през който ще минат и момчетата…
	Понякога тези нейни думи отекват като тътен някъде вътре в мен, нажежени като копита на състезателни коне.
	Искам да живее.
	Искам да живее.
	Веднъж Кери бе разказала всичко това на Клей — една вечер, когато бяха на Окраището.
	Екатерина Велика се бе оказала права.
	Бе познала за абсолютно всичко.


>>	Комбинацията за велосипеда

	Открихме го нагоре по течението, на мястото, откъдето започваха речните евкалипти.
	Какво можехме да му кажем?
	През повечето време Майкъл не се откъсваше от него. Много нежно той положи ръката си върху рамото му и го подкрепяше, докато безмълвно си проправяхме път надолу.


	Останах да пренощувам, налагаше се.
	Клей настоя да спя в леглото му, а самият той седна на пода, подпрян с гръб на стената. Шест пъти се будих през нощта и всеки път го виждах в почти същата поза.
	На седмия се бе свлякъл на земята.
	Бе потънал в сън, легнал на една страна.


	Единственото, което взе със себе си на следващата сутрин, бе съдържанието на джобовете си.
	Допирът на избеляваща щипка.
	Седеше изпружен на съседната седалка. Не откъсваше поглед от огледалото за обратно виждане, сякаш очакваше да я зърне.
	По едно време каза:
	— Спри.
	Беше му се сторило, че ще повърне, но просто бе студен, много студен, и си мислеше, че тя ще ни настигне, но продължаваше да стои сам край пътя.
	— Клей?
	Повторих го сигурно десет пъти. Върнахме се в колата и продължихме.

	* * *

	Вестниците бързо подеха историята за загубата на една от най-обещаващите млади надежди в жокейския занаят от десетилетия. Говореха за Макандрю, който на снимките изглеждаше като прекършен на две прът на метла. Разказваха за семейството й — потомствени жокеи, и споменаваха, че майка й е искала да я спре, да й забрани да влезе в професията. Братята й щяха да пристигнат за погребението.
	Не спираха да повтарят за деветдесетте процента.
	Деветдесет процента от жокеите претърпяват наранявания всяка година.
	Въртяха се фрази като „безпощаден бизнес“, „мизерни възнаграждения“ и „една от най-опасните професии на света“.


	Но какво да кажем за всичко, което не се съобщаваше във вестниците?
	В тях нямаше и дума за това как грееше слънцето, когато двамата разговаряха за първи път, така близко и огромно, увиснало току до нея. За заревото му, окръжаващо ръцете й като ореол. Не споменаваха за звука от стъпките й, когато идваше на Окраището, нито за приближаващото се шумолене на нозете й. Не разказаха за „Каменоделецът“ — колко обичаше да я чете и как после винаги му я връщаше. Колко й харесваше счупеният нос на Микеланджело. И изобщо каква полза от вестниците?
	На всичко отгоре не ставаше ясно дали й бе направена аутопсия, или просто предишната вечер си беше казала думата. Бяха сигурни, че смъртта е била мигновена. Сякаш грабната изневиделица.
	Макандрю се оттегляше.
	Твърдяха, че вината не е негова, и бяха прави. Такъв бе занаятът, ставаха злополуки, а грижите, които той полагаше за жокеите, бяха образцови.
	Всички го повтаряха в хор, но треньорът се нуждаеше от почивка.
	В духа на вижданията на Катрин Новак защитниците на конете нарекоха инцидента „трагедия“, каквато обаче бе и смъртта на животните — изпотъпквани по хиподрумите и безогледно развъждани.
	Този спорт убиваше и едните, и другите, казваха те.
	Но Клей знаеше, че отговорът е той самият.


	Когато спряхме пред вкъщи, дълго време продължихме да стоим неподвижно в колата.
	Превърнахме се в баща ни през периода, след като Пени почина.
	Просто си седяхме. Гледахме в една точка.
	Дори и да имаше „Тик-так“ или бонбони за кашлица, убеден съм, че нямаше да ги докоснем.
	Клей прехвърляше в ума си една-единствена мисъл:
	Не е виновен спортът, аз бях, аз бях.
	За чест на останалите трябва да кажа, че всички дойдоха.
	Дойдоха да поседят при нас и отначало казаха само: „Привет, Клей!“. Томи, най-малък и наивен, се опита да му припомни хубавите неща, като онзи ден, когато тя се бе запознала с нас — в едни все още непридошли води — и как бе преминала през къщата, за да отиде в задния двор при Ахил.
	— Помниш ли, Клей?
	Клей не отвърна.
	— Помниш ли, когато тя се запозна с Ахил?


	Сега не му се тичаше и само кръстосваше из лабиринта от предградия, из хаоса от улици и състезателни писти.
	Не се хранеше, не спеше и не можеше да се отърси от чувството, че всеки миг ще я види. Тя постоянно се мержелееше в крайчеца на окото му.
	Що се отнася до нас останалите, ясно виждахме колко силно страда, но не знаехме и половината от цялата истина — и как тогава бихме могли да разберем? Не подозирахме за срещите им на Окраището. Нямахме представа за предната нощ, за запалката, за Кингстън Таун и Матадор или за _Кери Новак в осмото бягане_. Нито за леглото, което така и не изгорихме.
	Когато баща ни се обаждаше да го чуе — няколко вечери подред — Клей само поклащаше глава. Отговарях, че се грижим за него добре.


	Какво мога да кажа за погребението?
	Нямаше как да не е една от онези окъпани в светлина церемонии, макар че се състоя на закрито.
	Църквата се пръскаше по шевовете.
	Надойдоха всевъзможни люде — от популярни личности в конния спорт до радиоводещи. На всички им се искаше да са я познавали. Мнозина я бяха познавали най-добре.
	Нас никой не ни забеляза.
	Не чуха безбройните му самопризнания.
	Бяхме изтикани в самото дъно на църквата.


	Дълго време Клей не бе в състояние да се изправи срещу реалността.
	Никога нямаше да се върне при моста.
	Предпочете да се преструва, че всичко е наред.
	Идваше с мен на работа да ми помага.
	Когато баща ни се обаждаше, вземаше слушалката и разговаряше с него.
	Бе виртуоз шарлатанин юношеска категория.
	Вечер наблюдаваше къщата, разположена по диагонал на отсрещния тротоар, и сенките, които се движеха из стаите. Чудеше се къде ли бе запалката. Дали я беше скрила под леглото си? Или продължаваше да лежи в старото дървено ковчеже заедно със сгънатото писмо?
	Не се качваше на покрива, вече не — вместо това излизаше отпред на верандата, но не сядаше, а оставаше прав, облегнат напред.


	Една вечер отиде до „Хенеси“, трибуните зееха някак нехайно.
	Край конюшните се виждаше малка тълпа.
	Бяха се струпали край оградата.
	Конегледачи и чираци се бяха привели над нещо. Клей ги наблюдава безучастно двайсетина минути и едва когато се разпръснаха, осъзна — бяха се мъчили да освободят велосипеда й. Въпреки вътрешните самоувещания и неутешимата пустота в стомаха му той се видя как нежно прикляква до колелото и докосва катинарчето и заключващия му механизъм — и комбинацията на шифъра на мига грейна в ума му. Кери би се върнала до началото на всичко, до коня и победата на „Кокс Плейт“ без него.
	От трийсет и пет състезания Испанеца бе спечелил двайсет и седем.
	Това беше: 3527.
	Механизмът послушно щракна.
	Клей отново заключи веригата и зацапа цифрите.
	Сега трибуните му се видяха много по-близо, изложени като на длан в мрака.


>>	Специалистът по разделите

	В много отношения ми се струва някак абсурдно, почти банално, да се завръщаме на „Арчър стрийт“ 18 във времето преди появата й. Научил съм обаче едно нещо и то е, че ако животът продължава чрез последиците, то той тече и в световете, които го предшестват.
	Това бе период, в който всичко някак се раздвижваше.
	Течеше своеобразна подготовка.
	Неговото „преди Кери“.
	И както си му е редът, всичко започва с Ахил.


	Да си призная, може и да не бях много доволен от начина, по който похарчихме онези двеста съмнителни долара, но има една част от тази история, която винаги ще пазя в сърцето си — а именно, физиономията на Рори, когато застана на прозореца в кухнята същата сутрин, в която доведохме мулето.
	Както повеляваше съботният му обичай, към единайсет той се запрепъва по коридора и отначало реши, че още е пиян и сънува.
	Това да не е?
	(Рори тръсна глава.)
	Какво по дяволите?
	(Разтърка очи, сякаш се мъчеше да ги изтръгне от орбитите.)
	Най-накрая извърна глава назад и се провикна:
	— Томи, какво става тук, по дяволите?
	— Какво?
	— Ще видиш ти „какво“… нещо май се бъзикаш, а? В задния двор има магаре!
	— Не е магаре, а муле.
	Въпросът бе полепнал по бирения му дъх.
	— Че каква е разликата?
	— Магарето си е магаре, а мулето е кръстоска между…
	— Не ми пука, ако ще да е кръстоска между куортър и тъпо шетландско пони!
	През това време зад гърба им ние направо се търкаляхме от смях. Накрая Хенри разреши въпроса.
	— Рори — рече той — запознай се с Ахил.
	До вечерта Рори ни беше простил — или поне достатъчно, че да остане с нас у дома. Или по-точно — да остане и да мърмори.
	Всички се събрахме заедно на двора, беше дошла дори госпожа Чилман, а Томи не можеше да спре да повтаря: „Здравей, момчето ми, здравей, момчето ми!“ с най-ласкавия глас, който можете да си представите, като потупваше Ахил по тила. Мулето стоеше и кротко го изучаваше с поглед, а Рори взе да се жалва на Хенри:
	— Още малко и ще заведе копелето на вечеря, за бога!
	През нощта той отново се озова прегърнат в душащата хватка на Хектор, а Роузи похъркваше леко до тях. От леглото вляво човек лесно можеше да го чуе — измъчено, но сподавено мърморене:
	— Тези животни просто ме убиват.


	Що се отнася до тренировките, отначало си мислех, че след като бе спечелил щатското първенство и мулето премина под наша опека, Клей няма да влага толкова усилия или ще се поотпусне. Бях в голяма грешка. Тъкмо обратното, той бягаше по-усърдно от всякога и това някак ме глождеше.
	— Защо не си починеш известно време? — попитах го веднъж. — Току-що спечели щатския шампионат, за бога.
	Клей обгърна с поглед просналата се надолу „Арчър стрийт“.
	През цялото това време дори не бях забелязал.
	Тази сутрин не правеше изключение: тя пламтеше във вътрешността на джоба му.
	— Хайде, Матю — каза той — идваш ли?


	През април започнаха проблемите.
	Мулето бе пълна мистерия.
	Или по-скоро — пълен инат.
	Обичаше Томи, сигурен съм, просто повече обичаше Клей. Само на него даваше да проверява копитата му. Никой друг не можеше да го накара да се помръдне. И пак единствено той бе в състояние да го успокои.
	Понякога, много късно нощем, да не кажа в ранни зори, Ахил започваше да дере гърло. И до ден-днешен чувам онези горестни и смразяващи „и-ааа, и-ааа“ — нещо средно между магарешки рев и скърцане на несмазани панти — сред които се примесваха и останалите гласове. Хенри се провикваше: „Мамка му, Томи!“, аз заповядвах: „Накарай това муле да спре!“, Рори надаваше вой: „Разкарай тъпата котка от мен!“, а Клей продължаваше да лежи притихнал.
	— Клей! Събуди се де!
	Томи го буташе и дърпаше като обезумял, докато накрая той ставаше и тръгваше към кухнята. От прозореца й можеше да види Ахил — стоеше под сушилника и стържеше като ръждива порта. Стърчеше си там, с вирната нагоре глава и зейнало към небесата гърло.
	Клей го наблюдаваше, без да е в състояние да помръдне и за известно време оставаше вцепенен. На Томи обаче му омръзваше да чака. И докато ние останалите изпълзявахме от стаите си, а мулето продължаваше да оглася цялата околност, Клей вземаше захарницата, махаше капака и забитата вътре лъжичка и излизаше в задния двор, следван от Томи.
	— Хайде — твърдо казваше той — събери ги. — И двамата заставаха на верандата до дивана. Ако изключим мулето и лунната светлина, ги обгръщаше пълен мрак. Томи протягаше напред събраните си длани.
	— Добре — казваше той — готов съм. — И Клей изсипваше в ръцете му цялата захар — шепа могилка кристален пясък. Двамата с Ахил го бяхме виждали да прави това и преди. За момент мулето спираше да реве, отправяше им поглед и тръгваше към тях в лек раван. Твърдоглаво и изпълнено с откровен възторг.
	Привет, Ахиле.
	Здрасти, Клей.
	Голяма олелия вдигаш, да знаеш.
	Знам.
	Когато Томи се доближеше и протегнеше шепите си към него, Ахил завираше муцуна в тях и омиташе всичко наред. Обираше от всяко ъгълче като прахосмукачка.
	Последният подобен случай беше през май и тогава Томи се примири окончателно. Беше полагал еднакви грижи за всеки от питомците си, а Ахил се ползваше и със специални привилегии — купувахме му повече зърно и сено от необходимото и овършавахме магазините из квартала за моркови. А когато веднъж Рори попита кой е изял последната ябълка, беше ясно, че пак е отишла за почерпка на мулето.
	В онази конкретна нощ бе задухал южнякът и премиташе улиците и предградията. Довяваше тракането на преминаващи влакове. Убеден съм, че тъкмо това бе разстроило Ахил и той пак ревеше неутешимо. Когато Томи изтича при него да го успокои, мулето само се отърси от прегръдката му и продължи да оглася нощта, изпружило шия под четиресет и пет градуса, а над главите им се носеха в кръг спиците на сушилника.
	— Захарницата? — обърна се Томи към Клей.
	Но тази нощ той каза „не“.
	Не още.
	Не, този път Клей се приближи до Ахил, с притиснатата към крака си щипка, и отначало просто стоеше до него, а после много бавно се протегна нагоре и хвана въртящия се сушилник. Другата му ръка легна върху муцуната на мулето, върху тази изсъхнала спечена четина.
	— Всичко е наред — каза му Клей — свърши се.
	Но той по-добре от всеки друг знаеше, че някои неща нямат край. Дори когато, пренебрегнал думите му, Томи се върна със захарницата и Ахил осмука шепите му до шушка, а по ноздрите му заблестяха кристалчета — той продължаваше да гледа единствено Клей.
	Дали беше в състояние да съзре очертанията й през джоба му?
	Може би, но най-вероятно не.
	В едно обаче съм абсолютно уверен и то е, че мулето съвсем не беше глупаво — открай време беше наясно с нещата.
	Знаеше, че това бе момчето Дънбар.
	Момчето, което му беше нужно.


	По това време, през зимата, често бягахме до гробището и из алеите му.
	Утрините ставаха много по-тъмни.
	Слънцето се катереше по гърбовете ни.
	Веднъж минахме покрай „Епсъм Роуд“ и Суийни излезе човек на думата.
	Фургона го нямаше, но бараката беше оставена на доизживяване.
	Усмихнахме се и Клей каза:
	— _Фсеки_.


	Дойде юни и напълно сериозно си мисля, че Ахил притежаваше повече интелигентност от Рори, който отново бе отстранен от училище. Упорито разчистваше пътя към изключването си. Амбициите му жънеха плодове.
	А аз отново се срещнах с Клодия Къркби.
	Косата й бе подкъсена, но съвсем леко, и носеше красиви обици във формата на стрелички. Бяха сребърни и леко потрепваха на ушите й. По цялото й бюро лежаха пръснати ученически съчинения, а плакатите висяха непокътнати на стената.
	Този път проблемът се състоеше в това, че имаха нова учителка, също млада жена, и Рори бе решил да си послужи с нея като пример за назидание.
	— Както изглежда — заобяснява госпожица Къркби — Рори е отмъкнал грозде от обяда на Джо Лионело и е започнал да замеря дъската със зърна. Колежката била улучена, когато се обърнала към класа. Гроздето се разтекло по ризата й.
	Отново този неин усет към поезията.
	Стоях насреща й. Затворих очи.
	— Честно казано — продължи тя — мисля, че е реагирала малко пресилено, но и не можем да продължаваме да търпим подобно поведение.
	— Има пълното право да е разстроена — казах най-напред, но много скоро започнах да се оплитам. Изгубих се в кремавото на ризата й и в нейните вълни и гънки. — Искам да кажа, каква е вероятността подобно нещо да се случи? — Можеше ли една риза да е някак повратна? — Да се обърне точно в този момент… — Последните думи просто се изплъзнаха от устата ми и още на мига се усетих. Ама че тъпотия бях казал!
	— Тоест вината е нейна?
	— Не! Аз…
	Виж ти, заяждаше се!
	Събрала беше съчиненията и сега ги държеше в ръце. Усмихна ми се леко, окуражително.
	— Всичко е наред, Матю. Знам, че нямаше това предвид…
	Седнах върху един изрисуван с графити чин.
	Обичайният пубертетски финес.
	Цял чин с пениси.
	Нима можех да й устоя?
	Тогава тя спря да говори и пое безмълвен, дързък риск — това беше първото, в което се влюбих.
	Дланта й легна върху ръката ми.
	Беше топла и деликатна.
	— Честно казано, всеки ден се сблъскваме с далеч по-лоши неща, но в случая с Рори това е просто поредната капка. — Тя беше на наша страна и искаше да го зная. — Не е извинение, но той страда, пък е и момче — и в следващия миг просто ме застреля. — Права ли съм, или съм права?
	Оставаше само да ми намигне, но не го стори, за което й бях повече от признателен — защото току-що бе повторила дума по дума нещо, казано отдавна от друг. После отстъпи назад и също седна върху един от чиновете.
	Трябваше някак да й се отблагодаря.
	— Знаете ли — казах и думите заседнаха в гърлото ми. Водите в ризата й бяха утихнали. — Последният човек, от когото съм чувал това, беше татко.


	Що се отнася до тренировките с Клей, там също нещо назряваше.
	Нещо тъжно, но най-вече за мен.
	През зимата останахме последователни — бягахме на „Бърнбъро“ и по кварталните улици, след което аз се отправях към кухнята и кафето, а Клей — към покрива.
	Когато засичах времето му, се сблъсквахме с необясним проблем.
	Най-плашещата дилема за всеки състезател.
	Тичаше по-усърдно от всякога, а не ставаше по-бърз.
	Смятахме, че му липсва адреналин, че мотивацията му е отслабнала. Нима имаше какво повече да постигне след победата на щатското първенство? До началото на лекоатлетическия сезон оставаха цели месеци, нищо чудно, че бе толкова летаргичен.
	Клей обаче не хващаше вяра на обясненията ми.
	Тичах редом с него и го надъхвах.
	— Давай — казвах — давай! Хайде, Клей. Какво би направил Лидъл, какво би направила Зола Бъд?
	Трябваше да се досетя, че го щадя прекалено.


	При последното отстраняване на Рори го бях накарал да идва да ми помага, след като предварително се бях уговорил с началника. Три дни покрай килимите и дюшеметата и едно нещо стана съвсем ясно — не беше алергичен към работа. Изглеждаше разочарован, когато денят свършеше. А после напусна училище, беше окончателно. Накрая почти им се молех.
	Седяхме в директорския кабинет.
	Този път се беше промъкнал в хранилището на преподавателите по природни науки и бе задигнал уреда за сандвичи.
	— И без това там само плюскат! — обясни той. — Направих им услуга!
	Двамата с него седяхме от едната страна на писалището.
	Клодия Къркби и госпожа Холанд — от другата.
	Госпожица Къркби носеше тъмен костюм и светлосиня риза, а за госпожа Холанд — не си спомням. Помня обаче сребристата й пригладена назад коса, мекотата на бръчиците около очите й и брошката на джоба отляво — _фланелено цвете_*, емблемата на училището.
	[* Фланелено цвете, известно още като слънчев актинотус (Actinotus helianthi), тревисто растение с плътни бели цветове, подобни на еделвайса, разпространено в Австралия. — Б.р.]
	— Е? — казах аз.
	— Е, ъъъ, какво? — попита тя.
	(Не беше отговорът, който очаквах.)
	— Този път ще го изритате ли завинаги?
	— Ами, аз, ъъъ, не съм сигурна, че това е…
	Прекъснах я.
	— Да си го кажем в очите, той си го заслужава.
	Рори се разпали, почти развеселен.
	— Тук съм и ви чувам!
	— Погледнете го само — казах аз. Те го погледнаха. — Ризата отвън, наглостта — на макс. Да ви изглежда, че поне привидно проявява интерес към всичко това? Да ви се струва, че се е покаял…
	— „Привидно?“ — Сега Рори ме прекъсна. — „Покаял“? По дяволите, Матю, дай един речник да разберем какви ги говориш!
	Госпожа Холанд знаеше. Знаеше, че не съм глупав.
	— Честно казано, ъъъ, хубаво щеше да е, да имахме повече ученици като теб, ъъъ, в миналогодишния випуск, Матю. Бил си по-заинтригуван от учението, отколкото си давал вид, нали?
	— Хей, мислех, че в момента говорим за мен.
	— Млъквай, Рори. — Това беше Клодия Къркби.
	— Да, само така, много добре — отговори Рори. — Закови ме. — Собственият му поглед беше закован на друго място. Тя се загърна по-плътно в сакото си.
	— Престани — казах.
	— Какво?
	— Знаеш какво. — Сега обаче отново се обърнах към госпожа Холанд. Беше следобед и макар да си бях тръгнал от работа рано, за да мога да се представя в училището добре облечен и гладко избръснат, това съвсем не значеше, че не съм уморен. — Ако и сега не го изключите, ще прескоча бюрото, ще ви изтръгна брошката, ще си я закача и собственоръчно ще изритам копелето!
	Рори изпадна в такъв възторг, че само дето не заръкопляска.
	Клодия Къркби кимна сериозно.
	Директорката попипа цветето.
	— Ами аз всъщност, ъъъ, не съм съвсем сигурна…
	— Направете го! — извика Рори.
	И за всеобща изненада тя го направи.
	Най-методично попълни необходимите документи и предложи близки училища, но аз й заявих, че няма да са ни нужни, защото Рори няма да учи, а ще работи, стиснахме си ръцете и това беше. Оставихме ги в кабинета и си тръгнахме.
	По средата на пътя към паркинга се обърнах и се втурнах обратно. Защо го направих — заради нас или заради Клодия Къркби? Почуках на вратата и влязох повторно в кабинета, където двете продължаваха да разговарят.
	— Госпожице Къркби, госпожо Холанд — казах аз — моля да ме извините. Съжалявам за всички главоболия и просто — ами, благодаря. — Беше нелепо, но започвах да се потя. Мисля, че причината беше изразът на искрено съчувствие върху лицето й, костюмът и златистите обици. Халкичките, които обкръжаваха проблясващите стрелички. — И също, извинявам се, че ви питам чак сега, но винаги съм бил зает с проблемите на Рори и все забравям да се поинтересувам: как се справят Хенри и Клей в училище?
	Госпожа Холанд предостави думата на госпожица Къркби.
	— Справят се добре, Матю. — Беше застанала права. — Добри деца са. — Усмихна се и отново не ми намигна.
	— Вярвате или не — кимнах към вратата — онзи там също.
	— Зная.
	Зная.
	Тя каза „Зная“ и чувството, което тези думи пробудиха, се загнезди у мен за дълго време, но се зароди още там отвън. Докато стоях и се притисках към стената толкова силно, че лопатките ми почти се натъртиха, тайно се надявах тя да се появи от кабинета. Вместо това прозвуча гласът на Рори.
	— Ей — каза той — идваш ли?
	Когато стигнахме до колата, попита:
	— Може ли аз да карам?
	— Даже не си го помисляй.
	До края на седмицата беше успял да си намери работа.

	* * *

	И така, зимата премина в пролет.
	Резултатите на Клей продължаваха да са все така слаби и една неделна утрин неизбежното се случи. Откакто бе започнал работа като автотенекеджия, Рори полагаше усилен труд на пиянското поприще. Непрекъснато се хващаше и късаше с разни момичета. До нас достигаха имена и наблюдения — спомням си например за Пам: Пам имаше руса коса и лош дъх.
	— По дяволите — каза Хенри. — Каза ли й го?
	— Да — отговори Рори. — Шамароса ме. После ме заряза и ми поиска ментов бонбон. Не непременно в този ред.
	Дотътряше се вкъщи обикновено чак на сутринта. Въпросната неделя се падаше към средата на октомври. С Клей тъкмо тръгвахме към „Бърнбъро“, когато той се прибра с олюляваща се походка.
	— Господи, погледни се само на какво приличаш.
	— Да, чудесно го каза, Матю, благодаря ти. А вие, нещастници, накъде сте се запътили?
	Колко типично за Рори: дори и по джинси и с подгизнало от бира яке за него не представляваше никакъв проблем да тръгне с нас. „Бърнбъро“ също си беше типичната гледка.
	Изгревът мародерстваше по трибуната.
	Тримата пробягахме заедно първите 400 метра.
	— Ерик Лидъл — започнах да надъхвам аз Клей.
	Рори се ухили.
	Или по-скоро пусна гадна самодоволна усмивка.
	На втората обиколка се самоотлъчи и навлезе в джунглата.
	Трябвало да пусне една вода.
	На четвъртата вече спеше.
	Преди финалните 400 метра обаче имаше вид на почти изтрезнял. Погледна Клей, погледна и мен. Поклати презрително глава.
	И там, застанал на добилата огнен цвят писта, аз не се стърпях и попитах:
	— На теб пък какво ти става?
	И пак онази мазна усмивка.
	— Бъркаш подхода — каза той и хвърли поглед към Клей, но атаката бе насочена срещу мен. — Матю — продължи Рори — шегуваш се, нали? Не може да не знаеш защо не се получава. — Той изглеждаше готов да ме сграбчи и да ме разтресе. — Хайде де, Матю, помисли малко. Всички тези романтични дивотии… Той спечели щатското първенство — и какво, по дяволите? Не виждаш ли, че пет пари не дава?
	Но как бе възможно?
	Как бе възможно Рори да знае такива верни неща и с един замах да преобърне историята ни, историята на братята Дънбар?
	— Погледни го! — каза той.
	Погледнах.
	— Той не иска тази… тази твоя… добрина. — Сега се обърна към Клей. — Това ли искаш, хлапе?
	И Клей поклати глава.
	Но Рори не беше приключил.
	Заби ръката си право в сърцето ми.
	— Нужно му е да го почувства ето тук. — Някаква внезапна сериозност, някаква мъка избликнаха от него със стихийността на пиано. Най-тихо изречените думи бяха най-тежки. — Нужно му е да изпитва болка, толкова голяма, че почти да го убива — каза той — защото, Матю, ние така живеем.
	Опитах се да измисля аргумент, с който да го оборя.
	Нищо не ми хрумна.
	— Ако ти не можеш, аз ще го сторя вместо теб. — Рори си пое въздух някак сковано, мъчително. — Не трябва да тичаш заедно с него, Матю — и той се вгледа в момчето, приклекнало до мен, и в огъня в очите му. — Трябва да се опиташ да го спреш.


	Същата вечер Клей ми съобщи.
	Гледах „Пришълеца“ в дневната.
	(Подобаващо мрачно за случая, а?)
	Каза, че ми е благодарен и че съжалява, а аз му отговорих, извърнал лице към телевизора. С усмивка, за да не се разпадна.
	— Поне ще мога да си почина — краката и гърбът направо ме убиват.
	Той вторачи поглед в рамото ми.
	Излъгах и двамата се престорихме, че вярваме.


	Замисълът на тренировките беше гениален.
	Три момчета на стотния метър.
	Две — на двустотния.
	И на последния участък — Рори.
	Не беше трудно да се намерят хлапета, които на драго сърце да го млатят. Прибираше се у дома разкрасен ту с гроздове синини, ту с ожулена буза. Налагаха го дотогава, докато на лицето му се появеше усмивка — и в този момент тренировката приключваше.


	Една вечер се намирахме в кухнята.
	Клей миеше, а аз подсушавах чиниите.
	— Матю — каза той съвсем тихичко. — Утре ще тичам на „Бърнбъро“ — на никого няма да позволя да ме спре. Ще се опитам да постигна резултата от щатското.
	Не го погледнах, но и някак не можех да отвърна очи.
	— Чудех се — рече Клей — дали би се съгласил… — и изразът на лицето му казваше всичко. — Мислех си, че може да ми помогнеш за стъпалата.


	На другата сутрин отидох да го гледам.
	Седях сред пламъците, подпалили трибуната.
	Бях облепил стъпалата му по-грижливо от всякога.
	Раздвоявах се между съзнанието, че го правя за последно, и истината, че и този единствен път бе излишен. Сега можех да го наблюдавам от различна позиция — гледах просто за да видя как тича. Като Лидъл и Бъд ведно.
	Ако питате за изхода — Клей счупи собствения си рекорд с повече от секунда, и то на тази писта, която вече береше душа. Когато пресече финиша, Рори се усмихваше, пъхнал ръце в джобовете, а Хенри крещеше резултата. Томи дотича заедно с Роузи. Всички вкупом го запрегръщаха и го понесоха на ръце.
	— Хей, Матю! — извика ми Хенри. — Нов рекорд на щата!
	Косата на Рори беше разчорлена и ръждива.
	Очите му — най-великолепният метал, който бях виждал от години.
	А аз, аз слязох от трибуната и им стиснах ръцете — първо на Клей, а след това и на Рори.
	— Погледни се само — казах и говорех напълно сериозно. — Най-доброто бягане, което съм виждал.
	Той приклекна на пистата малко преди финиша — толкова близо до настилката, че усещаше мириса на боята. След повече от дванайсет месеца щеше да се завърне тук отново, но вече в компанията на Хенри, момчетата, тебешира и залозите.
	За кратко настъпи свръхестествена тишина и зората избухна в ден.
	Клей продължаваше да стои на каучуковата писта и усещаше допира й в дланта си.
	Щипката в джоба му, все така невредима.
	Скоро той щеше да се изправи и щеше да тръгне към ясноокото небе, разстилащо се пред него.


>>	Две входни врати

	След деня, когато откри комбинацията за велосипеда, на Клей му оставаше да се изправи пред две входни врати. Първата принадлежеше на дома на Енис Макандрю, малко извън квартала на хиподрумите.
	Къщата бе от най-големите.
	Стара и красива, с покрив от ламарина.
	Огромна дървена веранда.
	Клей често обикаляше наоколо.
	Навсякъде из дворовете цъфтяха камелии, тук-там — гигантски магнолии. Изобилие от старовремски пощенски кутии. Рори със сигурност би ги одобрил.
	Не беше броил колко пъти бе кръстосвал околните улици — така както някога бяха правили и Пени, и Майкъл. Накрая, вече по тъмно, той неизменно спираше пред една определена врата.
	Беше масивна и червена.
	Понякога различаваше отделните мазки боя.
	Околните врати грееха във великолепието си.
	Клей знаеше — не и неговата.


	И втората врата.
	По диагонал, малко по-надолу по „Арчър стрийт“.
	Тед и Катрин Новак.
	Клей редовно я наблюдаваше от верандата и седмиците се отливаха по калъпа на дните, отминаващи в труд рамо до рамо с мен. Все още не можеше да става и дума за „Бърнбъро“, за гробището или за покрива. И за нищо на света — за Окраището. Мъкнеше вината след себе си като окови.
	Един ден се огънах и го попитах не смята ли да се върне при реката и моста, но той само сви рамене.
	Да, знам — веднъж го бях пребил от бой за това, че бе заминал за там.
	Ясно беше обаче, че трябва да довърши започнатото.
	Това неговото не беше живот.


	Най-накрая го стори, изкачи стъпалата до входната врата на Макандрю.
	На прага се появи възрастна жена.
	Косата й беше накъдрена и боядисана — и тук мнението ми ще се размине с неговото, защото тази врата също грейна — и не за друго, а заради доблестта му да застане пред нея.
	— Мога ли да ви помогна?
	А Клей, в най-лошата си форма и най-добрата си светлина, каза:
	— Извинете ме за безпокойството, госпожо Макандрю, но ако не възразявате, дали има възможност да поговоря със съпруга ви? Казвам се Клей Дънбар.
	Възрастният човек, който го чу отвътре, позна името му.


	Семейство Новак също го познаваха — като момчето, което бяха виждали на покрива отсреща.
	— Влизай — казаха те и бяха толкова влудяващо мили, толкова добри, че сърцето му се късаше.
	Направиха чай, Тед стисна ръката му и го попита как е. Катрин Новак се усмихваше, усмивка, която я крепеше да не умре или да не заплаче, а може би и двете, Клей не можеше да реши.
	Както и да е, когато им заразказва, той се стараеше да не поглежда към мястото, където бе седяла Кери в онзи ден, докато слушаха по радиото провеждащото се на юг състезание — тогава, когато големият кестеняв кон се бе провалил. Чаят му изстиваше недокоснат.
	Разказа им какво означаваше за тях събота вечер.
	За матрака и полиетиленовото покривало.
	_За Матадор в петото бягане._
	Каза им, че я е обикнал още първия път, когато го бе заговорила, и че той и само той бе виновен за всичко. Клей се пропука, но не се пречупи, понеже не заслужаваше сълзи или съчувствие.
	— През нощта, преди да падне от коня — призна им той, — ние се срещнахме там, бяхме голи и…
	Той млъкна, защото Катрин Новак — с пламнали рижо — руси коси — стана от мястото си и се приближи до него. Нежно го изправи от стола, прегърна го силно и потупа прилепналата му къса коса, а на него му беше толкова приятно, че сърцето му се сви.
	— Ти дойде при нас, ти дойде — каза тя.
	Виждате ли, у Тед и Катрин Новак нямаше обвинителност, поне не към това бедно момче.
	Не друг, а те я бяха довели в града.
	Именно те бяха наясно с рисковете.


	А ето как мина и срещата с Макандрю.
	Представете си рамкирани фотографии с коне.
	Рамкирани фотографии с жокеи.
	Светлината в къщата бе оранжева.
	— Знам кой си — рече Макандрю и сега той самият изглеждаше някак смален, седнал във фотьойла си с вид на прекършена клонка. Още в следващата глава отново ще се върнем към последвалите му думи, думи, които бе изрекъл преди време. — Ти си изсъхналото дърво, което й казах да отсече. — Косата му бе жълто-бяла. Носеше очила. Химикал, затъкнат в джоба. Очите му проблясваха, но безрадостно. — Сигурно си дошъл да ме обвиняваш, а?
	Клей седна на отсрещния фотьойл.
	Застина с изопнат гръб и погледна треньора.
	— Не, сър, дойдох да ви кажа, че бяхте прав.
	Макандрю се стъписа от изненада.
	Обърна се заинтригувано към момчето и каза:
	— Какво?
	— Сър, аз…
	— Наричай ме Енис, за бога, и говори по-високо.
	— Добре, аз…
	— Казах — говори по-високо.
	Клей преглътна.
	— Вината не е ваша, а моя.
	Не му разказа онова, което бе споделил със семейство Новак, но се постара Макандрю да разбере.
	— Не е успяла да ме прогони напълно от ума си, разбирате ли, така се е случило. Сигурно е била преуморена или не е могла да се съсредоточи…
	Треньорът бавно кимна.
	— Унесла се е в мисли, докато е яздела.
	— Да, струва ми се, че това е станало.
	— Бил си с нея предишната нощ.
	— Да — отговори Клей и се изправи да си върви.
	Тръгна си, но когато вече бе стигнал подножието на стълбите, Енис и жена му се появиха на входа и старият човек му извика:
	— Ей, Клей Дънбар!
	Клей се обърна.
	— Нямаш идея в какво съм виждал да се забъркват жокеите през годините и са го правили — внезапно в гласа му се долови дълбоко съчувствие — за неща, които не са стрували и наполовина колкото теб. — Той слезе по стъпалата и застана на портата до момчето. После каза: — Чуй ме, синко. — За пръв път Клей забеляза в дъното на устата му килнатия надясно зъб с метална коронка. — Мога да си представя какво ти е струвало да дойдеш и да ми кажеш всичко това.
	— Благодаря ви, сър.
	— Защо не влезеш вътре?
	— По-добре да си вървя.
	— Добре, но ако има нещо — каквото и да е — което мога да сторя за теб, само ми кажи.
	— Господин Макандрю?
	Сега старецът спря, мушнал вестник под мишница, и повдигна леко глава.
	Клей се канеше да го попита колко добра бе или можеше да стане Кери като жокей, но знаеше, че и двамата не биха понесли този въпрос, затова опита нещо друго.
	— Бихте ли продължили да тренирате? — попита той. — Не би било справедливо, ако спрете. Не е ваша…
	Енис Макандрю се изопна, намести вестника под мишницата си и тръгна нагоре по пътеката, като мърмореше на себе си: „Клей Дънбар…“. Ще ми се обаче да се беше изразил по-ясно.
	Трябваше да спомене нещо за Фар Лап.
	(В едни други води, които вече прииждат.)


	Последното, което му оставаше да направи в дома на Тед и Катрин Новак, бе да ги открие: запалката, ковчежето и писмото.
	Родителите й не знаеха за тях, защото не бяха докосвали леглото й. Кутията бе скрита под него.
	_Матадор в петото бягане._
	_Кери Новак в осмото бягане._
	_Кингстън Таун не може да победи._
	Тед прокара пръсти по гравираните думи.
	Това, което обаче най-много озадачи Клей и в крайна сметка му даде малка утеха, беше вторият от двата предмета, които сега лежаха в кутията. Първият беше снимката, изпратена от баща му — с момчето, стоящо на моста — но вторият не й бе даден от никого, беше нещо, което бе откраднала и той никога нямаше да узнае кога точно го бе направила.
	Беше избеляла, но зелена и продълговата.
	Кери бе идвала тук, на „Арчър стрийт“ 18.
	Беше си откраднала една щипка.


>>	Шестимата Хенли

	За Тед и Катрин Новак изборът бил пределно ясен. Ако не я пратели при Макандрю, Кери щяла да чиракува при някой друг — можело поне да се учи от най-добрия.
	Били в кухнята, когато й съобщили решението си, пред тях имало чаши кафе.
	Часовникът тиктакал гръмко зад гърбовете им.
	Момичето забило поглед в пода и се усмихнало.
	Беше почти на шестнайсет, когато, някъде в първите дни на декември, тя бе застанала на една морава в града, в един от кварталите, известни с хиподрумите си, с полюляващия се в краката й щепсел на тостера.
	— Вижте — бе казала Кери — на онзи покрив…


	Следващият път, разбира се, бе вечерта, когато тя прекоси улицата.
	— Е? Не искаш ли да научиш моето име?
	Третият бе един вторник призори.
	Чиракуването й трябваше да започне от началото на следващата година, но Кери бе започнала да тренира с момчетата от боксовия клуб седмици по-рано от определеното от Макандрю.
	— Жокеите и боксьорите — обичаше да казва той — са кажи-речи една стока.
	И едните, и другите бяха обсебени от теглото си. И за едните, и за другите оцеляването бе битка, а опасностите и смъртта ги дебнеха отвсякъде.
	Този вторник, около средата на декември, тя тичаше с групичката езероврати боксьори. Косата й бе разпусната — почти винаги я носеше разпусната — и се мъчеше да не изостава от темпото им. Движеха се по „Посайдън Роуд“. Наоколо се стелеха обичайните изпарения на печен хляб и металургични заводи и когато стигнаха ъгъла с „Найтмарч авеню“, Клей я забеляза. По това време тренираше сам. Беше напуснал завинаги клуба по лека атлетика. Кери беше по шорти и тениска без ръкави. Тя вдигна очи и улови погледа му върху себе си.
	Фланелката й беше избеляло синя.
	Носеше панталонки от изрязани джинси.
	За момент се обърна след него и продължи да го наблюдава.
	— Привет, хлапе! — подвикна един от боксьорите.
	— Привет, момчета! — каза той, но тихо, само на нея.


	Следващия път Клей седеше на покрива. Беше топло, спускаше се мрак и той слезе и тръгна към нея. Тя стоеше сама на пътеката.
	— Привет, Кери.
	— Здравей, Клей Дънбар.
	Въздухът трепна.
	— Знаеш фамилията ми?
	И той отново забеляза зъбите й, не съвсем прави и като морско стъкло.
	— Ами да, вие Дънбар сте доста известни. — Тя почти се разсмя. — Вярно ли е, че отглеждате муле?
	— Да го отглеждаме?
	— Ти да не си глух?
	Виж я ти, заяждаше се!
	Но леко, шеговито и той нямаше против да й отговори.
	— Не.
	— Не отглеждате муле?
	— Не — каза Клей. — Не съм глух. Мулето е при нас отскоро. Имаме също бордър коли, котарак, гълъб и златна рибка.
	— Гълъб?
	Сега той си го върна за преди малко.
	— Ти да не си глуха? Казва се Телемах — животните ни са кръстени с най-ужасните имена, които си чувала, може би, с изключение на Роузи и Ахил. Ахил е прекрасно име.
	— Ахил мулето ли е?
	Клей кимна. Сега Кери стоеше по-близо.
	Беше се извърнала настрани, към предградията.
	Без да се замислят, двамата тръгнаха един до друг.


	Когато стигнаха до устието на „Арчър стрийт“, Клей се улови, че се е загледал в джинсите и краката й — в крайна сметка беше момче и не можеше да не ги забележи. Направи му впечатление как изтъняват при глезена, видя износените й кецове. Съзнанието му регистрира потрепването на потничето й, когато се движеше, и тъканите, прозиращи под него.
	— Страхотно е — каза тя на ъгъла — да живееш точно на „Арчър стрийт“. — Уличната лампа хвърляше меката си светлина върху нея. — Първият кон, който го е печелил — Състезанието, което кара дъха на нацията да спре.
	Той се опита да я впечатли.
	— Два пъти. Първата и втората година.
	Получи се, но само донякъде.
	— А знаеш ли кой го е тренирал?
	Тук вече Клей нямаше шанс.
	— Де Местре — каза Кери. — Спечелил е пет купи и никой не го знае.


	Продължиха да обикалят квартала, по улици, наречени на велики коне. Посейдон, жребецът например бе един от големите шампиони, а неговата съименница „Посайдън Роуд“ бе приютила магазини и заведения с любими и на двама им имена — като кафенето „Седло и тризъбец“, магазина за мъжко облекло „Конска глава“, и разбира се, категоричния победител — бръснарницата „Стригача от хиподрума“.
	Към края на „Посайдън“, вдясно, недалеч от водещата към гробището „Ентрийти авеню“, имаше малка отбивка — уличка с името „Бобис Лейн“, където Кери спря и зачака.
	— Не е ли съвършено? — каза тя и опря гръб на оградата, на гъстата завеса от пръти. — Нарекли са я „Бобис Лейн“.
	Клей се облегна на няколко метра от нея.
	Кери се загледа към небето.
	— Фар Лап — продължи тя и тъкмо когато той си помисли, че очите й ще се напълнят със сълзи, те грейнаха откликващи и зелени. — И погледни, даже не е улица, а съвсем тесен път. И са й дали името, с което са го наричали в конюшните. Как да не ти хареса?
	Известно време тишината бе почти пълна, ако изключим атмосферата на градска разруха. Клей, разбира се, бе чувал повечето общоизвестни факти за легендарния кон, гордостта на страната. Знаеше за серията му от победи и как почти бе осакатен от огромните тежести, които бордът по надбягванията му определял да носи*.
	[* При състезанията с хендикап за всеки от конете индивидуално се определят тежестите, които конят трябва да носи по време на надбягването, в зависимост от редица фактори; целта е да се изравнят шансовете за победа на различните коне. — Б.пр.]
	Знаеше, че бе заминал на състезания в Америка, бе спечелил едно от тях и бе починал едва ли не на другия ден. (Всъщност след повече от две седмици.) Като повечето от нас обичаше онзи израз, който се използва за куражлиите и хората, които не се предават пред нищо:
	„Сърцето ти е голямо като на Фар Лап.“*
	[* Сърцето на Фар Лап е едно от най-големите, откривани у състезателен кон. — Б.пр.]
	Ала за пръв път чуваше историята, която тя му разправи, докато стояха облегнати на оградата в невзрачната уличка.
	— Знаеш ли, че по времето, когато Фар Лап умрял, министър-председател бил Джоузеф Лайънс, който същия ден спечелил важно дело във Върховния съд — никой вече не помни какъв точно е бил случаят. Та когато слизал по стъпалата на съдебната зала и репортерите го помолили да каже нещо за победата си, той отговорил: „Каква полза да спечелиш във Върховния съд, когато Фар Лап е мъртъв?“. — Тя отмести поглед от земята към него, а след това — към небето. — Тази история е една от любимите ми.
	Клей просто нямаше как да не я попита:
	— Мислиш ли, че наистина са го убили в Америка, както се говори?
	Кери не можа да сдържи насмешката си.
	— О, глупости!
	Изглеждаше щастлива, но същевременно и адски тъжна и категорична.
	— Бил е велик кон — продължи тя — и продължава да е великолепна история. Нямаше да го обичаме толкова, ако беше живял дълго и щастливо.


	Те се оттласнаха от оградата и още дълго се разхождаха из улиците, от „Тълок“ през „Карбайн“ до „Бърнбъро“. „Нарекли са на кон даже стадиона!“ — възкликна Кери. Знаеше всичко за всеки от тези коне. Можеше да издекламира състезателните им постижения, да посочи височината и теглото им и дали са обичали да повеждат още от старта, или са предпочитали да изчакват. Когато минаха покрай „Питър Пан Скуеър“, тя му разказа, че по негово време Питър Пан бил обичан колкото Фар Лап. Бил алест, с руса грива и опашка и безобразен самохвалко. Там, на пустия павиран площад, Кери положи длан върху носа на статуята и вдигна поглед към Дарби Мънро. Разправи му как веднъж този кон бе загубил състезание заради това че в блъсканицата на финалната права бе ухапал горкия Рогила, един от най-големите му съперници.
	Любимото й състезание нямаше как да не е „Кокс Плейт“ (надбягването, обичано най-много от познавачите на традиционния спорт) и дълго му говори за великите коне, които го бяха печелили: _Костотрошача, Светеца_ и исполинът _Мощ и сила_. Могъщият _Кингстън Таун_ — в три поредни години.
	Най-накрая му разказа историята за Тед и Испанеца — как той се усмихвал и плачел, плачел и се усмихвал — и така стигнаха до „Лонро Танъл“.
	Понякога във въображението си виждам как Клей изчаква, докато тя пресече отвъд. Виждам оранжевите светлини и до слуха ми долита трополенето на преминаващи влакове. Една част от мен дори си представя как той стои и я наблюдава, как в погледа му тялото й се превръща в щрих, а косата й — в кестенява диря.
	Но после се спирам, овладявам се и го оставям да я настигне.


	След това, както сигурно се досещате, двамата станаха неразделни.
	Първият път, когато Кери се качи на покрива, бе в деня, когато за пръв път отидоха на Окраището, същия, в който тя се запозна с нас останалите и погали великия Ахил.
	Беше в самото начало на новата година и работният й график вече бе влязъл в сила.
	Енис Макандрю имаше собствени разбирания и някои треньори смятаха методите му за извращение. Други твърдяха далеч по-лоши неща — обвиняваха го в човечност. Как да не заобичате хората от конния бранш! Както мнозина от самите тях казваха: „Ние от бранша сме от друго тесто“.
	Денят й започваше с явяване на „Хенеси“ в четири сутринта или с тренировка с боксьорите в пет и трийсет.
	Имаше обучение по обездка и изпити, но още не можеше и да мисли за тренировки на пистата. Както се изразяваше Енис в привичния си недодялан стил — търпеливостта не биваше да се бърка с мекушавост, нито предпазните мерки — с протакане. Имаше собствена теория как да провежда подготовката на жокея и кога е време да го лансира. Конюшните, казваше той, искаха ринене.
	Привечер често обикаляха из квартала. Веднъж отидоха до „Епсъм Роуд“.
	— Ето тук го открихме — посочи й Клей. — Какво ще кажеш за правописа на Суийни, нали е страхотен?
	След като се върнаха оттам, я запозна и с Ахил. Преведе я тихо през къщата до задния двор. Отдавна се бе уговорил с Томи.
	— Това — рече Хенри — момиче ли беше?
	Бяха се настанили да гледат „Дяволчетата“.
	Дори Рори остана слисан.
	— Да не би през къщата току-що да мина жена? Какво, по дяволите, става тук?
	Наскачахме и се втурнахме към двора, а тя вдигна поглед от твърдата като четка козина на мулето и се приближи към нас с наполовина сериозен, наполовина смутен вид.
	— Съжалявам, че минах покрай вас, без да се обадя. — Погледна ни един по един. — Приятно ми е да се запознаем най-после.
	И в този момент мулето се примъкна и се намърда помежду ни. Натресе се като нежелан роднина, а когато тя го погали, започна да й се бута за още. Нас пък ни заизмерва свирепо:
	Ей, копелета, да не сте посмели да ни прекъсвате, ясно ли е?
	Това е направо съвършено.


	Междувременно на Окраището бяха настъпили някои промени.
	Леглото бе разглобено.
	Основата бе отмъкната и изгорена — предполагам, работа на хлапета, които са искали да си накладат огън — нещо, което отлично устройваше Клей. Матракът се забелязваше по-трудно. Когато стигна до него, той застана мълчаливо прав отстрани, а Кери попита дали може да седне на края му.
	— Разбира се — отговори той — заповядай.
	— Да не би да имаш предвид — рече тя — че понякога идваш да спиш тук?
	Би могъл да заеме отбранителна позиция, но реши, че с нея това е безсмислено.
	— Да — отговори Клей — понякога.
	Тогава Кери постави дланта си на матрака така, сякаш би могла да изскубне парче от него, стига да пожелаеше. А ако това, което му каза после, бе излязло от устата на друг, би прозвучало най-малкото странно.
	Тя сведе поглед към краката си.
	И проговори с лице, вторачено право в земята.
	— Това е най-странното, най-прекрасното нещо, което съм чувала — а после, може би няколко минути по-късно: — Клей? — Той се обърна към нея. — Как се казваха те?
	Струваше им се, че са стояли много дълго така, умълчани и притихнали на ръба на матрака в започващия да приижда мрак.
	Клей каза:
	— Пени и Майкъл Дънбар.


	Когато се качиха на покрива, той й показа мястото, на което обичаше да седи, полускрит сред керемидите, а Кери застана заслушана и взряна в града. Видя малките точици светлина, приличащи на дупчици от топлийка.
	— Погледни — каза тя — „Бърнбъро Парк“.
	— А ето там — добави той, неспособен да се сдържи — е гробището. Може да отидем — ако нямаш нищо против, разбира се. Ще ти покажа надгробния й камък.
	Почувства се виновен, че я въвлича в скръбта си — по-виновен, отколкото вече се чувстваше — но Кери откликваше, като в самозабрава. Възприемаше познанството си с Клей като привилегия — и бе толкова права, щастлив съм, че се отнасяше с него така.


	Имаше моменти, когато той се чувстваше, сякаш нещо го раздира отвътре — толкова много неща бе сдържал под повърхността. Сега обаче всичко напираше да излезе. Тя виждаше у него онова, което останалите не можеха.
	Така стана и онази вечер на покрива.
	— Клей? — Кери обгърна града с поглед. — Какво криеш в джоба си?
	Един ден през последвалите месеци щеше да го притисне, преди да е готов да й разкаже.


	Веднъж, към края на март, когато бяха на „Бърнбъро“, тя го накара да се състезават.
	Тичаше като момиче, което може да пробяга 400 метра и няма нищо против болката от усилието.
	Той подгони луничавия й силует.
	Погледът му следваше слабите й прасци.
	Настигна я едва край сектора за мятане на диск и когато се изравниха, тя му каза: „Да не си посмял да ме щадиш“. И той не я пощади. Взе завоя и ускори темпото. На финала и двамата дълго време стояха превити, раздирани от болка. Дробовете им бяха пламнали и пълни с надежда и правеха онова, за което бяха създадени.
	Два чифта мехове с палещ дъх.
	Кери му хвърли поглед и попита:
	— Още веднъж?
	— Не, мисля, че това ще ни довърши.
	Тогава тя за пръв път се пресегна и го улови под ръка.
	И дори не подозираше колко е права, когато каза:
	— Слава богу, направо умирам.


	Така стигаме до един априлски ден на хиподрума и нещо, което Кери отдавна искаше да сподели с Клей.
	— Само чакай да видиш този кон — каза му тя и разбира се, имаше предвид Матадор.
	Харесваше й да наблюдава букмейкърите и залагащите, тези разсипници, превалили петдесетте, обрасли с четина, почесващи се по задниците, вмирисани на препили западни ветрове. Подмишници, развили собствени екосистеми. Наблюдаваше ги с обич и тъга… Слънцето залязваше около тях — по много различни начини.
	Най-много обичаше да стои до оградата, с гръб към трибуната, и да наблюдава как конете излизат на финалната права.
	Завоят бе грохот от свлачище.
	Отчаяни крясъци на мъже.
	— Хайде, _Близалке_, давай, миличка!
	През трибуните преминаваше продължителна широка вълна — триумфални възгласи и подигравки, любов и загуба, гора от зинали гърла. Затлъстели, издути до краен предел телеса, които обтягаха до скъсване ризите и саката, превърнали се в тяхно проклятие. Цигари, стърчащи под най-различни ъгли.
	— Размърдай си проклетия задник, _Пакостнико_! Давай, синко!
	Печалбите биваха превъзнасяни.
	Загубите — безропотно преглъщани.
	— Ела — каза му тя в онзи първи ден на хиподрума — искам да те запозная с някого.


	Зад двете трибуни бяха разположени конюшните — обширно и дълго пространство от редици с боксове, заети до един от коне, които стояха в очакване на реда си или се възстановяваха след състезанието.
	Намираше се в номер трийсет и девет — огромен на ръст, с немигащ поглед. На цифровото табло светеше „Матадор“, но Кери го нарече Уоли. Там бе и конегледачът, Пийти Симс, облечен с джинси и опърпана фланелка, пристегната с колан през кръста. От платформата на долната му устна право нагоре се издигаше стълбче дим. Щом видя момичето, той се ухили.
	— Здрасти, Кери.
	— Здравей, Пийт.
	Сега Клей успя да огледа коня по-добре — беше светло алест, а от челото до муцуната му, подобно на пукнатина, се проточваше бяла лисина. С леки тръсвания на главата той пъдеше мухите от ушите си. Беше кадифен, но с изпъкнали вени. Кръстосаните му крака приличаха на преплетени клони. Гривата му бе подрязана по-късо от обичайното, защото някак си привличаше повече нечистотия от всеки друг кон в конюшнята. „Даже мръсотията го обича!“, обичаше да казва Пийти.
	Когато Клей се приближи още малко към него, конят най-после примигна, а очите му бяха огромни, дълбоки и благи по техния си особен конски начин.
	— Хайде — каза Пийти — потупай големия негодник.
	Клей погледна въпросително към Кери.
	— Давай — рече му тя — всичко е наред.
	И потупа коня, за да му покаже, че няма от какво да се бои. Дори самото докосване до него бе като челен сблъсък.
	— Проклетият кон страшно я обича — каза Пийти.
	Толкова различно беше от допира до Ахил.


	— Как е голямото ни момче?
	Гласът, долетял откъм гърбовете им, напомняше за пустиня.
	Макандрю.
	Тъмен костюм, светла риза.
	Вратовръзката трябва да беше от бронзовата ера.
	Пийти обаче не каза нищо, защото знаеше, че старият треньор не очаква отговор — приказваше сам на себе си. Той се приближи и прокара ръце по тялото на коня, след което се наведе да провери копитата му.
	— Идеално.
	Изправи се и погледна първо Кери, а после и Клей.
	— Кой, по дяволите, е този?
	Момичето бе любезно, но неотстъпчиво.
	— Господин Макандрю, това е Клей Дънбар.
	Макандрю се усмихна, усмивка на бостанско плашило, но все пак по-добре от нищо.
	— Е, деца — каза той — забавлявайте се сега, защото това ще ви е. Догодина… — Сега треньорът заговори с по-сериозен тон и махна с ръка към Кери, имайки предвид момчето до нея. — Догодина му даваш пътя. Трябва да отсечеш изсъхналото дърво.
	Клей никога нямаше да забрави думите му.


	Състезанието, което се провеждаше този ден, се казваше „Плимут“, надбягване от втора група. За повечето коне участие в надпревара от този клас бе истинско постижение — за Матадор обаче бе просто разгрявка. Коефициентът му бе 2 към 1. Цветовете му — черно и златно.
	Черна блуза. Златни ръкави.
	Кери и Клей седнаха на трибуната. Този ден за пръв път бе нервна още от сутринта. Когато жокеят възседна коня, тя хвърли поглед към падока и видя, че Пийти й маха да отидат — двамата с Макандрю бяха застанали до преградата — и те си проправиха път до тях през навалицата. Щом вратичките се отвориха, Клей насочи поглед към пистата. Треньорът започна да кърши ръце. Беше забол очи в обувките си и само разменяше по някоя кратка дума с конегледача.
	— Къде? — попита той и Пийти отговори:
	— Трети от края.
	— Добре. — Следващ въпрос. — Водач?
	— Канзас Сити.
	— По дяволите! Този охлюв. Значи бавна работа.
	Сега и говорителят го потвърди:
	— … _Канзас Сити от Полупълна чаша и на една дължина от Дървесно синьо_…
	Отново Макандрю.
	— А той как се справя?
	— Конят му се дърпа.
	— Проклет жокей!
	— Обаче успява да го овладее.
	— Така е по-добре.
	На завоя преди финалната права притесненията им станаха излишни.
	— _И сега. Начело излиза. Матадор!_
	(Говорителят бе цар на пунктуацията.)
	И ей така от нищото, Матадор се откъсна напред. Понесе се и увеличи преднината. Високо на седлото жокеят, Ерол Барнаби, направо грееше.
	Облекчението на стария Макандрю.
	После Пийти — с проблясващо въгленче от фас между устните — каза още нещо:
	— Мислиш ли, че е готов за _Дамата_?
	Макандрю само направи кисела физиономия и си тръгна.
	Заключителната нота обаче бе поставена от Кери.
	Незнайно как беше успяла да заложи един долар и сега връчи на Клей печалбата, която оползотвориха подобаващо по пътя към вкъщи.
	С обща сума от два долара и дребни монети.
	Горещи пържени картофки и купчинка сол.


	Както се оказа, това щеше да е последната състезателна година за Матадор и той спечели всички надбягвания, с изключение на единствените, които бяха от значение.
	Тези от първа група.
	Във всяко от тях му се налагаше да се съревновава с един от най-великите коне на тази или която и да е друга епоха. Тя бе едра, тъмна и царствена и цялата страна я обожаваше. Засипваха я с всевъзможни суперлативи. Бе сравнявана с цяла плеяда победители:
	Както _Кингстън Таун — с Лонро_.
	Както _Чер Хайвер — с Фар Лап_.
	В конюшните й казваха Джаки.
	На пистата бе _Дама купа_.


	Несъмнено Матадор беше изключителен кон, но бе обречен да бъде оприличаван на друг: могъщия кестеняв _Купа сено_, който вечно бе губил от _Чер Хайвер_.
	Енис Макандрю и собственикът нямаха друг избор, освен да го пуснат да се състезава. Надбягванията от първа група на подходяща дистанция не бяха чак толкова много и Дама купа участваше във всяко от тях. Тя бе непобедена и непобедима. Громеше другите коне с преднина от шест-седем дължини и с две, ако жокеят я оставеше да си почива почти до финала. Обикновено изпреварваше Матадор с една дължина и само веднъж — едва с половин глава.
	Цветовете й бяха като карти: бял фон с червени и черни сърца.
	Застанал до нея Матадор изглеждаше като момченце или в най-добрия случай като непохватен младеж. Цветът на косъма й бе най-тъмното кафяво, което човек би могъл да си представи, толкова тъмно, че можеше да се сбърка с черно.
	По телевизията често показваха близки планове от стартовите боксове.
	Тя се извисяваше над останалите коне.
	Беше винаги бдителна и нащрек.
	Старт — и Дама купа вече летеше напред.


	Втория път, когато се изправиха един срещу друг тази есен — в състезанието за наградата „Т. Дж. Смит“ — изглеждаше, че Матадор има шанс за победа. Жокеят се откъсна напред много преди завоя и преднината му изглеждаше непреодолима. Но Дама купа буквално го схруска. С пет-шест гигантски разкрача тя се изравни с него, поведе и остана начело.
	След края на състезанието гигантска тълпа бе обсадила бокс номер четиринайсет в конюшнята.
	Някъде вътре бе Джаки, Дама купа.
	Пред бокс номер четирийсет и две бяха дошли само неколцина заблудени ентусиасти, Пийти Симс и Кери. И Клей. Момичето прокара длан по лисината на коня.
	— Страхотно бягане, момче.
	Пийти се съгласи.
	— Мислех си, че ще й вземе победата, но тя е кон и половина.
	По средата, някъде пред бокс двайсет и осем, двамата треньори застанаха един срещу друг и си стиснаха ръцете. Разговаряха, гледайки настрани.
	По някаква причина на Клей това му хареса.
	Повече от самото състезание.


	В средата на зимата решиха да му дадат почивка, след като отново беше надвит от вечната си съперница и този път тя го бе разпердушинила — победи го с цели четири дължини. Матадор едва бе успял да вземе преднина пред останалите коне. Гледаха го на телевизора в „Голите ръце“, където бяха пуснали излъчването на живо. Състезанието се провеждаше на север, в Куинсланд.
	— Горкият стар Уоли — каза Кери и подвикна към бармана, името му бе Скоти Биле. — Хей, донеси ни някоя и друга бира да удавим мъката, а?
	— Да давим мъката ли? — ухили се той. — Ами че тя победи! Плюс това сте непълнолетни.
	Кери бе възмутена. От първия коментар, не от втория.
	— Хайде, Клей, да си вървим.
	Барманът все пак погледна момичето, а после и Клей. И той самият, и момчето сега бяха по-възрастни и в първия момент не можа да се сети откъде го познава, но имаше нещо, беше сигурен, че го е срещал и преди.
	Когато най-после си спомни, двамата бяха стигнали почти до вратата.
	— Хей — подвикна той — помня те, ти си един от тях — преди няколко години, нали?
	Кери се обади първа.
	— Един от кои?
	— Седемте бири! — извика Скоти Биле, чиято коса сега бе почти напълно окапала, а Клей се върна при него и рече:
	— Тя каза, че онази бира е била много хубава.


	Помните ли какво ви споменах преди?
	Кери Новак умееше да те накара да й кажеш повече, отколкото си възнамерявал, макар че Клей беше най-костеливият орех, с който си бе имала работа. Когато той се облегна на облицованата с плочки стена пред „Голите ръце“, тя стори същото. Бяха близо един до друг и ръцете им почти се докосваха.
	— За какви седем бири говореше той?
	Дланта на Клей хлътна в джоба му.
	— Защо — попита Кери — винаги когато си смутен, бъркаш в джоба си за онова, което криеш там? — Гледаше го от упор, притискаше го.
	— Няма такова нещо.
	— Не — каза тя — не е вярно.
	Поклати глава и реши да поеме риска — пресегна се надолу.
	— Спри!
	— Хайде де, Клей!
	Засмя се и пръстите й докоснаха джоба му, а с другата си ръка го мушна в ребрата — и винаги е страшно и стряскащо да видиш как нечие лице пламва и се изкривява. Той я сграбчи и я отблъсна.
	— СПРИ!
	Викът му бе като на уплашено животно.
	Кери политна назад, препъна се и само едната й ръка я спря да не се озове на земята, но не му позволи да й помогне да се изправи. Свлече се тежко до стената със свити на височината на гърлото колене. Клей се обади:
	— Извинявай…
	— Не… недей. — Тя изгледа свирепо момчето до себе си. — Недей, Клей. — Беше наранена и искаше да наранява. — Какво, по дяволите, ти има? Защо си такъв…
	— Какъв, а? Какъв?
	Такъв ненормалник.
	Езикът на момчетата и момичетата навсякъде по света.
	Думите бяха като рана, отворила се помежду им.


	Продължиха да седят така може би повече от час и Клей се чудеше как да поправи станалото, ако изобщо бе поправимо — набъбналият вкус на раздора.
	Извади нежно щипката от джоба си и я подържа в ръка.
	После я положи върху бедрото й.
	— Ще ти разкажа всичко — рече той, съвсем тихо. — Всичко, което мога, но не и това. — Двамата се загледаха в щипката, кацнала помежду им. — За седемте бири, за всичките й прякори… за баща й, който имал мустаци като на Сталин. Казваше, че лагерували над устата му.
	Кери се поотпусна, макар и съвсем малко, и се усмихна.
	— Така ги описа веднъж. — Гласът му се сниши почти до шепот. — Но не и за щипката. Не още. — Единственият начин да живее в мир със себе си, бе да знае, че ще й разкаже и за това накрая — когато дойдеше време да се раздели с него.
	— Добре, Клей, ще почакам. — Тя се изправи и го издърпа на крака. Прости му, проявявайки безпощадност. — Засега ми разкажи останалото. — Изрече го по начин, по който малцина казват подобни неща. — Разкажи ми абсолютно всичко.


	И той стори точно това.
	Разправи й всичко, което ви разказах дотук, и още много неща, на които тепърва ще им дойде редът — всичко без историята за сушилника в един заден двор. Тя от своя страна направи онова, което никой друг не бе успял — прозря един факт, за който Клей бе останал сляп.
	Следващия път, когато застанаха пред гробището с впити в оградата пръсти, Кери протегна ръка и му подаде листче хартия.
	— Мислех си — каза тя и слънцето се отдръпна назад — за онази жена, която е изоставила баща ти… и за книгата, която е взела със себе си.
	И луничките й се превърнаха в петнайсет координати, общо шестнайсет с онази на шията — защото там, на смачканото листче, имаше едно име и няколко номера. Името бе ХЕНЛИ.
	— В телефонния указател — каза тя — има шестима души с тази фамилия.


>>	Мъртво вълнение

	Събуди се.
	Потеше се обилно.
	Плуваше през чаршафите.
	Откакто бе разкрил истината пред Макандрю и Тед и Катрин Новак, не спираше да го измъчва един въпрос.
	Дали не бе признал само за да му олекне?
	Но дори и в най-мрачните мигове не го вярваше искрено — беше им разказал, защото така трябваше.
	Заслужаваха да знаят как се бе случило.


	Сега, много нощи по-късно, той отвори очи и почувства тежестта й върху себе си.
	Момичето бе легнало на гърдите му.
	Това е сън, зная, че е сън.
	Бе дошла, повикана от въображението му.
	Долови мириса на коне и смърт, но тя бе жива и жизнеподобна — разбра го, понеже бе топла. Беше застинала, но усети дъха й.
	— Кери? — каза той и тя се раздвижи. Изправи се сънено и приседна до него. Обута в джинси и със засияли ръце, като в онзи ден, когато го заговори за пръв път.
	— Наистина си ти — каза той.
	— Аз съм… — Сега тя се извърна от него. Клей понечи да докосне кестенявите й коси. — Тук съм, защото ти ме уби.
	Той потъна в пролива от чаршафи.
	Лежеше в леглото, повлечен от мъртво вълнение.

	* * *

	След тази нощ Клей възобнови тренировките си рано сутрин, преди да тръгнем за работа. Теорията му почиваше на съвършена логика: колкото по-усърдно тичаше и колкото по-оскъдно се хранеше, толкова по-голям беше шансът тя да му се яви отново.
	Проблемът беше, че това не се случи.
	— Мъртва е.
	Най-накрая го изрече, макар и тихо.


	Понякога нощем отиваше до гробището.
	Пръстите му се вкопчваха в прътите на оградата.
	Копнееше пак да види онази старица, която бе срещнал в началото, много-много отдавна — жената, която му бе поискала едно от лалетата.
	Къде сте? — почти я умоляваше той.
	Къде сте, когато ми трябвате?
	Щеше да се вгледа в онази дълбока резка на лицето й, бръчката току над веждите й.


	Вместо това тичаше на „Бърнбъро“.
	Правеше го вечер след вечер.
	Така изминаха няколко месеца, докато веднъж се бе озовал на пистата чак в полунощ. Вятърът ревеше. Нямаше луна. Само улични лампи. Застана близо до финиша и се обърна към избуялата трева.
	Плъзна ръката си между стъблата, на допир бяха студени и неприветливи. За момент му се счу глас, който съвсем отчетливо го зовеше: „Клей!“. И пак за момент му се прииска да вярва и извика след него: „Кери?“ — но знаеше, че там вътре не може да я последва.
	Стоеше и повтаряше името й часове наред, чак до зазоряване, и бе убеден, че това, което го измъчва, никога няма да се утоли. Щеше да живее така и така да умре. Вътре в него повече нямаше да изгрее слънце.
	— Кери — шепнеше той — Кери. — Вятърът го обгърна като наметка, преди окончателно да стихне.
	— Кери — промълви Клей още по-отчаяно, а после — последен безплоден опит:
	— Кери… Пени…
	И някой там отвъд го чу и откликна.


>>	Любителката на телевизионни игри

	В миналото, през онази година, която им бе отредена като приятели, понякога бе толкова лесно да бъдат просто Кери и Клей, да живеят окрилени и неразделни. И все пак имаше и много други моменти. Понякога той се сепваше и си напомняше.
	Не биваше да се влюбва така.
	Как би могъл да се смята за достоен?
	Да, няма да сбъркаме, ако кажем, че се обичаха — по покриви, из паркове и даже гробища. Кръстосваха улиците из квартала — единият на петнайсет, другият на шестнайсет, докосваха се, но не се целуваха.
	Момичето бе чудесно и озарено от зелено сияние.
	Яснооката Кери Новак.
	Момчето бе момче с огньове в зениците.
	Обичаха се почти като братя.


	Един ден разтвориха телефонния указател и започнаха да звънят на номерата от горе надолу.
	В списъка нямаше първо име, започващо с „А“, така че решиха да се обадят на всички с надеждата да попаднат на неин роднина.
	Четвъртият поред бе човекът, който им трябваше.
	Името му беше Патрик Хенли.
	Бе попитал:
	— Какво? Кой? Аби ли?
	Този път на телефона бе Кери, понеже бяха решили да се редуват и тя бе позвънила на второто и четвъртото име. Беше накарала Клей да е пръв. Слушаха, долепили ухо до слушалката, и веднага познаха по подозрителността в гласа — това бе техният човек, нямаше грешка. Останалите нямаха представа какво ги питат. Кери обясни, че се опитват да открият жена, която някога бе живяла в град на име Федъртън. Мъжът отсреща затвори.
	— Изглежда ще трябва да идем дотам — каза тя и отново отвори указателя, за да провери адреса. — „Ърнст Плейс“, „Ензър Парк“.


	Бе настъпил месец юли и Кери имаше почивен ден. Неделя.
	Хванаха влак и автобус до предградието.
	Минаха покрай някакво спортно трасе и велосипедна алея.
	Къщата се намираше на ъгъл — вдясно, в дъното на една сляпа улица.
	Щом ги видя на вратата, мъжът ги разпозна веднага.
	Гледаха го настойчиво, застанали до тухлената стена.
	Имаше тъмна коса, черна тениска, а над устата си — арка, предрешена като мустаци.
	— Еха! — каза Кери Новак. Думите й се изплъзнаха, преди да се усети. — Гледай какво голямо кормило!
	Патрик Хенли не омекна.
	Когато Клей събра смелост да заговори, въпросите му бяха посрещнати с друг въпрос:
	— За какво, по дяволите, ви е притрябвала сестра ми?
	После обаче той се вгледа по-добре в момчето, а то толкова много приличаше на баща си. Клей видя как лицето срещу него се промени на мига. Дали Патрик си спомняше Майкъл не само като онзи, за когото Аби се бе омъжила, а и като момчето, с което бе обикаляла из Федъртън?
	Така или иначе, установи се по-приятелски тон и гостите се представиха.
	— Това е Кери — каза Клей — а аз съм Клей. — И сега Патрик Хенли пристъпи по-близо.
	— Клей Дънбар — рече той съвсем небрежно, но думите му раздраха пространството между момчето и момичето. Не питаше, заявяваше факт.


	Тя живееше в разкошен жилищен блок.
	Принадлежаха й няколко светли прозореца в туловището на бетонен голиат, от капиталистическия вид, пред който Клей и Кери се озоваха няколко седмици по-късно, в един августовски следобед (следващия й почивен ден). Застанаха в страховитата му сянка.
	— Издига се чак до небесата — каза тя и косата й както винаги, бе спусната. Кървавоалените й лунички изглеждаха неспокойни. — Готов ли си?
	— Не.
	— Хайде де, виж се само!
	Тя плъзна дланта си под лакътя му и го улови под ръка — спокойно биха могли да са някогашните Майкъл и Аби. Клей все така не помръдваше.
	— Какво да видя?
	— Ами себе си!
	Както обикновено Кери носеше джинси, и то доста изтъркани. Бархетната й риза бе избеляла. Черното й яке бе небрежно разгърдено.
	Стояха до таблото със звънците и сега тя го прегърна и каза:
	— И моят номер нямаше да е в указателя, ако живеех на подобно място.
	— Мисля, че за пръв път ме виждаш с риза — рече Клей.
	— Именно! — И тя го хвана по-здраво под ръка. — Виждаш ли? Казах ти. Готов си.
	Той набра номер 182.


	Докато се качваха с асансьора, Клей пристъпваше от крак на крак и му беше толкова нервно, че си мислеше, че ще повърне, но се почувства по-добре, когато тръгнаха по коридора. Стените му бяха измазани в бяло, с тъмносини орнаменти. От дъното му се разкриваше най-великолепната гледка в града, която можете да си представите. Във всички посоки се разстилаше вода — от соления вид — и човек имаше усещането, че може да пипне покривите на небостъргачите.
	Отдясно се виждаше Операта.
	Вляво от нея бе неизменният й подгласник.
	Погледите им се плъзнаха от корабните платна към Закачалката.
	Зад гърбовете им изникна глас.
	— Господи.
	Очите й бяха ласкави и опушени.
	— Одрал си му кожата.


	Вътрешността на апартамента носеше следите на женско присъствие.
	Нито помен от съпруг и деца.
	Този факт се натрапваше някак още от пръв поглед.
	Когато очите им срещнаха бившата Аби Дънбар, веднага разбраха, че е и винаги е била красива. Виждаха, че има прекрасна коса, изискани дрехи, привлекателна бе във всяко едно отношение — и при все това любовта и предаността повеляваха: тази жена не можеше да се мери с Пенелъпи. И на малкия й пръст не би могла да стъпи.
	— Искате ли нещо за пиене? — попита тя.
	Отговориха в един глас:
	— Не, благодаря.
	— Чай? Кафе?
	Да, очите й наистина бяха сиви и възхитителни.
	Косата й беше като от телевизионна реклама — късата й прическа бе направо убиец — и човек не трябваше да се взира дълго, за да съзре някогашното мършаво като теленце момиче.
	— А защо не прясно мляко с бисквитки? — каза Кери в опит да разведри обстановката, имитирайки шеговито домакинята — някак си се чувстваше длъжна да го направи.
	— Хлапе. — Жената се усмихна — онази по-стара нейна версия — и дори панталоните й бяха безупречни. И те, и безумно скъпата й риза. — Харесваш ми, но по-добре си мълчи.


	Когато Клей ми разказа всичко това, спомена и нещо адски забавно.
	Телевизорът бил включен и до ушите им достигал звукът от някаква телевизионна игра. Докато някога Аби бе обичала „Мечтая за Джийни“, сега явно предпочитала шоу програми. Той не ми каза името на предаването, но представяли състезателите и един от тях се казвал Стийв — програмист, чиито хобита били парапланеризмът и тенисът. Обичал природата и книгите.
	След като се настаниха и Кери се поукроти, известно време разговорът се въртеше около дреболии — училището, жокейската професия. Клей бе взел думата от името и на двамата. Аби им разправи за баща му, за това колко красив бил като младеж и как бе обичал да обикаля Федъртън заедно с кучето си.
	— Муун — рече Кери Новак, но тихичко, по-скоро на себе си.
	И Клей, и Аби се усмихнаха.
	Малко по-късно тя отново се включи в разговора, за да зададе един належащ въпрос.
	— Омъжвали ли сте се повторно?
	Аби отговори:
	— Така вече е по-добре. — И добави: — О, да.
	Когато Клей обърна поглед към Кери, мислейки си „Слава богу, че си тук“, той се почувства заслепен от ярката светлина. Това място бе толкова светло! Слънцето нахлуваше без уговорки и обливаше със сияние модерното канапе, дългата километри фурна и дори кафемашината така, сякаш бяха светини — но липсата на пиано бе осезаема. Отново тя бе всичко и едновременно с това — нищо. Бе непоколебим и безмълвно щеше да й устоява.
	— О, да, омъжих се, още два пъти. — А после рязко, сякаш не можеше да чака и секунда повече, каза: — Ела, искам да ти покажа нещо. — И понеже Клей се поколеба, когато го поведе към спалнята, добави: — Хайде де, няма да те ухапя. Ето…
	И да, ето, и какво само „ето“ — защото там, срещу леглото, в едно малко ъгълче на стената, висеше нещо, което най-напред спря сърцето му, а после бавно го изтръгна от гърдите му и го извиси.
	Нещо безкрайно деликатно и просто, в издраскана сребърна рамка.
	Рисунка на дланите на Аби.
	Пръсти, наподобяващи пръчици, ала изящни.
	Като пръчици, но меки и гъвкави — човек би могъл да полегне в тях.
	— Бих казала, че е бил на седемнайсет, когато я нарисува — каза му тя.
	И сега за пръв път Клей я погледна наистина, погледна под обвивката, към една друга красота.
	— Благодаря, че ми я показахте — отговори той и Аби улови импулса на момента. Нямаше как да знае за Клей и Пени, за петимата братя, за глъчта и хаоса, за битките заради пианото и за смъртта. Пред нея стоеше само едно момче и тя възнамеряваше да използва предоставилия й се шанс.
	— Как бих могла изобщо да ти обясня, Клей? — Бе застанала между момчето и момичето. — Бих могла да ти кажа колко съжалявам, каква глупачка съм била, но ти стоиш пред мен и си давам сметка. — За миг тя погледна към Кери. — Това момче според теб красиво ли е?
	Кери, естествено, също я погледна, а после се взря съсредоточено в Клей. Сега луничките й не изпитваха нервност. Усмивка, напомняща за море. И, разбира се, каза:
	— Разбира се.
	— Така си и мислех — отвърна Аби Хенли и в тона й се долови съжаление, но в никакъв случай не и самосъжаление. — Струва ми се, че това, че напуснах баща ти — обясни тя — е най-хубавата ми грешка.
	След това все пак пиха чай, не можаха да откажат поканата, а Аби си доля кафе и им разказа за себе си. Работеше в някаква банка.
	— Адска скука — каза тя и Клей почувства силно пробождане.
	— Така казват двама от братята ми за филмите на Матю — рече той.
	Опушеното сиво на очите й леко се разшири.
	— Ти колко братя имаш всъщност?
	— Общо сме петима — обясни Клей — плюс пет животни, ако броим Ахил.
	— Ахил?
	— Мулето.
	— Мулето ли?
	Най-сетне бе започнал да се отпуска. Кери се обади безцеремонно:
	— Такова семейство едва ли сте виждали.
	Не бе изключено Аби да се почувства наранена от подобни неща — от живота, който бе пропуснала да преживее — и не бе изключено всичко да се обърка, затова никой от тях не посмя да поеме риска. Не отвориха дума за Пени или Майкъл. Накрая Аби остави чашата си на масата.
	— Погледнете се само, деца — каза им тя с искрена нежност.
	После тръсна глава и се засмя на нещо свое:
	Напомняте ми за нас двамата.
	Помисли си го — Клей бе сигурен — но не го изрече.
	Вместо това добави:
	— Мисля, че знам защо си тук, Клей.
	Излезе и след малко се върна с „Каменоделецът“.
	Книгата беше избеляла и бронзова, а гръбчето й — набраздено от гънки, но патилата на времето само подчертаваше красотата й. Зад прозореца прииждаше мрак. Аби запали лампата в кухнята и взе един нож от стената до чайника.
	Върна се до масата, разтвори книгата и много внимателно направи фин разрез — по самия вътрешен ръб — с който отстрани първата страница, онази с биографията на автора. После я затвори и я връчи на Клей.
	Показа им листа.
	— Ако нямате нищо против, това ще си го запазя — каза тя. — Обичам, обичам, обичам, а? — Но гласът й не беше насмешлив, а тъжен. — Мисля, че винаги съм знаела, разбирате ли — тя никога не ми е принадлежала.
	Когато станаха да си вървят, Аби ги изпрати до асансьорите. Клей понечи да й подаде ръка, но тя отказа и рече:
	— Дай една прегръдка.
	Почувства се странно в обятията й.
	Беше по-мека, отколкото изглеждаше, топла.
	Не би могъл да й обясни колко й е благодарен за книгата и за досега на ръцете й. Знаеше, че повече няма да я види, че това е всичко. Миг преди да изчезне и последният процеп между затварящите се врати, тя се усмихна.


>>	Последното писмо

	Никога повече нямаше да види Аби.
	Клей, разбира се, грешеше.
	Някога, в пълноводните води…
	О, по дяволите…
	Виждате ли, Клей не беше прав, че присъствието му на погребението на Кери, в дъното на църквата редом с нас, бе останало напълно незабелязано — защото между искрено опечалените, хората от състезателния бранш и известните личности беше и една жена. Тя имаше ласкаво — опушени очи, изискани дрехи и прическа трепач.
C>
	Скъпи Клей,
	Съжалявам, поради страшно много причини.
	Трябваше да ти пиша по-рано.
	Съжалявам за случилото се с Кери.
	В един момент й казвах да не се прави на интересна, а в следващия тя изрече името на кучето му… и пак, минута по-късно (макар че всъщност е минало повече от година) — всички тези хора в църквата… Бях сред навалицата на входа и те забелязах, беше в дъното заедно с братята си.
	За малко почти да дойда при теб. Сега съжалявам, че не го направих.
	Когато дойдохте у дома, трябваше да ви кажа, че ми напомняте за мен и Майкъл. Видях го в начина, по който се държахте помежду си, бяхме толкова близо. Ако се налагаше, бяхте готови да се спасявате един друг от мен, а ти щеше да я браниш от всичко, което би могло да я нарани. В църквата ми се стори ужасно сломен. Надявам се, че си добре.
	Няма да питам защо ги нямаше майка ти и баща ти, понеже зная отлично колко много неща таим вътре в себе си и особено — колко спестяваме на родителите си.
	Не се чувствай длъжен да ми отговаряш.
	Няма да ти казвам да живееш така, както тя би искала, а по-скоро — така, както чувстваш, че трябва.
	Струва ми се обаче, че трябва да живееш.
	Съжалявам, ако се бъркам в неща, които не са моя работа, и те моля да ми простиш, в случай че е така.
	Искрено твоя,
@	Аби Хенли
C$
	Писмото пристигна няколко дни след нощта, когато бе останал на пистата до зазоряване. Беше доставено на ръка. Липсваше марка или адрес, само: „Клей Дънбар“. Беше пуснато направо в пощенската кутия.


	Седмица по-късно той прекоси квартала и града, за да я види отново. Не позвъни. Изчака друг обитател да влезе, шмугна се през вратата след него и взе асансьора до осемнайсетия етаж.
	Когато стигна до входната й врата, се сепна и стоя отпред няколко минути, без да почука, а когато го стори, звукът бе едва доловим. Стресна се, когато тя му отвори.
	Както и предния път, беше мила и безукорна, но много скоро изразът й се смени със загриженост. Косите й и тази светлина бяха гибелна комбинация.
	— Клей? — каза Аби и пристъпи по-близо. Дори и тъжна беше красива. — Господи, Клей, изглеждаш толкова слаб.
	Струваше му неимоверно усилие на волята да не я прегърне отново и да не се остави да бъде приласкан в топлината на прага й — но не, не можеше да си позволи да го стори. Щеше само да поговори с нея и толкова.
	— Ще направя това, което ми казахте — рече той. — Ще живея така, както трябва — ще отида и ще довърша моста.
	Гласът му бе сух като коритото на реката и Аби постъпи точно както трябваше. Не попита какъв мост има предвид или каквото и да било друго.
	Клей отвори уста да продължи, но се поколеба и в очите му избиха сълзи. Той яростно ги обърса — и тогава Аби Хенли пое риск и заложи двойно — по дяволите тревогата, мястото й в цялата история или какво бе редно. Стори нещо, което веднъж вече бе правила преди години.
	Целуна два от пръстите си и ги положи — този път не върху книга, а върху бузата на момчето.
	И тогава на Клей му се прииска да й разкаже за Пени и Майкъл, за всичко, което се бе случило с нас, за всичко, което се бе случило на него самия. Да, щеше му се да сподели с нея всичко, но вместо това само стисна ръката й, качи се на асансьора и побягна навън.


>>	Матадор срещу Дама купа

	И за пореден път ето какво се случи по-нататък.
	След срещата с Аби Хенли, когато тя бе изрязала първата страница на „Каменоделецът“, Клей и Кери нямаше как да знаят какво значение щеше да добие книгата за двама им. В началото тя бе просто още един жалон, зараждането на ново начало, трасиращо месеците, които се вливаха и оттичаха покрай тях.
	Напролет и двамата се завърнаха на хиподрума: Матадор и Дама купа.
	Лятото дойде с болката от очакването заради предупреждението, което Макандрю бе отправил към Кери.
	Трябваше да отсече изсъхналото дърво и Клей щеше да се погрижи да го стори. Щеше да си състави план.


	В промеждутъка, както можете да се досетите, единствената постоянна величина — онова, което им бе по-скъпо от всичко — бе книгата за Микеланджело, когото тя нежно наричаше скулптора, художника или любимото му: четвъртия Буонароти.
	Продължаваха да се срещат на Окраището.
	Лежаха и четяха глава след глава.
	Бяха се заредили с фенерчета и резервни батерии.
	За да предпазят започналия да избелява матрак, Кери донесе огромно полиетиленово покривало. На тръгване го опъваха върху леглото, като старателно го подпъхваха от всички страни. По пътя към вкъщи тя го хващаше под ръка. Бедрата им се докосваха едно в друго.

	* * *

	През ноември историята се повтори.
	Дама купа беше просто недостижима.
	На следващите две състезания Матадор бе дал всичко от себе си, но бе завършил след последните. Имаше обаче още един шанс — в началото на декември в града щеше да се състои едно последно бягане от първа група и Енис Макандрю започна да подготвя коня. Смяташе, че напоследък се бе представял зле, защото не е бил в нужната форма. Това беше състезанието, което треньорът чакаше. Името му беше необичайно — не съдържаше „гвинеи“, „купа“ или „приз“ — казваше се „Парад за Деня на света Анна“. Щеше да е последното състезание на Матадор. Петата гонка на „Ройъл Хенеси“, 11 декември.


	През този ден правиха нещата, които тя обичаше.
	Заложиха един долар за победа на Матадор.
	Кери помоли един от почесващите се задници да пусне талона.
	Той го направи, но им каза през смях:
	— Знаете, че Матадор няма никакъв шанс, нали? Състезава се с Дама купа.
	— Е, и?
	— Никога няма да победи.
	— Така са казвали и за Кингстън Таун.
	— Матадор не е Кингстън Таун.
	Сега обаче тя го постави на място.
	— Защо ли изобщо си губя времето в приказки с теб? Колко пъти си печелил напоследък?
	Мъжът отново се засмя.
	— Не много. — Той прокара ръка по обраслите си с бакенбарди бузи.
	— Така си и мислех. Даже нямаш достатъчно мозък да излъжеш. Но все пак — и тя се ухили — благодаря, че пусна талона вместо мен.
	— Няма проблем — рече той, но точно след като се разделиха, подвикна след тях още веднъж. — Ей, може пък и да успя да ме убедиш!


	Този следобед навалицата бе най-голямата, която бяха виждали някога, понеже Дама купа също заминаваше — на поредица от състезания в чужбина.
	Трибуната беше почти претъпкана, но успяха да намерят две места и седнаха да наблюдават как Пийти Симс прави обиколки с Матадор в предстартовия падок. Макандрю, естествено, изглеждаше вкиснат. Но това си беше напълно в реда на нещата.
	Преди старта Кери го хвана за ръка.
	Клей извърна поглед настрани и каза:
	— Успех.
	Тя стисна дланта му, но миг след това я пусна, защото, щом конете излетяха от вратичките, тълпата скочи на крака, хората закрещяха и тогава нещо се случи.
	Конете навлязоха в завоя, но нещо не беше както трябва.
	Когато Дама купа се устреми напред, Матадор, в черно и злато, удържа темпото й и запрепуска редом с нея, глава до глава — което значеше много, защото нейният разкрач бе далеч по-широк. Когато тя увеличи скоростта, той някак си успя да продължи да препуска наравно с нея.
	Под козирката на трибуната се възцари отчаяние.
	Почти ужасено, множеството крещеше дрезгаво за Дама купа — това не беше възможно, не можеше да се случва.
	Но се случваше.
	Когато пресякоха финалната линия, изходът от надбягването опираше до положението на главите им.
	Изглеждаше, че Матадор е победил, и тишината, която бе повяла над тълпата, го потвърждаваше.
	Кери погледна към Клей.
	Хвана ръката му в своята.
	Луничките й като че щяха да експлодират.
	Той победи.
	Помисли си го, но за щастие не го изрече, защото това бе най-великото бягане, което някога бяха гледали или на което бяха ставали съпричастни от трибуните, и в мисълта за това имаше много поезия.
	Толкова близо, толкова близо и — нищо.
	Фотофинишът бе категоричен.
	Дама купа бе спечелила с едни ноздри.


	— Ноздрите й, проклетите й ноздри! — възкликна Пийти по-късно в конюшнята, но този път Макандрю се усмихваше.
	Като видя колко наранена и умърлушена е Кери, той се приближи към нея и я заизмерва с очи. Почти като преглед преди старта. Мина й мисълта, че като нищо може да провери и краката й.
	— Какво, по дяволите, ти става? Конят още е жив, нали така?
	— Трябваше той да победи.
	— Я, стига, трябвало! Това беше нещо невиждано… феноменално бягане — и сега той я накара да го погледне, да срещне непреклонните му сини очи на бостанско плашило. — Освен това някой ден ще спечелиш състезание от първа група заради него, ясно?
	Началото на нещо като щастие.
	— Да, господин Макандрю.


	Не след дълго Кери Новак, момичето от „Гелъри Роуд“, щеше да започне сериозното си чиракуване. Започваше от 1 януари.
	Оттук нататък щеше да работи кажи-речи денонощно.
	Нямаше да има време за нищо и никого.
	Сега щеше да язди, да има повече тренировки и открити изпитания на хиподрума и щеше да започне да се моли, макар и тайничко, да започнат да я пускат на състезания. Още от самото начало Макандрю й бе казал:
	— Ако ме тормозиш, нищо няма да получиш.
	И Кери с радост щеше да навежда глава, да си затваря устата и да си върши работата.


	Клей от своя страна бе твърдо решен.
	Знаеше, че Кери трябва да се откаже от него.
	И той можеше да я накара да стои надалеч.
	Вече бе планирал да поднови тренировките си, по-сериозно от всякога, а Хенри бе готов да поеме щафетата от Рори. Една вечер се качиха на покрива и Мис Януари бе посветена в целия замисъл. Щяха да се снабдят с ключ от блока на Нужника и да подновят традицията на състезанията на „Бърнбъро“. Този път в плановете влизаха пари и много залагания.
	— Съгласен? — попита Хенри.
	— Съгласен.
	Стиснаха си ръцете и всъщност този жест беше съвсем на място, защото Хенри също се разделяше с нещо — с жената с великолепната анатомия. Незнайно по каква причина, но бе решил да го стори.
	Сгъна я и я сложи да легне върху наклонения, покрит с керемиди скат на покрива.


	Вечерта на 31 декември Кери и Клей отидоха на „Бърнбъро“. Направиха една обиколка на пистата, която напомняше за лунен пейзаж.
	Трибуната бе погълната от адския огън на залеза — ад, в който човек с радост би влязъл.
	Стояха един до друг. Клей се вкопчи в щипката.
	После бавно я извади от джоба си.
	— Време е да ти разкажа — рече той и й разкри абсолютно всичко, всичко за онези води, които неизменно щяха да прииждат. Стояха на десет метра от финиша и тя го слушаше мълчаливо, стиснала щипката през дланта му.
	След като й разправи цялата история, Клей каза:
	— Сега виждаш ли? Виждаш ли? Откраднах си тази година, макар че не я заслужавах. Една година с теб. Не разбираш ли, не можеш да останеш с мен, не можеш!
	Той обърна поглед към избуялия тревен терен, към тази джунгла, и си помисли, че след изповедта му няма място за спорове, но Кери Новак не можеше да бъде победена току-така. Не — конете можеше да губят, но не и Кери, и проклета да е заради това, но въпреки всичко пак заслужава да я обичаме, защото ето какво стори после.


	Обърна лицето му към себе си и го обхвана в шепи.
	Взе щипката и я задържа в дланта си.
	Бавно я вдигна към устните си.
	После каза:
	— Господи, Клей, ти, бедно хлапе, ти, бедно момче, ти, бедно хлапе… — Трибуната възпламени косите й. — Аби Хенли беше права за теб — каза, че си красив — нима не го виждаш? — Бе лека, но и изпълнена с вътрешна мощ. Бе способна да вдъхва живот със силата на молбите си. Болката в яснозелените й очи. — Нима не разбираш, че никога няма да те оставя, Клей? Не разбираш ли, че никога няма да си тръгна?
	Клей изглеждаше сякаш щеше да рухне.
	Кери го обгърна плътно.
	Притисна го в обятията си и му зашепна и той почувства всяка костица в тялото й. Тя се усмихва и плака, и пак се усмихва.
	— Идвай на Окраището. В събота вечер. — Целуна го по шията и думите й се отпечатаха дълбоко в него. — Никога няма да те оставя, никога.
	И точно така ми се иска да си ги спомням — там, на стадиона.
	Представям си как тя го притиска към себе си.
	Едно момче, едно момиче и една щипка.
	Виждам пистата и онзи пожар зад гърбовете им.


>>	Горящото легло

	„Арчър стрийт“ 18. Изпитвах въодушевление, но то бе попарено от тъга.
	Клей се готвеше за заминаване.
	Известно време двамата стояхме на старата задна веранда, а Роузи се беше проснала на дивана до нас. Спеше на опърпания, изтърбушен барбарон, който бяхме метнали отгоре.
	Ахил стърчеше под сушилника.
	Той участваше в общата печал, дъвчейки.


	Стояхме така, докато небето избледня и се открои от всичко останало — и не след дълго отново се събрахме заедно — съвършената спойка между петима братя, които, без да си разменят и дума, бяха наясно, че той заминава.
	Виждате ли, когато Клей ни съобщи, че трябва да сторим едно последно нещо и каза на Томи да вземе терпентина, но че няма да ни е нужен кибрит, ние мълчаливо тръгнахме с него. Поехме към Окраището.
	Застанахме сред мемориала от вехтории.
	Сред тяхната унизеност и саможивост.
	Приближихме се до матрака, изправихме се до Клей и не попитахме нищо за покривалото — не, просто стояхме и наблюдавахме как запалката се появява от джоба му. В другия все още беше щипката.
	Гледахме как Томи го напоява с терпентин и как пламъкът се устремява право нагоре. Клей приклекна отстрани със запалка в ръка и отначало леглото се съпротивляваше, но скоро бе погълнато в рева на огъня.
	И този звук, шумът на прибоя.
	Околността се освети.
	Ние петимата стояхме и наблюдавахме.
	Пет момчета и горящ матрак.
	Прибрахме се вкъщи, а Окраището оцеля.
	Този път западняка никакъв го нямаше.
	Клей се заприготвя да поеме към гарата, сам.
	Прегърна всеки от нас, сърдечно, един по един.
	Най-накрая, след Томи, дойде и моят ред — и по различно време при тази раздяла и двамата му казахме да почака. Първо аз вдигнах капака на пианото, пресегнах се между гънките на роклята и извадих скъсаното копче. Книгите, уверен бях, засега трябваше да си останат вътре.
	Клей го взе в ръка, копчето от Виена.
	И тя отново бе там, в хватката на вътрешната борба.
	Излиняло, но непокътнато то лежеше върху дланта му.


	Десетина минути по-късно, докато стояхме на верандата и наблюдавахме как той се отдалечава по улицата, Томи направи нещо напълно откачено.
	Връчи Хектор на Рори.
	— Ето — каза той бързо — подръж го.
	И Рори, и Хектор изпаднаха в потрес, примесен с немалка доза недоверие. Докато двамата се измерваха предпазливо с поглед, Томи се втурна през къщата и скоро се появи затичан откъм задния двор.


	Тримата продължавахме да стоим, загледани след отдалечаващия се Клей.
	Сега обаче и Томи се носеше след него.
	— Клей! — извика той. — Чакай, Клей!
	Естествено, водеше със себе си Ахил и за всеобщо изумление мулето препускаше. Препускаше! Чувахме кухото отекване на копитата, докато Томи го подкарваше надолу по улицата. Клей се бе обърнал и наблюдаваше момчето и добичето, които тичаха към него.
	Нямаше дори миг.
	Дори секунда колебание.
	Така бе писано от самото начало и ръката му се протегна да поеме поводите.
	— Благодаря ти, Томи.
	Каза го тихо, но всички го чухме, и той се обърна и поведе мулето надолу по „Арчър стрийт“, докато утрото изгряваше в пълната си прелест над нея. Настигнахме Томи и застанали на пътя, гледахме след двамата, докато се изгубиха.
	И там някъде, сред цял свят от предградия, по улиците преминаха момче и муле. Бяха поели към един мост край град на име Силвър и най-мрачните води ги последваха.


>	Осма част
>	Градове + води + престъпници + сводове + истории + оцелели + мостове + пожари

>>	Шегаджийката в коридора

	Някога — и, слава богу, това е един от последните пъти, когато ще го напиша — в пълноводните води на Дънбаровото минало имаше една жена, която ни съобщи, че умира, и в онази нощ, в онази кухня светът се свърши. По пода се валяха момчета, обгърнати в пламъци. А на следващото утро слънцето пак изгря.
	В този ден всички отворихме очи рано-рано.
	Сънищата ни бяха като полет, като турбуленция.
	Към шест часа се бяха поразсънили даже Хенри и Рори, пословичните поспаливци в семейството.
	Беше март и светът бе удавен в отломки от лятото, а ние се скупчихме в коридора — кльощави ръце и закотвени плешки. Стояхме, но всъщност бяхме заседнали. Нямахме представа какво да правим.
	Татко се появи и стори каквото можа — постави ръка на тила на всеки от нас.
	Мъничък опит за утеха.
	Проблемът беше, че когато се отдалечи, видяхме как се вкопчи в завесите и едната му длан легна върху пианото. Стоеше така и тялото му се разтърси. Слънцето нахлуваше топло и на талази, а ние стърчахме мълчаливо в коридора зад него.
	Той ни увери, че е добре.
	Но когато се обърна с лице към нас, тюркоазените му очи бяха угаснали.


	А ето ни и нас петимата.
	Хенри, Клей и аз бяхме по потници и стари шорти.
	Рори и Томи — по бельо.
	В този вид си бяха легнали.
	Всички бяхме стиснали челюсти.
	Коридорът беше изпълнен с умора, момчешки крака и пищяли. Застанали пред спалнята им, разпилени по посока на кухнята.
	Когато излезе от стаята, майка ни бе облечена за работа, с джинси и тъмносиня риза. Копчетата й бяха резки от метал. Косата й се спускаше на плитка по гърба — изглеждаше, сякаш отива да поязди или нещо подобно, а ние я наблюдавахме предпазливо и тя просто не можа да се сдържи.
	Беше русокоса, цялата — една плитка, грейнала.
	— Какво ви става, банда? Да не е умрял някой?
	И тези думи отприщиха нещо.
	Пени се засмя, но Томи заплака и тя клекна до него и го прегърна и тогава всички ние — с потниците и шортите — се скупчихме отгоре й.
	— Не сте ли малко тежички? — попита тя, макар много добре да знаеше отговора — нали бе смазана под всички тези тела.
	Усещаше вкопчените в себе си момчешки ръце.
	Татко гледаше безпомощно отстрани.


>>	Сребърното муле

	Ето я там.
	Майка ни.
	Преди всички тези години.
	В коридора на къщата, в светлината на утрото.
	А ето го тук Клей, един следобед, в един друг коридор, както самият той предпочиташе да го нарича.
	Коридорът от снажни евкалипти.


	До Силвър го докара не друг, а Енис Макандрю. Пристигнаха с пикап, теглещ конска каравана. Поне три месеца бяха изтекли покрай двамата от онзи ден, когато Клей го бе потърсил в дома му.
	Хубавото беше, че старецът беше започнал да тренира отново и щом видя момчето и мулето, които се появиха на „Хенеси“, поклати глава, приближи се до тях и остави всичко друго.
	— Виж ти, какво е довлякла проклетата котка — рече той.


	Изминаха по-голямата част от пътя в мълчание, а когато говореха, гледаха навън, към света оттатък стъклото.
	Клей го попита за Испанеца.
	И за оперния певец, Павароти.
	— Пава-какво?
	Кокалчетата на Макандрю бяха побелели върху волана.
	— Така сте нарекли Тед един път — когато сте се видели на „Гелъри Роуд“. Завели сте двама млади жокеи, за да го погледат, помните ли? Да се научат как се язди? — Сега Клей отлепи очи от предното стъкло и погледна настрани, през прозореца. Онези талази пусто пространство. — Веднъж тя ми разказа за този случай.
	— А, да — рече Енис Макандрю и продължи да шофира дълбоко замислен. — Тия жокейчета бяха шибани некадърници.
	— Шибани?
	— Некадърници.
	След това обаче отново се потопиха в скръбта си.
	Беше им гузно, че изобщо са изпитали някаква радост.
	Особено пък насладата от забравата.


	Когато стигнаха до отбивката на шосето, Клей каза, че оттук може да продължи и сам, но Енис не искаше и да чуе.
	— Искам да се запозная с баща ти — рече той. — А също и да видя този твой мост. По дяволите, тъй и тъй съм дошъл… Стигнахме твърде далеч, за да не му хвърля един поглед.
	Продължиха по откритото възвишение, после свиха надолу по коридора от евкалипти и те си бяха същите, непроменени. Бяха се скупчили и чакаха нещо или някого, като мускулести бедра, прислонени на сянка. Футболен отбор от дървета.
	Макандрю също го забеляза.
	— Господи — каза той — погледни ги само.


	Щом стигнаха отвъд и излязоха на светло, видяха Майкъл, застанал в руслото на реката. Мостът си беше същият. Нищо не беше правено по него, откакто преди няколко месеца се бях свлякъл на колене в пръстта.
	Извивката, дървото и камъкът.
	Отделните части стояха там в очакване на този момент.
	Клей и Макандрю слязоха от пикапа.
	Когато се изправиха край коритото и погледнаха към моста, пръв Енис наруши тишината.
	— Когато бъде завършен, ще е за чудо и приказ, нали?
	И Клей остана верен на сухите факти.
	— Да — отговори простичко той.

	* * *

	После отвориха ремаркето, изкараха мулето и го поведоха надолу към скалното дъно, а то послушно се заозърта наоколо. Погледът му изучаваше пресъхналата река. Този път Клей беше този с въпросите.
	— Какво? — попита той животното.
	— Какво толкова невероятно има?
	Добре де, къде е проклетата вода?
	Но Клей знаеше, че тя идва, и в някакъв момент щеше да го осъзнае и мулето.


	През това време Енис се здрависа с Майкъл.
	Разговаряха сухо, като приятели, като равни.
	После треньорът, без да знае, повтори казаното преди време от Хенри.
	Посочи юздите и сеното и рече:
	— Тези тук може и да ви послужат за нещо, но животното е напълно безполезно.
	Майкъл Дънбар обаче бе наясно как трябва да отговори и почти несъзнателно хвърли поглед към Клей и онзи извор на познание в тяло на муле.
	— Честно казано, не съм чак толкова сигурен — каза той — във влизането с взлом много го бива.
	И отново вълна от вина и неловкост, но сега Убиеца си даде сметка за нещо — щом Макандрю и Клей разбираха, че трябва да усмирят тези чувства, той самият трябваше да стори същото.


	Известно време тримата наблюдаваха как мулето — бавният, лъкатушещ Ахил — се изкатери от руслото и се залови за работа на полето: наведе се и кротко захрупа.
	После, без да мисли, Макандрю каза нещо. Махна леко, но уверено с ръка към момчето.
	— Господин Дънбар, не бъдете твърде строг с него. — И този път най-сетне го изрече: — Сърцето му е голямо като на проклетия Фар Лап.
	И Майкъл Дънбар напълно се съгласи.
	— Нямате представа колко сте прав.

	* * *

	Десет минути по-късно, след като поканата за кафе и чай бе отправена и отклонена, Макандрю тръгна да си върви. Отново си стисна ръцете с момчето и баща му и скоро се изгуби между дърветата. Малко след това Клей го догони.
	— Господин Макандрю!
	В сянката на евкалиптите двигателят спря и върлинестият като прът на метла треньор слезе от пикапа. Прекрачи от мрака към светлината. Въздъхна тежко.
	— Казвай ми Енис, за бога.
	— Добре, Енис — и Клей отклони поглед встрани. Стояха един срещу друг, напичани от жаркото слънце, като момче и възрастен мъж, хвърлени за подпалки. — Нали знаете, нали знаете, че Кери… — Сърцето му се сви само като изрече името й. — Нали знаете велосипеда й? — Енис кимна и пристъпи по-близо. — Знам комбинацията на катинарчето: трийсет и пет, двайсет и седем — и треньорът на мига разпозна числата.
	Онези числа, онзи кон.
	Той тръгна обратно към паркирания на сянка пикап.
	— Добре, ще кажа на Тед и Катрин. Но не мисля, че ще го искат. Когато решиш, ела и го вземи, твой е.


	След това Макандрю си тръгна.
	Качи се обратно в автомобила.
	Вдигна мимоходом ръката върлина.
	Помаха на момчето за сбогом през прозореца и то плавно тръгна назад.


>>	Преди първите лъчи да докоснат къщата

	И така, лекарите й дадоха шест месеца живот — и може би така щеше да е по-добре. Със сигурност тогава мъчението не би било толкова голямо или поне не толкова продължително колкото епичната й хартнъловска битка, смъртта без умиране.
	Разбира се, грозните подробности станаха наш неизменен спътник.
	Споменавам ги само накратко.
	Всички лекарства звучаха еднакво, беше като игра на „Открий разликите“. Струва ми се, че да ставаш свидетел как някой умира, е като да изучаваш нов език — съвсем нов вид познание. Строиш кули от шишенца с лекарства, броиш хапове, отмерваш отровни течности. Овладяваш науката на преливането на минутите в часове, докато чакаш из болничните отделения, и разбираш колко дълга може да бъде нощта.
	За Пенелъпи, мисля, най-озадачаващата част бе езикът.
	Смъртта имаше свой собствен жаргон.
	Бяхме кръстили лекарствата й „Аптеката“.
	Всяко от тях представляваше _оксиморон_.
	Първия път, когато ги нарече така, седяхме в кухнята и тя почти възторжено изучаваше налепените с етикети шишенца. Прочете имената им на глас — „Циклотасин“, „Екзентиум“, „Дистрепсия 409“.
	— Хей — рече Пени, докато ги редеше в сложна конфигурация, първите й стъпки в издигането на аптека небостъргач. Сякаш се бе усетила, че са я измамили (и ако трябва да сме честни — точно така си беше). — Ама те всички звучат еднакво.
	Може да се каже, че им бе измислила идеалното име, защото, действително, названията на всички лекарства звучаха като анаграми на възможните съчетания на „окси“ и „морон“. И понеже „морон“ идва от старогръцката дума за „глупав“, прозвището улавяше и елемента на нелепост, идиотщината на самата идея — да се бориш с болестта, като се самоубиваш, надявайки се да оцелееш. Трябваше да ги продават с предупредителни надписи, като онези върху кутиите с цигари. „Изпий това и умри бавно“.


	Въпреки цялата безполезност на начинанието последва още една операция и отново в устите ни заседна вкусът на претоплена болница. Не се оставяйте да ви заблудят, че болничната миризма изчезва. Съществува един момент на насищане, след който сякаш полепва по дрехите. И дори седмици по-късно, когато вече сте си у дома, тя изведнъж просто ще ви напомни за себе си.
	Една сутрин край масата в болницата Рори го побиха тръпки и получи обрив. Докато той покриваше ръцете му, Пенелъпи го посочи с ръка.
	— Искате ли да знаете какво означава това? — попита тя. До този момент бе стояла с поглед, забит в купичката с корнфлейкс — нерешимата задача на опитите й да го изяде. — Значи, че един лекар току-що се е обърнал в съня си.
	— Или по-лошо — каза татко — не какъв да е лекар, а анестезиолог.
	— Да — заяви Рори най-охотно, чопвайки си от закуската й. — Тия мръсни копелета ги мразя най-много от всички!
	— Ей, хлапе, изяде ми проклетия корнфлейкс.
	Тя побутна купичката към него и му намигна.


	И разбира се, терапията, която връхлиташе на вълни — първите курсове бяха брутални, като бичуване, като тяло, покосено в битка. После нещата бавно преминаха на по-професионално ниво — тук-там някой инцидентен срив.
	С времето лечението доби характер на терористични атаки.
	Добре пресметната касапница.
	И майка ни — рухваща в пламъци.
	Човешки единайсети септември.
	Или жена, която се превръща в държава, и ти я виждаш как напуска собствената си територия. И както през онези отдавнашни зими в Източния блок заплахите започваха да настъпват все по-бързо.
	Циреите избиваха по тялото й като бойни полета.
	Провеждаха светкавична война върху гърба й.
	Лекарствата побъркваха вътрешния й термостат — изпепеляваха я, вкочаняваха я, парализираха я, и когато станеше от леглото — се свличаше в безсъзнание. Косата й върху възглавницата приличаше на гнездо или на купчина перушина в тревата след успешен лов на котката.
	За Пени, личеше си, това бе измяна. Виждаше се в изтляло зелените й очи, а най-лошото бе неподправеното й разочарование. Как бе възможно да бъде предадена така от света и от собственото си тяло?
	И също като в „Илиадата“ и „Одисеята“, където щом боговете се намесеха, конфликтите прерастваха в катастрофи — така бе и тук. Тя се мъчеше да сглоби собствените си парчета, мъчеше се да се уподоби на себе си и понякога дори вярваше, че успява. А ние много скоро стигнахме до изтощение.
	Глупавата светлина на болничните отделения.
	Душите на прекрасните медицински сестри.
	Как само мразех начина, по който се движеха.
	Обутите им в дълги чорапи нозе!
	Но някои от тях бяха достойни за възхищение — и как само се ненавиждахме, че обичаме тези призвани жени. Дори сега, докато блъскам по клавиатурата, изпитвам благодарност към тях — и си спомням как я повдигаха върху възглавниците, сякаш бе чуплив предмет. Как държаха ръката й и й говореха, дори лице в лице с откритата ни неприязън. Затопляха я, гасяха пожарите в тялото й и също като нас живееха и чакаха.


	Една сутрин, когато тя се намираше почти на ръба, Рори открадна един стетоскоп — предполагам, искаше да си вземе нещо в замяна, след като майка ни бе подменена с някаква самозванка. По това време кожата й бе добила жълтеничен оттенък и повече не възвърна естествения си цвят. А ние отдавна си бяхме дали сметка за разликата между бяло и жълто.
	Тя се улавяше за нас — за лактите, за плътта на дланите и китките ни. И отново — време за обучение — беше толкова лесно да преброиш ставите и костиците на нейните собствени ръце. Отправяше поглед през прозореца към света отвъд, донемайкъде лъчезарен и безгрижен.


	Още една покъртителна гледка — да виждаш как баща ти се променя.
	Откриваш как различни части от тялото му се превиват.
	Забелязваш, че е започнал да спи в различна поза: облегнат напред върху болничното легло.
	Поема въздух, но не го вдишва.
	Такава тежест, цялата стаена дълбоко вътре.
	Започва да ти изглежда някак изнурен и смачкан, а дрехите му въздишат по шевовете. Както Пени се бе простила с цвета на кожата си, така татко губеше някогашната си физика. Двамата гаснеха чрез цветове и форми. Смъртта не настъпва само у онзи, който умира.


	Ала после тя отново надвиваше болестта.
	Някак издрапваше от лапите й и оставяше болничните врати зад гърба си. Веднага се връщаше на работа, естествено, макар смъртта да надничаше иззад рамото й.
	Мина времето на люлеенето й по жиците.
	Или увесването на хладилника.
	Но тя неотлъчно бе някъде там и дебнеше.
	Във влака, в автобуса, на алеята.
	По пътя към вкъщи.


	През ноември я обявиха за чудо.
	Осем месеца и продължаваше да е жива.
	Последва поредният двуседмичен престой в болницата и лекарите отказваха да се ангажират с прогнози, но понякога спираха и ни казваха:
	— Нямам представа как го прави. Не съм виждал нищо толкова…
	— Ако кажете „агресивно“ — отговори веднъж татко и най-спокойно посочи към Рори — ще… Виждате ли това хлапе?
	— Да.
	— Е, ще му кажа да ви хвърли един бой.
	— Моля?
	Лекарят доста се стъписа, а дремещият Рори ококори очи — последното изречение му подейства по-добре от шишенце с амонячни соли.
	— Наистина ли? — Само дето не започна да потрива ръце той. — Може ли?
	— Разбира се, че не. Шегувам се.
	Рори все пак се опита да лансира идеята.
	— Хайде, докторе, след няколко удара дори няма да усещате болката.
	— Вие, хора — рече въпросният специалист — до един сте луди за връзване.
	Вляво от него се разнесе смехът на Пени.
	Засмя се, а после й се наложи да усмири болката.
	— Може би — отговори му тя — точно за това успявам.
	Беше тъжно — щастливо създание сред купчина одеяла.


	По повод излизането й от болницата бяхме украсили цялата къща.
	Знаменца, балони, Томи беше направил плакат.
	— Написал си „дошла“ грешно — каза му Хенри.
	— Какво?
	— Пише се с „о“, а не с „у“.
	Пенелъпи не направи забележка за правописа.
	Татко я пренесе на ръце от колата и това бе първият път, когато му позволи да го стори, а на следващата сутрин всички я чухме — още преди първите лъчи да докоснат къщата.
	Свиреше на пианото.
	Свири, докато слънцето изгряваше, и в разгара на обичайните ни свади. Свири, докато закусвахме и дълго време след това, и никой от нас не познаваше тази музика. Може би го правеше, водена от някаква сбъркана логика, че докато свири, не умира — защото знаехме, че скоро смъртта ще се завърне, ще се прокрадне, полюлявайки се от жица на жица.
	Нямаше смисъл да спускаме завесите или да заключваме вратите.
	Тя бе вътре, вън, навсякъде, в очакване.
	Беше се нанесла отпред, на верандата.


>>	Сделка с дявола

	След сбогуването си с Макандрю Клей дотича обратно до реката. Баща ни беше застанал край Ахил.
	Попита го дали е добре.
	Каза му, че много му е липсвал.
	— Не си ли работил по моста, докато ме нямаше?
	— Не. — Майкъл потупа мулето, макар и предпазливо. — И хиляди души да го строяха, и целият свят да се извърви да го види… всички те трябва да знаят кой е създателят му. — Той подаде поводите на Клей. — Единствено ти можеш да го завършиш.


	Дълго време Клей стоя навън.
	Наблюдаваше как Ахил пасе.
	Вечерта бързо се спускаше.
	Една мисъл не му даваше мира, макар отначало да не разбираше защо.
	Струва ми се, че просто му се е искало да си поговори с баща ни.
	Ставаше дума за легендата за Пон-дю-Гар.


	_Някога във Франция, която по онова време дори още не се казвала Франция, понеже историята се развива в древния свят, имало една река, която се славела като неукротима. Днес я наричат Гардон._
	_Векове наред хората, живеещи по бреговете й, не успявали да построят мост над нея, а дори и да го направели, реката унищожавала творението им._
	_Не щеш ли, един ден в града пристигнал дяволът и отправил към жителите следното предложение._
	— _Лесна работа — казал им той. — Ще ви построя мост! Мога да го издигна за една-единствена нощ!_
	_И те почти се разплакали от радост._
	— _Но! — Дяволът направо не бил на себе си от възторг. — Душата на първия, който премине по моста, ще стане моя и ще разполагам с нея както ми е угодно._
	_Жителите на градчето се събрали._
	_Обсъдили вариантите и взели решение._
	_Съгласили се с предложението. Цяла нощ те наблюдавали в захлас как дяволът ломял камъни от планинските върхове и всичко друго що му попаднело под ръка. С лекота подхвърлял огромните канари, зидал сводовете по два и по три. За една нощ съградил моста и акведукта, а на сутринта зачакал отплатата за труда си._
	_Сделката била сключена и той бил изпълнил своята част._
	_Ала този път хората успели да го надхитрят — пуснали по моста един заек и той станал първият, който преминал над реката. Дяволът изпаднал в дива ярост._
	_Сграбчил животното и го размазал._
	_Запокитил го по една арка с такава огромна сила, че и до ден-днешен очертанията му могат да се видят в камъка._


	Докато стоеше заедно с Майкъл Дънбар в полето, недалеч от Ахил и реката, Клей погледна към него и проговори:
	— Татко?
	Насекомите бяха почти притихнали.
	Залезите тук винаги бяха кървави, а днешният бе първият за мулето. Ахил, естествено, не му обърна никакво внимание и продължи да върши онова, за което бе роден — това поле бе създадено да бъде изпасено.
	Майкъл пристъпи по-близо и зачака.
	Още не беше сигурен как точно да подходи към Клей, защото момчето бе преживяло толкова много — и тогава се случи нещо странно:
	— Помниш ли, че ме попита дали я знам? Легендата за Пон-дю-Гар?
	Майкъл тръгна да отговаря, но думите му бяха прекъснати по средата.
	— Разбира се, но…
	— Аз не бих.
	— Не би — какво?
	Сега и Ахил наостри уши и дори откъсна очи от тревата.
	— Не бих сключил такава сделка с дявола — да построи моста за една нощ.
	Мракът се бе спуснал, гъст и дълбок, и Клей продължи:
	— Но бих се съгласил на размяна срещу тях. — Той стисна устни и пак ги отвори. — Бих отишъл и в ада, ако можех да ги върна — бихме могли да го сторим двамата, би могъл да дойдеш с мен — един от нас срещу една от тях. Зная, че не са в ада, зная, зная, но… — Клей млъкна и се преви, а после пак поде: — Татко, помогни ми. — Мракът го бе разполовил. Би умрял да ги върне на този свят. Пенелъпи, помисли си той, и Кери. Ако не друго, дължеше им поне това.
	— Трябва да го направим съвършен — каза той. — Трябва да го направим великолепен.
	Обърнал се беше с лице към руслото.
	Трябваше да сътворят чудо.


>>	Седем бири за Пени Дърбар

	Някак си тя успяваше да скърпва дните един за друг.
	После ги снаждаше в седмици.
	Имаше моменти, когато просто недоумявахме:
	Да не би да бе успяла да сключи сделка със смъртта?
	Това щеше да е измамата на столетието — смъртта да се откаже от душата й.
	Най-хубаво беше, когато закръгли първата си година.
	Започна късметлийският тринайсети месец.


	В този ден, след връщането от болницата Пени Дънбар заяви, че е жадна. Пиеше й се бира. Бяхме й помогнали да стигне от колата до верандата, когато ни каза, че не иска да я водим вътре. По принцип никога не пиеше.
	Майкъл я хвана за раменете.
	Погледна я и попита:
	— Какво ти е? Искаш да си починеш ли?
	Жената срещу него бе директна, категорична:
	— Да отидем в „Голите ръце“.
	Нощта бе потопила улицата в мрак и Майкъл я привлече към себе си.
	— Моля? — попита той. — Това пък какво беше?
	— Казах — да отидем на кръчма.
	Беше облечена в рокля, която бяхме купили за дванайсетгодишно момиче, момиче, което не съществуваше.
	И тя се усмихна в мрака на „Арчър стрийт“.

	* * *

	В продължение на един много дълъг момент светлината й бе озарила улицата и знам, че това звучи доста шантаво, но така ми го описа Клей. Според него по онова време вече беше станала призрачно бледа, а кожата й — тънка като хартия. Очите й продължаваха да жълтеят.
	Зъбите й се бяха превърнали в прогнило скеле.
	Ръцете й бяха забодени в лактите, за да не се разпаднат.
	Единственото изключение бе устата й — или поне рисунъкът на устните й.
	Особено в моменти като сегашния.
	— Хайде деее! — каза тя и го задърпа. Напукана и пресъхнала, ала жива. — Да пийнем по едно, хайде, в крайна сметка не си кой да е, а Майки Дънбар!
	Ние, момчетата, нямаше как да не го ударим на майтап.
	— Да, хайде, Майки, хей, Майки!
	— Ей! — рече той. — Майки все още е в състояние да ви накара да почистите къщата и да окосите моравата. — Беше се спрял по-назад, почти до верандата, но като видя, че е тръгнала обратно по пътеката, разбра, че е безсмислено да я вразумява. И все пак бе длъжен да опита. — Пени, Пени!
	И ми се струва, че тогава станахме свидетели на един от онези моменти, нали се сещате?
	Просто изведнъж си пролича колко силно я обича.
	Сърцето му беше разпарчетосано, но със силата на волята си някак го караше да тупти.
	В светлината на верандата изглеждаше уморен, толкова уморен.
	Жалки отломки от някогашния мъж.
	А ние, ние бяхме просто момчета; родени за герои в комедиен сериал.
	Млади, глуповати и неспокойни.
	Дори аз, бъдещият господин Благонадеждност, дори аз се обърнах, когато той тръгна към нас.
	— Не знам, татко. Може би просто се нуждае от това.
	— Дрън-дрън, „може би“…
	Но Пени го прекъсна.
	Изкорубена, септична ръка.
	Дланта й беше протегната и свита като крак на птица.
	— Майкъл — рече тя. — Моля те. Едно питие няма да ни убие.
	И Майки Дънбар омекна.
	Прокара ръка през вълнистите си коси.
	Целуна я по бузата, като момче.
	— Добре — каза той.
	— Чудесно — отвърна тя.
	— Добре — повтори пак той.
	— Това вече го чухме. — И Пени го прегърна и прошепна: — Обичам те, казвала ли съм ти го някога?
	Той се гмурна в дълбините й.
	Малкото черно море на устните й.


	Когато я поведе към колата, дрехите му изглеждаха овлажнели и тъмни, а тя отново започна да се опъва.
	— Не, ще повървим пеш. — И изведнъж съвсем ясно го осени една мисъл: тази жена не просто умира, ами и смята да ме завлече със себе си. — Тази вечер ще повървим всички заедно.


	Прекосихме ширналото се пространство на пътя — тайфа от пет момчета и една майка. Помня шортите и фланелките ни. Момичешките й крака. Мракът, а после светлината на уличните лампи и все още топлия есенен въздух. Картината бавно се сглобява в ума ми, но скоро се разпада.
	Баща ни не бе помръднал от моравата.
	В онзи момент нещо в него се сгромолясваше и ние останалите го погледнахме. Беше дяволски самотен.
	— Татко?
	— Хайде, татко!
	Но татко беше седнал на земята, покрил глава с ръцете си, и разбира се, единствено Клей би могъл да оправи нещата.
	Той се върна назад и се приближи до сянката на някогашния ни баща. Застана до него, после бавно приклекна — и тъкмо когато си мислех, че двамата просто ще продължат да си седят там, Клей се изправи и сега се намираше откъм гърба му. Подхвана го с ръце в онази област, която тялото на всеки мъж на света притежава: екосистемата на подмишниците.
	Издърпа го нагоре и го вдигна на крака.
	Застанаха прави и отначало залитнаха, но успяха да запазят равновесие.

	* * *

	Вървяхме с темпото, наложено от Пени, която изглеждаше призрачно бледа при всяко свое движение. Минахме няколкото завоя и излязохме на „Глоуминг Роуд“, до кръчмата — невъзмутима и грейнала в тъмното. Плочките на фасадата й бяха в кремаво и кестеняво.
	Докато ние се оглеждахме за свободен стол, баща ни се отправи към бара.
	— Две нормални и пет джинджифилови бири, моля — каза той, но Пени изникна иззад гърба му, цялата в пот и щръкнали кокали.
	Отпусна длани върху подложката за бира пред себе си. Задълба през изсъхнали дробове.
	Като че се пресягаше дълбоко навътре за нещо, което й бе близко и скъпо.
	— А какво ще кажете — сглоби парче по парче въпроса си тя — да ги направим седем бири?
	Младият барман вече се обръщаше да вземе безалкохолните. На табелката му пишеше „Скот“. Викаха му Скоти Биле.
	— Моля?
	— Казах — каза тя и го погледна право в лицето. Косата му бе започнала да редее, но пък компенсираше откъм нос. — Да ги направим седем бири.
	В този момент се приближи Иън Биле, туптящото сърце на заведението.
	— Всичко наред ли е, Скоти?
	— Тази жена — каза Скоти Биле. — Поръча седем бири. — Ръката, прокарана през перчема му, бе като издирвателна експедиция. — Онези момчета ей там…
	Иън Биле даже не отмести поглед.
	Бе вторачен в напрегнатата до крайност жена, която се подпираше на бара пред него.
	— „Туийс Лайт“ как ви звучи?
	Пени Дънбар с радост прие компромиса.
	— Звучи чудесно.
	Старият кръчмар кимна тържествено.
	Носеше шапка с галопиращ мустанг.
	— За сметка на заведението.


	Има победи и победи, предполагам, а тази беше от скъпоструващите. Когато най-сетне я прибрахме, си мислехме, че може да не доживее до утрото.
	На другия ден всички си останахме у дома при нея.
	Наглеждахме я и проверявахме дали диша.
	Голите й ръце и „Голите ръце“.
	Вонеше на болест и бира.


	Вечерта написах извинителните бележки.
	Най-добрата имитация на драскулиците на татко, която успях да докарам:
C>
	Както знаете, съпругата ми е много болна…
C$
	Но всъщност трябваше да напиша нещо такова:
C>
	Уважаема госпожице Купър,
	Моля да извините Томи за вчерашното му отсъствие от училище. Мислеше си, че майка му може да умре, което не се случи, а и да ви призная, беше леко махмурлия…
C$
	Което не отговаряше напълно на истината.
	Като най-голям единствено аз успях да изпия цяла бира и да ви кажа — едва се насилих. Рори и Хенри се справиха с по половинка. Клей и Томи изсърбаха пяната. И все пак, всичко това нямаше абсолютно никакво значение, защото имахме възможност да погледаме как Пени Дънбар се усмихва на себе си — бяла рокля и кости на момиченце. Беше решила да ни направи мъже, но се наложи сама да спаси положението.
	Този път Грешкоправката нямаше грешка.
	Остана в кръчмата, докато довърши бирата.


>>	Обиколка из Федъртън

	Следващото споменаване на Пон-дю-Гар ознаменува началото на края.
	Отправиха се към моста и запретнаха ръкави.
	Работеха упорито, а Клей не знаеше умора.


	Майкъл Дънбар преброи сто и двайсет последователни дни, през които синът му се труди на строежа кажи-речи, без да мигне, без да сложи залък в устата си — просто едно момче, което боравеше умело със скрипците и с помощта им вдигаше тежки камъни, каквито нямаше право да носи само. „Ето там“ — казваше той на баща си. „Не, не там, там горе.“ Спираше само за да постои при мулето — Клей и предания му Ахил.
	Често спеше на самия строеж сред пръстта и прахоляка.
	Покрит с одеяла и строителни материали.
	Косата се бе спекла по главата му.
	Накрая помоли Майкъл да я подстриже.
	Падаше на буци по земята.
	Направиха го навън, до моста, в надвисналите сенки на арките.
	Клей каза „благодаря“ и се върна на работа.


	Когато Майкъл отиваше на работа в мините, го караше да му обещае, че ще се храни.
	Дори ни се обаждаше тук, у дома, за да е сигурен, че ще го проверяваме — задължение, което ревностно спазвах. Три пъти седмично набирах номера им и отброявах двайсет и четирите позвънявания, докато вдигне — дължината на спринта до къщата.
	Клей говореше единствено за моста и работата по него.
	Каза, че не иска да ходим там, преди да е довършил творението си и довеждането му до съвършенство.
	Вероятно едно от най-хубавите неща, правени от Майкъл през целия му живот, бе да го застави да си даде почивка.
	Един уикенд.
	Цял един уикенд.
	Клей, естествено, се бе възпротивил. Бе казал, че отива в бараката за онази адски неудобна лопата, която пак му трябваше.
	— Не.
	Убиеца, татко, този път бе непреклонен.
	— Защо?
	— Идваш с мен.
	Нищо чудно, че бе спал непробудно през цялото време, докато Майкъл шофираше към Федъртън. Събуди го едва когато спряха на „Милър стрийт“.
	Клей потърка очите си и се оживи.
	— Това ли е мястото — попита той — където си ги погребал?
	Баща ни кимна и му подаде чаша кафе.
	Околността закръжи край тях.


	Докато седяха в колата и Клей отпиваше от кафето си, Майкъл внимателно му обясни положението. Не знаеше дали хората все още живеят там, но едно време мястото било купено от семейна двойка, господин и госпожа Мърчисън. В момента обаче изглеждаше, че къщата беше празна — ако не се брояха трите неща в задния двор.
	Дълго време седяха така, изкушавайки се да прекосят напечената от слънце морава, но в крайна сметка се отказаха и потеглиха. Паркираха близо до банката и закръстосваха из стария град и улиците.
	Майкъл каза:
	— Ето на строежа на тази кръчма мятах тухли… мятах тухли на един друг работник, който пък ги хвърляше на следващия…
	А Клей добави:
	— И Аби е дошла.
	_Ей, Дънбар, скапан мухльо, къде са ми проклетите тухли?!_
	Майкъл Дънбар каза простичко:
	— Чиста поезия.

	* * *

	Продължиха да се разхождат до вечерта. Излязоха на шосето и тук Клей откри началото на много неща — ядящата сладолед Аби, баща ни и кучето, наречено на луната.
	Обратно в града той видя лекарския кабинет.
	Небезизвестният дръвник на доктор Уайнраух.
	А после и жената, боксьорката, която някога бе млатила клавиатурата в приемната.
	— Не е точно както го виждах във въображението си — каза Клей — но предполагам, че това е нормално.
	— Никога не си представяме нещата такива, каквито са били в действителност — отговори Майкъл — а винаги малко встрани — по-вляво или по-вдясно… Дори и аз не си го спомням по този начин, а съм живял тук.


	С падането на вечерта, когато наближи време да си вървят, те изведнъж започнаха да намират поводи да отлагат. Трябваше да вземат решение.
	— Иска ли ти се да отидеш там и да я вземеш? — попита Майкъл. — Да изровиш пишещата машина? Сигурен съм, че собствениците няма да възразят.
	Но Клей вече бе решил. Сега той бе непреклонният и категоричният. Мисля, че тъкмо тогава бе осъзнал нещо.
	Първо, тази история още не беше приключила.
	А дори и тогава, нямаше да го направи той.
	Историята беше негова, но друг трябваше да я разкаже.
	Достатъчно изпитание беше да я преживее и изстрада.


>>	Търговци и мошеници

	Седемте бири положиха още едно начало.
	Хронологията на смъртта и низ от промеждутъчни събития.
	Връщайки лентата назад, виждам какви грубияни сме били всички през онзи период, а самата Пени бе въплъщение на безочието.
	Ние, момчетата, вечно спорехме или се биехме.
	Гледката как майка ни умира късаше сърцата ни.
	Понякога обаче се опитвахме да надбягаме смъртта, да й се надсмеем или да плюем в лицето й — като не забравяхме да се държим на подобаващо разстояние.
	В най-добрия случай — успявахме да я възпрепятстваме за кратко.
	След като бе дошла да ни я отнеме, можехме поне да усложним задачата й.


	През зимната ваканция на същата година се хванах на работа във фирма за подови настилки и килими. Предложиха ми да продължа на пълен работен ден.
	На шестнайсет в училище вече се бях показал едновременно и като добър, и като не чак толкова добър по доста предмети. Най-много обичах часовете по английски — харесваше ми писането и обожавах книгите. Веднъж преподавателката спомена Омир и съучениците ми започнаха да се майтапят и да се хилят, като си подвикваха реплики на любим герой от популярен анимационен сериал*. Тогава си замълчах. Учителката отнесе много шеги заради фамилията си. В края на часа отидох при нея и й казах:
	[* Става дума за главния персонаж в американския анимационен сериал „Семейство Симпсън“ Хоумър (Омир) Симпсън; отпратката по отношение на фамилията на преподавателката е също към този сериал. — Б.пр.]
	— Любимият ми негов герой винаги е бил Одисей.
	Госпожа Симпсън се поозадачи.
	Харесвах шантавите й дребни къдрици и източените й като вретена, изцапани с мастило ръце.
	— Знаеш кой е Одисей и не каза нищо?
	Срамувах се, но вече не можех да се спра.
	— Одисей находчивият, мощният цар Агам и — бързо изстрелях, поемайки си въздух през зъби — Ахил бързоногият…
	На лицето й се изписа как си мисли: „По дяволите!“.


	Когато напуснах училище, дори не им поисках разрешение.
	Майка ми лежеше в леглото, когато й казах, а на Майкъл Дънбар съобщих в кухнята. И двамата заявиха, че е по-добре да завърша, но решението ми беше категорично. Като стана дума за находчивост — сметките бяха започнали да ни заливат като потоп — да тръгнеш на бой със смъртта никога не е било евтино начинание, но не това бе причината да напусна училище. Не, просто така ми се струваше редно, нямам какво друго да кажа, и дори когато Пени ме погледна и ме помоли да седна до нея, бях напълно убеден в правотата си.
	С огромно усилие тя протегна ръка към мен.
	Допря я до лицето ми.
	Усетих горещия ламаринен покрив на плътта й: тялото й пламтеше върху чаршафите. Така й действаше един от онези нейни оксиморони — изпичаше я отвътре.
	— Обещай ми, че ще продължиш да четеш — каза ми тя. Преглътна сковано като тежкотоварна машина. — Обещай ми, обещай ми, нали ще го направиш, хлапе?
	— Разбира се — отговорих и само да я бяхте видели…
	Лумна в пламъци на леглото до мен.
	Хартиеното й лице грейна.


	Що се отнася до Майкъл Дънбар… тогава, в кухнята, татко стори нещо странно.
	Погледна първо към сметките, после към мен.
	След това закрачи навън, както държеше чашата си с кафе и я запокити по оградата, само че някак не бе преценил ъгъла и тя се приземи в тревата.
	След около минута отиде да я вдигне. Беше останала невредима.
	А след това, вратата се разтвори с трясък и смъртта започна да щурмува по всички фронтове. Най-безогледно плячкосваше малкото, което й бе останало.
	И въпреки всичко Пени не й се даваше.
	Един от най-страхотните епизоди през онзи период бе в края на февруари (почти двайсет и четири месеца след началото на обратното броене) — една вечер, когато в кухнята долетя гласът й. Беше горещо и много влажно. Дори чиниите върху сушилника се потяха, което означаваше идеално време за игра на „Монополи“. Родителите ни бяха в дневната и гледаха телевизия.
	Аз играех с цилиндъра, Хенри — със спортната кола, Томи — с кучето, Клей — с напръстника. Рори както винаги беше ютията (което щеше да си остане най-близкият му досег с въпросния уред), печелеше наред, натякваше и ни дразнеше.
	Знаеше колко мразя маменето и злорадстването — и в момента правеше точно тези две неща — при това, не само че преднината му беше огромна, ами и всеки път, когато някой от нас трябваше да му плати, се пресягаше и разрошваше косата му… В този дух играхме няколко часа, когато се започна.
	— Ей!
	Това бях аз.
	— Какво?
	Това пък беше Рори.
	— Хвърли девет, а се придвижи напред с десет квадратчета.
	Хенри потри доволно ръце — очертаваше се епична разправия.
	— Десет ли? Какви ги дрънкаш, по дяволите?
	— Гледай. Беше тук, нали? „Лестър Скуеър“. Премествай си сега ютиения задник едно квадратче назад, където е моята железопътна линия и кихай двайсет и пет долара.
	Рори не можеше да повярва.
	— Десет беше, хвърлих десет!
	— Ако не се върнеш едно квадратче назад, ще ти взема ютията и ще те изхвърля от играта.
	— Ще ме изхвърлиш ли каза?
	Потяхме се като търговци и мошеници, а Рори, за разнообразие, удари не друг, а себе си — заби длан право в острата тел на косата си. Още тогава юмруците му бяха много корави. А погледът на онези негови очи беше по-твърд и от тях.
	Усмивката, отправена към мен, беше като заплаха.
	— Ти май се шегуваш — рече той. — Бъзикаш се, нали?
	Но нямаше връщане назад.
	— Така като ме гледаш, дали се шегувам, Рори?
	— Пълни глупости.
	— Добре, това беше.
	Пресегнах се да взема ютията, но Рори ме изпревари, впи в нея мазните си, потни пръсти и започнахме да се боричкаме — не, по-точно всеки се опитваше да я откопчи от ръката на другия — докато откъм дневната не се разнесе кашляне.
	Сепнахме се.
	Рори пусна фигурката.
	Хенри отиде да провери какво става. След малко се върна, кимна, че всичко е наред, и каза:
	— Та докъде бяхме стигнали?
	Томи:
	— Ютията.
	Хенри:
	— А, да, супер — а къде е тя?
	Лицето ми беше станало каменно.
	— Няма я.
	Рори я затърси трескаво по дъската.
	— Къде е?
	И пак аз, още по-безизразно.
	— Глътнах я.
	— Няма начин. — Невярване. После кресна: — Шегуваш се, признай си!
	Започна да се изправя от мястото си, но Клей се обади от ъгъла и му затвори устата.
	— Глътна я — каза той. — Видях го.
	Хенри изпадна във възторг.
	— Какво? Наистина ли?
	Клей кимна.
	— Като обезболяващо.
	— Какво? Метна я в гърлото, а? — Хенри избухна в гръмогласен смях — руса глава сред бледобялата кухня — и Рори светкавично се извърна към него.
	— На твое място бих си затварял устата, Хенри! — Той се замисли за момент, после излезе в задния двор и след малко се върна с един ръждив гвоздей. Тресна го на правилното квадратче, плати ми двайсет и петте долара наем и ме изгледа кръвнишки.
	— Хайде, копеле мръсно. Да те видя как ще глътнеш това.
	Но, разбира се, нямаше да ми се наложи, защото малко след като отново продължихме играта и Томи хвърли заровете, от съседната стая се дочу глас. Беше Пени — ни мъртва, ни жива.
	— Ей, Рори?
	Мълчание.
	Замръзнахме на местата си.
	— Да?
	И сега, когато поглеждам назад, ми става толкова мило как Рори извика това „да“, как се изправи и бе готов да се втурне оттатък, да я грабне на ръце и ако трябва, да загине за нея, както древните гърци, щом бъдеха призовани в битка.
	Ние останалите продължавахме да седим неподвижно. Наподобявахме статуи.
	Застинали, но нащрек.
	Господи, тази кухня, ужасната жега и чиниите, които до една изглеждаха изнервени. Гласът се запрепъва насам и легна на дъската помежду ни:
	— Виж в ризата му… — Усетихме как се усмихва. — Левия джоб.
	И, естествено, нямаше как да не му позволя. Оставих го да ме пребърка.
	— Заслужаваш хубавичко да ти настискам зърната, както си ми паднал, копеле такова.
	Скоро успя да я напипа.
	Ръката му бръкна в джоба ми и я извади. Той поклати глава и я целуна — твърди устни върху сребристата фигурка.
	Взе я в дланта си, приближи се до вратата и за момент си беше просто Рори, млад и незакоравял, металът бе омекнал. Усмихна се и най-невинно, с глас, който се извиси до тавана, извика:
	— Пени, проклетият Матю пак мами!
	И тогава цялата къща се разтресе, а Рори се тресеше заедно с нея — след малко обаче се върна на масата, постави ютията върху железопътната линия и в очите му се появи поглед, който се стовари тежко върху ми, а после върху Томи, Хенри и Клей.
	Момчето с очи старо желязо.
	Не даваше пет пари за нищо и никого.
	И изведнъж — този поглед, тъй изплашен, тъй безнадежден, и думите му, сякаш бе разбит на парчета:
	— Какво ще правим без нея, Матю? Какво, по дяволите, ще правим?


>>	Футбол в реката

	В началото на декември го направихме.
	Просто се качихме в комбито и потеглихме.
	Клей можеше да си говори колкото иска, че трябва да изчакаме да довърши моста. На нас обаче ни бе дошло до гуша, така че един ден разтоварих инструментите и работните си принадлежности от колата и изправихме седалките. Роузи идваше с нас. Томи се пробва да издейства разрешение и за Хектор, но му казахме да не прекалява — и, Господи, не спряхме да мислим за Клей през целия път.
	Онези талази пусто пространство.
	Пътувахме в почти пълно мълчание.


	Междувременно в небето започваха да се струпват облаци, което ни изправяше пред два възможни сценария.
	Не беше изключено бурите да отминат без валежи и тогава Клей и Майкъл щяха да чакат години, преди здравината на моста да бъде подложена на проверка. Другият вариант беше водите да придойдат, докато отчаяно се мъчеха да завършат делото си.
	Настъпил бе може би най-великият миг, когато трябваше да свалят кофражните форми — кръжилата — и да изпитат устойчивостта на сводовете. Сега те бяха мъже, говорещи на различен език — мъже, отдадени не на смъртта, а на съграждането: обсъждаха якостта на пазвите и споделяха надеждите си, вложени във всеки ключов камък.
	Ала накрая простотата бе надделяла над всичко или поне бе така за Майкъл, който застанал сред руслото, бе рекъл само:
	— Стискай палци копелето да удържи.
	Беше същото, както когато видиш перки в океана — убеден си, че са стадо делфини, но всъщност как би могъл да го знаеш? Няма как да си сигурен, не и преди да се доближат.
	Дълбоко в сърцата си двамата бяха уверени, че са направили всичко по силите си.
	Бяха сторили мислимото, за да го създадат съвършен. Пясъчникът сияеше в светлината на утрините.
	— Готов ли си? — бе попитал Майкъл. Клей бе кимнал.
	И като най-висша форма на проверка, баща ни бе застанал отдолу.
	— Клей, ти остани там — бе казал той — стой настрани, на светлото. — И се бе заел с окончателното отстраняване на кръжилата, а сводовете не им измениха и удържаха. На устните му се бе появила усмивка и смехът я бе последвал.
	— Идвай — бе казал Майкъл — ела тук, Клей, ела тук отдолу!
	Застанали в прохода под свода, те се бяха прегърнали като две хлапета.


	Помня момента, в който го съзряхме.
	Мостът изглеждаше напълно завършен, а пясъчникът бе съвсем гладък.
	— Господи — рече Рори — вижте го само.
	— Хей — извика Хенри — ето го и него!
	И той изскочи от колата в движение.
	Препъна се и се разсмя, после се затича към Клей, вдигна го на ръце и го повали на земята.
	И пак поредната история.
	За това как обичат момчетата и братята.


	Вечерта играхме футбол в речното русло.
	Беше нещо, което просто нямаше как да пропуснем.
	Комарите едва смогваха да ни настигнат.
	Земята беше адски твърда, така че внимавахме да не се блъскаме силно при борбата за топката. Имаше и моменти, когато се спирахме и просто съзерцавахме с изумление моста — монументалното платно и сводовете близнаци. Той се възправяше пред нас като религиозен символ, като катедрала, издигната от баща и син. Бях застанал до лявата арка.
	И осъзнах, че той наистина е направен от него.
	Не само от камък, а и от самия Клей.
	Какво друго можех да сторя?
	Толкова много неща не знаех все още, но си мисля, че ако имах представа, нямаше да чакам толкова дълго, преди да се обърна към баща ни, застанал между Ахил и Роузи… и да го повикам.
	— Хей!
	И пак:
	— Хей! — извиках аз и този път за малко да се изпусна да го нарека „татко“, но вместо това казах „Майкъл“; и там сред речното русло, той също погледна към мен. — Трябваш ни в единия отбор, за да станем поравно.
	И странно, но той се обърна към Клей.
	Това бяха неговата река, неговият мост и съответно — неговото игрище. Клей му кимна и Майкъл дойде.
	Дали си побъбрихме задушевно как трябва да се държим един за друг, особено във времена като тези?
	Не, разбира се, все пак бяхме Дънбар.
	Хенри беше следващият, който го заговори.
	Даде му основни инструкции:
	— Позволено е да тичаш под сводовете. И да риташ топката отгоре. Схвана ли?
	— Схванах — и макар за частица от секундата, върху лицето на Убиеца се мерна усмивка отпреди много години.
	— И също така — добави Хенри, за да доведе нещата докрай — кажи на Рори да престане да мами…
	— Не съм мамил!
	Продължихме да играем сред кръвта на слънцето.


>>	Световната купа по умиране

	Часовникът милостиво отброи две години.
	После зловещо отмери две и половина.
	Тя се върна в училището по заместване.
	Веднъж заяви:
	— Тази тъпотия умирането е фасулска работа.
	(Точно след като бе повърнала в умивалника.)
	Когато успееше да отиде на работа, понякога не се прибираше и я откривахме някъде посред път, а при последния случай — в колата, на самия паркинг. Веднъж бе отбила до железопътната линия близо до гарата и бе заспала, облегната на седалката — от едната й страна трополяха влаковете, а от другата — фучеше автомобилният трафик. Трябваше да й почукаме на прозореца, за да се събуди.
	— О — каза тя — още мърдам, а?
	Понякога сутрин ни раздаваше наставления:
	— Ако някой от вас днес мерне смъртта, да ми я прати насам.
	Знаехме, че просто се перчи с куража си.
	В дните, когато се чувстваше прекалено зле, за да отиде на работа, ни повикваше до пианото.
	— Хайде, момчета, дайте ми по целувка.
	И ние се нареждахме да я целунем по бузата.
	Всеки път можеше да е за последно.
	При всеки неин прилив на безгрижие или бодрост знаехме, че следващото давене е съвсем наблизо.


	Както се оказа, третата Коледа й беше последната.
	Прекарахме я край масата в кухнята.
	Бяхме хвърлили адски много усилия — приготвихме й _пиероги_ и непроизносимия _баршч_.
	Най-после отново бе готова да запее „Сто години“ и всички ние пяхме в чест на самата нея, на Валдек, статуята и на живота без родина. Пяхме единствено и само за жената, която стоеше пред нас. За нея и всичките й истории.


	И скоро неизбежното се случи.
	Беше изправена пред един последен избор.
	Можеше да умре в болницата или вкъщи.
	Тя отправи поглед към Рори, после към мен и всички останали и се чудеше кого да помоли да говори от нейно име.
	Ако накараше Рори, щеше да последва нещо от сорта:
	— Ей ти, сестрата! Да, точно на теб говоря — разкачи я от тия кабеляци.
	Аз щях да съм не толкова груб, но също безцеремонен. Хенри щеше да е твърде уверен, а Томи щеше да си върже езика, бе прекалено малък.
	След кратък размисъл реши да се довери на Клей, повика го по-близо и му прошепна нещо, след което той се обърна към сестрата и лекарката, и двете — безкрайно мили.
	— Казва, че тук ще й липсва кухнята ни, а и й се ще да си е вкъщи при нас. — Тя му отправи жълтеничаво намигване. — Иска да продължи да свири… и да може да го държи под око.
	И Клей посочи, но не към Рори, а към мъжа, чиято ръка бе обгърнала Томи.
	Сега и нейният глас долетя откъм болничното легло:
	— Благодаря и на двете ви за всичко.


	По това време Клей беше навършил тринайсет, втората му година в гимназията.
	Един ден бе повикан при педагогическия съветник точно след като Хенри бе излязъл оттам. Попитаха го дали има нужда да поговори с някого. Мрачните дни преди Клодия Къркби.
	Името на съветника беше господин Фулър.
	Също като нея и той беше не психолог, а учител, когото бяха натоварили с това задължение. При това беше добър човек, но защо му бе на брат ми да си говори с него? Клей не виждаше какъв е смисълът.
	— Знаеш ли… — беше му казал господин Фулър. Беше доста млад и носеше светлосиня риза. Вратовръзката му бе щампована с фигурки на жаби и Клей не можеше да спре да си мисли: „Жаби?“. — Понякога е по-лесно да споделяш с човек, който не е от семейството.
	— Добре съм.
	— Добре тогава, но имай предвид какво ти казах. Насреща съм.
	— Благодаря. Сега мога ли да се върна в час по математика?


	Имаше тежки времена, разбира се, ужасни времена, като онзи ден, когато я намерихме просната в банята, като прелетна птица, която не бе издържала далечното пътуване с ятото.
	Пазя и спомен как татко я е подхванал и й помага да се придвижи по коридора. В такива случаи той се държеше като непоправим идиот — хвърляше ни поглед и изговаряше само с устни: „Погледнете това умопомрачително момиче!“ — но същевременно много внимаваше да не я нарани.
	Синини, ожулвания. Лезии.
	Нищо не си струваше риска.
	Ще ми се тогава да бяха седнали до пианото да си починат и да запалят цигара.
	Но предполагам, при умирането няма почивки — то е неотстъпно и неумолимо. Знам, глупаво е да го казвам така, но на този етап дори не те е грижа особено. Умирането тече с удвоена скорост.
	Понякога тя се заставяше да закусва, да седне на кухненската маса. Така и не се научи да се справя с корнфлейкса.
	Спомням си веднъж Хенри в гаража.
	Блъскаше неистово с юмруци по едно навито на руло килимче, а когато ме забеляза, се свлече на пода.
	Стоях безпомощен, без опорна точка.
	След известно време се приближих до него и му протегнах ръка.
	Измина минута, преди той да я поеме, след което излязохме от гаража и се върнахме на двора.


	Понякога всички се събирахме в спалнята им.
	Сгъчкани в леглото или проснати на килима.
	Купчина момчета и тела, положени пред нея.
	Лежахме като военнопленници.
	И естествено, не на друг, а на самите себе си подражавахме по-късно, в деня на първата годишнина от смъртта й, когато им четох от „Одисеята“.
	Само че сега Майкъл бе този, който ни четеше.
	Шумът на морето и глъчта на Итака.
	Винаги заставаше прав до прозореца на спалнята.

	* * *

	През определени интервали от време у дома идваше медицинска сестра, за да провери как е Пени. Предаваше я на унеса на морфина и мереше пулса й, колкото да се намира на работа.
	А дали не се съсредоточаваше толкова, за да забрави?
	Или за да отклони мислите си от въпроса защо бе тук, коя бе тя и каква бе ролята й: гласът на освобождението.


	На този етап, нямаше спор, майка ни бе медицински феномен, но що за чудо бе угнетителното й разложение?
	Тя бе пустош, облегната на възглавници.
	Устните й — болезнено спечени и пресъхнали.
	Тялото й — преобърнат плавателен съд, заседнал сред одеялата.
	Косата й обаче не се предаваше.
	Баща ни можеше да й чете колкото си иска за ахейците и техните кораби, готови да вдигнат платна.
	Само че водния безкрай вече го нямаше.
	Нямаше я виненочерната шир на морето.
	Само една прогнила лодка, неспособна да потъне напълно.


	Но, да.
	Да, по дяволите всичко!
	Имаше и хубави времена, чудесни времена.
	Понякога Рори и Хенри причакваха Клей пред кабинета по математика или природни науки, небрежно облегнати на стената.
	Тъмноръждивата коса.
	Кривналата усмивка.
	— Хайде, Клей, да се изпаряваме.
	Изтичваха до вкъщи и сядаха край нея, Клей четеше, а Рори все нещо се обаждаше.
	— Просто не разбирам защо Ахил е такъв лигльо — беше попитал той веднъж.
	Устните й бяха трепнали едва доловимо.
	Все още имаше нераздадени дарове.
	— Агамемнон отмъкнал момичето му.
	После татко ги откарваше обратно в училище и по пътя им дръпваше лекция, с поглед, забит в стъклото пред него, но им беше пределно ясно, че го правеше без желание.

	* * *

	И разбира се, вечерите, когато седяхме до среднощ на дивана и гледахме стари филми, като се започне от „Птиците“ и „На кея“ и се стигне до неща, каквито човек не би очаквал от Пени, например „Лудия Макс“ — първа и втора част. Киното от осемдесетте си оставаше любимото й. В интерес на истината, последните два филма, които споменах, бяха единствените, които Рори и Хенри изтърпяваха, останалите им идваха твърде мудни. Тя се усмихваше, когато започваха да стенат и да пъшкат отчаяно.
	— Това е адска скука! — злорадстваха онези двамата и това им даваше сигурност, бе част от установения ред.
	Метроном.


	И най-сетне онази сутрин, която се опитвам да изровя от паметта си. Сигурно усещаше, че времето й наближава, защото бе дошла да го повика, макар да беше три часът.
	Беше влязла в стаята, помъкнала системата със себе си, и най-напред бяха отишли да седнат на дивана в дневната.
	По онова време усмивката й беше като разпната.
	Лицето й се разпадаше.
	— Клей — беше му съобщила тя — време е.
	И бе започнала да му разказва редактираните части на всички истории. Клей беше едва на тринайсет, беше прекалено малък, но времето бе настъпило. Разкрила му епизоди от живота им на „Пепър стрийт“ и тайни за секс и картини.
	— Трябва да помолиш баща си да започне да рисува отново — беше рекла тя. После се повдигнала и пак се отпуснала. — Просто не обръщай внимание на израза на лицето му.


	След известно време обаче му бе казала, че й е горещо.
	— Може ли да излезем отвън на верандата?
	Валяло и дъждът сияел — тъй ситен, че през него прозирала светлината на уличните лампи — и те седнали с изпънати крака на верандата. Облегнали се на стената. Тя бавно го привлякла към себе си.
	И бе направила размяна — живота си срещу историите.
	От Европа до Федъртън.
	Момиче на име Аби Хенли.
	Книга със заглавие „Каменоделецът“.
	Когато го напуснала, я взела със себе си.
	— Някога баща ти погреба една пишеща машина, знаеше ли го? — беше го попитала тя.
	В съвършени предсмъртни подробности. Адел и колосаната й яка — наричала пишещата машина добрата стара П. М. — и някога двамата, Пени и Майкъл, бяха отпътували за там, за онзи град в задния двор на света, и бяха положили в земята прекрасния стар ремингтън — и това бе истинският живот, му бе казала Пени, това бе всичко.
	— Всъщност именно това сме ние.


	По времето, когато разказът й приключил, дъждът бил станал още по-ситен.
	Системата почти се била изтръгнала от ръката й.
	Четвъртият от братята Дънбар се чувствал зашеметен.
	Та как би могло едно тринайсетгодишно момче да побере в себе си всичко това? И то стоварено му накуп?
	Но, разбира се, той бе разбрал.
	Бил сънен, ала и напълно буден.
	Онази сутрин двамата с Пени бяха като купчинка кости в пижами. Клей бе единственият сред нас — единственият, който обичаше техните разкази, обичаше ги с цялото си сърце. Единствено на него тя имаше пълно доверие. Беше си представяла, че тъкмо той един ден ще изкопае старата П. М. Колко безпощадни могат да бъдат повратите на съдбата.
	Питам се кога ли Клей за пръв път бе осъзнал това.
	Че ще предаде тези указания на мен.


	До първите утринни лъчи оставал още половин час и понякога късметът не е измама — защото вятърът започнал да се обръща. Приближил се, хвърляйки сянка, подвял отстрани и ги поел в обятията си. Снишил се, увил се около тях и тогава…
	— Хей — казала Пени — хей, Клей! — И Клей се привел още по-близо към нея, към бледото й трошливо лице. Очите й били хлътнали и склопени. — Сега ти ми ги разкажи.
	А момчето, момчето било готово да рухне и да заридае неутешимо в скута й. Вместо това обаче само я бе попитало:
	— Откъде да започна?
	— Откъдето — преглътнала тя — ти искаш.
	Клей замълчал за момент, а после помогнал на думите си да намерят пътя навън.
	— Някога — заразказвал той — имаше една жена… която бе известна под множество имена.
	Пени се усмихнала, но очите й останали склопени. Усмихнала се и бавно го поправила.
	— Не — казала тя и гласът й бил гласът на умирането.
	— Ето така — и гласът на оцеляването.
	Неистово усилие да остане с момчето.
	Очите й отказвали да се отворят, но тя извърнала глава към него и заговорила:
	— Някога, в пълноводните води на Дънбаровото минало, имаше една жена, жена с множество имена. — Гласът й прелетял през огромното пространство помежду им и Клей отправил зов обратно към него — искал да добави нещо от себе си:
	— И каква жена бе само.
	Три седмици по-късно тя си отиде.


>>	Портрет на един баща в зряла възраст

	Скоро работата им бе приключена.
	Приключена, но и не съвсем, защото знаеха, че нещо предстои да се случи.
	Строежът и разчистването обаче останаха зад гърба им — и сега, когато мостът бе готов, Клей и Майкъл го оглеждаха от всеки възможен ъгъл. Вечер той сияеше някак по-продължително, сякаш се зареждаше с топлина през деня. Озаряваше се, после помръкваше и накрая угасваше.
	Ахил бе първият, който премина отгоре.
	Изглеждаше като че ще зареве, но се въздържа.
	За наше щастие никой не бе сключвал сделки със зли или покваряващи духове. Отначало мулето бе запристъпвало предпазливо, изучавайки моста пред себе си, но по средата му вече бе встъпило във владение.
	Задни дворове, кухни из крайни квартали.
	Полета и ръчно зидани мостове.
	На Ахил всички те му бяха еднакви.


	Известно време не знаеха накъде да продължат.
	— Предполагам, че е най-добре да се върнеш в училище.
	Но това време беше безвъзвратно отминало. След смъртта на Кери Новак Клей бе изгубил волята си да смята. Сега бе просто строител, строител без пукната диплома. Доказателството бяха ръцете му.


	След около месец Клей се завърна в града, но не преди Майкъл да му покаже.
	Бяха в кухнята, кухнята с фурната, и това момче със сигурност не бе като другите. Мостове не се строяха толкова бързо, не и мостове с такъв размах. Момчетата не се хващаха да зидат сводове, но пък момчетата не правеха и много други неща — и Майкъл се замисли за онази утрин, която ги бе удавила в светлината си — в последните, прииждащи вече води.
	— Ще се върна у дома и ще помагам на Матю — каза Клей, а Майкъл отвърна:
	— Ела с мен.


	Най-напред го заведе под моста и постави ръка върху извивката на свода. Пиха кафе в прохладата на утрото. Ахил стоеше над тях.
	— Е, Клей — попита той тихо. — Не е приключило още, нали?
	Момчето, изправено до камъка, отговори:
	— Не, не е.
	И от начина, по който го изрече, Майкъл разбра, че когато това станеше, Клей щеше да си тръгне завинаги — не защото го искаше, а защото така трябваше и никой нищо не можеше да направи.


	После дойде ред на нещо, което отдавна изчакваше времето си, още от онази сутрин — Пенелъпи, верандата и историите:
	_Трябва да помолиш баща си да започне да рисува отново._
	Те изглеждаха малки до моста в коритото на реката.
	— Хайде — каза Майкъл — ела.
	Отведе го в бараката зад къщата и сега Клей осъзна защо баща му го бе спрял онзи ден, когато се бе запътил натам за лопатата, а после бяха заминали за Федъртън — понеже вътре, на самоделен статив и леко облегната назад, имаше скица на момче, застанало в кухня, протегнало напред ръка, в която държеше нещо.
	Дланта бе разтворена, но с леко свити пръсти.
	И ако човек се загледаше, щеше да познае какво е това в нея: чирепчетата на счупена щипка за простиране.
	Момчето бе нарисувано в кухнята, в която в момента седя.
	Поредното от нашите многобройни „в началото…“.

	* * *

	— Знаеш ли — рече му Клей — тя ми каза. Заръча ми да те помоля да ми покажеш. — Той преглътна, помисли и зарепетира:
	_Хубава е, татко, наистина е хубава._
	Но Майкъл го изпревари.
	— Зная — отговори той. — Трябваше да я рисувам.
	Не бе го направил, но сега имаше него.
	Щеше да рисува момчето.
	С молив, с въглен, с бои.
	Щеше да продължи да го прави през всички последвали години.
	Но преди това начало имаше нещо друго.


>>	Сияйният заден двор

	През последните седмици най-често виждахме празната й обвивка. Останалата част от майка ни бе неналична. Жалоните на дните бяха страданието, сестрата и визитациите й. Улавяхме се, че четем мислите й. Или може би това бяха мисли, отдавна врязани в нас самите:
	Как, по дяволите, е възможно да продължава да има пулс?
	Някога смъртта обикаляше нехайно наоколо или се полюляваше по жиците на електропроводите. Обвесваше се с ръце около хладилника.
	Открай време бе тук, за да взема.
	Но сега можеше да даде толкова много.


	Дойде време за притаените разговори, нямаше как.
	Седяхме в кухнята заедно с татко.
	Той ни каза, че все още й остават няколко дни.
	Лекарят бе обяснил това и вчера, и по-предната сутрин.
	Тези дни преди края бяха безконечни.
	Трябваше вече да сме си набавили хронометър и тебешир за отбелязване на залозите. Само че Пени чисто и просто щеше да продължи да живее. Никой нямаше да спечели.
	Сведохме погледи надолу към масата.
	Някога изобщо бяхме ли имали еднакви пиперница и солница?

	* * *

	И да, мисля си за баща ни и какво ли му е било всяка сутрин да ни изпраща — понеже едно от предсмъртните й желания беше да продължим както преди: да станем и да се заемем с обичайните си занимания. Да излезем навън и да живеем.
	Всяка сутрин я целувахме по бузата.
	Изглежда го пазеше само за този момент.
	— Върви, мило момче, изчезвай оттук.
	Това не бе гласът на Пенелъпи.


	И лицето не бе нейното — тази извръщаща се настрани, разплакана маска.
	Тези жълти очи.
	Нямаше да ни види как порастваме.
	Само ридаеше ли, ридаеше беззвучно.
	Щеше да пропусне завършването на братята ми и други абсурдни крайъгълни камъни, и как се оплитаме и мъчим при първото слагане на вратовръзка. Нямаше да е тук, за да подложи на разпит първите ни приятелки. Това момиче изобщо чувало ли е за Шопен? Знае ли кой е великият Ахил? Всички тези глупави нещица, натоварени с прекрасен смисъл. Силите й стигаха единствено да съчинява истории, да рисува живота ни какъвто си го представяше.
	Бяхме илиади с празни, девствени страници.
	Одисеи, готови да бъдат разлистени.
	Люшкаше се между унеса и съзнанието на крилете на тези картини.


	Сега вече зная какво се е случвало по онова време.
	Всяка сутрин тя му се е молела да й помогне.
	Най-тежки са били моментите, след като ние излезехме.
	— Шест месеца — му говорела тя. — Майкъл, чуй ме, Майкъл. Шест месеца. Умирам от сто години. Помогни ми, моля те, помогни ми.
	Вече бе рядкост — не беше се случвало от седмици — Рори, Хенри и Клей да избягат от училище, за да постоят с нея. Или по-скоро бяхме достатъчно глупави да вярваме, че е така — но всъщност един от тях бе продължил да се прибира, само че се бе научил да остава незабележим. Тръгвал си от часовете по различно време и я наблюдавал скришом иззад крайчеца на прозореца — и така до един ден, когато не я видял. Този ден бил избягал от училище още след пристигането си.
	Прекосил моравата.
	Приближил се до прозореца на спалнята им.
	Леглото било празно и неоправено.
	Без да се замисля, той направил крачка назад.
	Почувствал кръвта и нуждата да побърза…
	Нещо не бе наред.
	Нещо не е наред.
	Знаел, че трябва да влезе, веднага да влезе вкъщи и когато го сторил, светлината го заслепила — светлината обливала целия коридор. Ударила го като с камшик през очите.
	Но той продължил да върви, докато стигнал до отворената задна врата.
	Щом излязъл на верандата, ги забелязал и се заковал на място.
	Отляво до слуха му долитал шум от автомобил — еднообразен, немелодичен тон — и дълбоко в сърцето си той осъзнал истината: колата не се готвела да напусне гаража.
	Баща ни стоял под ослепителната светлина, обливаща задния двор, и в обятията си държал жената — жената с отдавна изгубеното пиано, която все умираше, но не можеше да умре, или по-лошо — беше жива, но не живееше. Била отпусната в ръцете му, извита като арка, а той се бил свлякъл на колене.
	— Не мога да го направя — изрекъл Майкъл Дънбар и нежно я положил на тревата. Погледнал към страничната врата на гаража, поставил длани върху гръдта и ръката й и отново й заговорил: — Опитах се, Пени, как ли не опитвах, по дяволите, но не мога, просто не мога.
	Мъжът, коленичил на земята, се тресял леко.
	Жената в тревата се разтичала.


	Четвъртият от братята Дънбар стоял отстрани и плачел. Незнайно защо в този момент си спомнил една от историите й. Видял я още като момиче, във Варшава. Момичето сред водния безкрай.
	Седяла пред пианото и свирела, и статуята на Сталин също била там. Наказвал я с пестелив удар по кокалчетата на ръцете всеки път щом китките й се смъкнели надолу или обърквала нотите. Таял в себе си толкова безмълвна обич, а тя била просто едно бледо дете. Двайсет и седем удара за двайсет и седемте музикални прегрешения. И тогава той й бе дал прякор.
	В края на урока я нарекъл с новото име, а навън било снежно и продължавало да вали.
	Това се случило, когато била на осем.
	Когато навършила осемнайсет, баща й решил.
	Решил да я измъкне.
	Но първо я накарал да спре.
	Накарал я да спре и уловил дланите и, а те били нашарени от белези, малки и топли. Стиснал ги, но нежно, между пръстите си обелиски.
	Спрял я и й казал…
	А момчето.
	Нашето момче.
	Това младо, закоравяло от истории момче, пристъпило напред и повярвало във всичко.
	Пристъпило напред и бавно коленичило.
	После бавно заговорило на татко.
	Майкъл Дънбар не бил чул идването му, но ако останал изненадан, успял да го прикрие добре — стоял все така вцепенен, непомръдващ, в тревата.
	Момчето казало:
	— Татко, всичко е наред… татко…
	После я взело на ръце, изправило се и я понесло през двора. Не погледнало нито веднъж назад, баща ни не реагирал, а очите й — този ден те не изглеждали жълти — били си нейните и винаги щели да бъдат. Косата й отново падала назад, ръцете й били хладни и чисти. Съвсем не приличала на бежанка. Момчето се отдалечило тихо с нея.
	— Всичко е наред — изрекло то отново, този път към нея — всичко е наред.
	И Клей бе сигурен, че е видял Пени да се усмихва, когато пристъпил към онова, което друг не бе в състояние да направи и което той бе сторил по свой, неповторим начин.
	— Już wystarczy — прошепнал й тихо и я превел през превода. — Достатъчно, Грешкоправке.
	После застанал заедно с нея под сушилника и точно в този момент тя склопила очи — все още дишайки, но готова да си отиде. И докато я носел към монотонния звук, а после оставил сияйния двор зад гърба си и хлътнал в задимения правоъгълник на вратата, можел да бъде абсолютно уверен в едно: последното нещо, което очите на Пенелъпи бяха видели на този свят, бе един от теловете на простора и багрите му — щипките, накацали по него.
	Безтегловни като врабчета, грейнали на светлината.
	За миг те затъмнили града.
	Предизвикали слънцето на дуел и го победили.


>>	Часът на най-високите води

	Така се беше случило.
	Всичко в крайна сметка отвеждаше към този мост.
	Пенелъпи най-после бе достигнала предела си, но за Клей това бе поредно начало. В момента, в който я беше понесъл към гаража, животът му се бе преобърнал завинаги. И когато малко по-късно отново се приближил до сушилника, той се пресегнал за първата си щипка.
	Собственият му баща не бил способен да го погледне.
	Двамата вече никога нямаше да са същите.
	Съзнанието за това, което бе сторил — и за това, в което се бе превърнал — бързо щеше да прелее в разкаяние.
	Не помнеше как се е върнал в училище.
	Само безтегловния допир на щипката.
	Когато Рори и Хенри го бяха открили на игрището, Клей седял, изпаднал в полуунес, и се бе наложило почти да го носят.
	— Ще ни откарат у дома — бяха му казали те. Гласовете им — като прекършени птици. — Заради Пени е, Пени е, тя е…
	Но това изречение нямаше завършек.
	Най-напред дойде полицията, а след това — и линейката.
	Помня как после отплаваха надолу по улицата.
	По това време следобедът вече преваляше и баща ни бе излъгал за всичко — точно какъвто беше и нейният замисъл. Майкъл трябваше да й помогне, а после да каже, че е излязъл за малко. Пени, тя сама бе… толкова отчаяна, че…
	Но момчето се бе прибрало и бе провалило всичко.
	Беше се прибрало и бе спасило целия план.
	Щяхме да наречем баща си Убиеца.
	Но убиецът спасител бе Клей.


	В крайна сметка всичко стигаше до този мост.
	Беше завършен и готов да премери сили с бушуващата река.
	Бурята никога не идва, когато я чакаме.
	В нашия случай — връхлетя през зимата.
	Целият щат бе потопен под вода.
	Спомням си нескончаемото лошо време и притъмнелия град, шибан от камшиците на дъжда.
	Но това бе нищо пред стихията на Аману.


	Клей продължаваше да работи заедно с мен.
	Поднови тренировките си из улиците на квартала, а велосипедът й изненадващо продължаваше да си стои край оградата някъде там — никой не бе срязал веригата или разбил шифъра. А може би просто не искаха.
	Синоптиците бяха съобщили за предстоящото лошо време, но дъждът заваля много по-рано от очакваното. Клей стоеше навън под първите капки вода. После се затича към конюшните на „Хенеси“.
	Завъртя цифрите на ключалката до правилната комбинация и внимателно откара колелото настрани. Беше взел малка велосипедна помпа и започна да надува спадналите му гуми. Кутамандра, Испанеца и Матадор. Куражът на Кингстън Таун. Помпаше здраво с напиращите в гърдите му имена.
	После подкара през квартала. Когато мина по „Посайдън Роуд“, забеляза едно момиче. Застанало беше нагоре по улицата, близо до северната й част, недалеч от боксовия клуб и бръснарницата. „Стригача от хиподрума“. Русата му коса се открояваше на фона на притъмняващото небе.
	— Хей! — подвикна Клей.
	— Хубаво временце, а? — отговори момичето и той скочи от старото колело.
	— Какво ще кажеш да ти го дам да се прибереш?
	— Де тоя късмет.
	— Е, днес явно ти върви — рече Клей. — Твое е.
	Подпря велосипеда на стъпенката и се отдалечи. Докато бурята започваше да се разразява в небето, той стоеше отстрани и гледаше как момичето отива до колелото и го яхва.
	— Чувала ли си за Кери Новак? — провикна се Клей.
	— Какво? — обади се тя в отговор. — Кой?
	Сърцето му се сви, когато изрече името й, но после някак си му стана по-леко.
	— Ключалката! — извика той през завесата от вода. — Комбинацията е трийсет и пет, двайсет и седем! — замисли се за един последен миг и преглътна игличките дъжд. — Ако го забравиш, просто виж повече за Испанеца!
	— Какво?
	Но момичето вече бе поело по своя собствен път.
	Клей погледа известно време след него и също тръгна.


	Това, което последва, бе дъжд и още дъжд.
	Е, не валя четирийсет дни и четирийсет нощи.*
	[* Препратка към популярна песен в Австралия — „40 дни дъжд“. — Б.р.]
	Но по едно време изглеждаше доста вероятно.
	Още на първия ден Клей тръгна към гарата, за да хване следващия влак за Силвър, но нямаше начин повече да го пуснем сам. Натоварихме се и петимата в комбито и, естествено, Роузи се намърда отзад.
	Госпожа Чилман пое грижите за останалите.


	Пристигнахме в Силвър съвсем навреме.
	Докато минавахме по моста, хвърлихме поглед надолу.
	Водата бе захапала арките в челюстите си.
	Застанал на верандата, Клей си мислеше за своите стари приятели — спомни си за брега по-нагоре, за дърветата здравеняци, канарите и огромните речни евкалипти. В момента Аману ги блъскаше с всичка сила. Течението подмяташе отломките.
	Скоро сякаш целият свят бе удавен от потопа и мостът се озова под вода. В продължение на дни нивото й не спираше да се покачва. Стихията й ни действаше хипнотизиращо — плашеше ни до смърт, но беше трудно да откъснеш очи или да повярваш на това, което виждаш.
	Най-сетне една вечер дъждът спря.
	Реката дълго продължаваше да реве, но след време започна да отстъпва.
	Нямаше как да знаем дали мостът е оцелял — и дали Клей щеше да положи финалния щрих: да премине по водата.
	Дни наред Аману течеше кафява и клокочеше като разтопен шоколад. Ала по изгрев и залез тя се наливаше със светлина и цвят — заревото, а после и пепелищата на пожара. Зората бе златна и реката лумваше в пламъци, а привечер прокървяваше и тази кръв червенееше в мрака, преди да настъпи нощта.


	Изчакахме още три дни.
	Заставахме на брега и наблюдавахме реката.
	Играехме карти в кухнята — ние петимата и баща ни.
	Гледахме как Роузи лежи на кълбо пред фурната.
	В къщата нямаше достатъчно място за всички, така че свалихме назад предните седалки на комбито и двамата с Рори нощувахме там.
	На няколко пъти Клей ходи в бараката, пред която Ахил стърчеше неизменно на пост, и видя още от незавършените картини на баща ни. Една от любимите му бе грубо нахвърляна скица на момче, застанало в нозете на евкалиптите. И така, докато най-сетне, в неделя, дългоочакваното събитие настъпи, случи се.


	Както обикновено Клей се бе събудил по тъмно.
	Малко преди зазоряване до слуха ми достигнаха стъпки — те тичаха, шляпаха — и в следващия миг дочух звука от отварянето на вратата до себе си и усетих силата на ръката му.
	— Матю — прошепна той. — Матю!
	А после:
	— Рори, Рори!
	Бързо осъзнах какво става.
	То бе там, долавяше се в гласа му.
	Клей се тресеше.


	Лампите в къщата светнаха. Майкъл излезе с фенерче в ръка и тръгна към реката, но много скоро се завърна, препускайки бясно към нас. Докато се мъчех да се измъкна от колата, той се закова до нея и залитна, но заговори съвсем ясно, въпреки че лицето му беше стъписано и невярващо.
	— Матю, трябва да дойдеш.
	Да не би мостът да бе отнесен от реката?
	Можехме ли да го спасим?
	Но преди да съм направил и крачка, първите лъчи докоснаха полята. Погледнах напред и го видях.
	— О, боже — казах. — И-сусе Христе! — А после: — Хей, хей, Рори?
	Когато всички се събрахме на бетонните стъпала на верандата, Клей вече стоеше на най-долното. Сега до него от миналото достигаше собственият му глас.
	„Не дойдох тук заради теб“ — бе казал той на Убиеца Майкъл Дънбар, но осъзнаваше, че е грешал. Бе дошъл заради всички нас. Просто нямаше как да знае, че ще бъде толкова болезнено да се изправи лице в лице с истинско чудо.
	За секунда той погледна Роузи, която седеше отстрани и се облизваше, а после рязко се извърна към Рори. Бяха изминали години — и все пак стовари ответен удар между очите му:
	— По дяволите, Томи, това куче трябва ли да пъхти толкова силно?
	И Рори на свой ред се усмихна.
	— Хайде — каза му той. С най-нежния тон, който някога бях чувал от него. — Да отидем да го видим отблизо.
	Да идем до реката да го видим.


	Когато стигнахме на брега, изгревът бе във водите. Придошлата река беше в пламъци, подпалена от зората, а мостът, макар и потопен, стоеше на мястото си все така непокътнат, все така направен от него самия. Мостът бе направен от него, от Клей, а нали знаете какво казват за глината?
	Но можеше ли той да премине по водите на Аману?
	Можеше ли да бъде нещо повече от човек, пък макар и за миг?
	Отговорът — поне на последния въпрос — разбира се, бе „не“ и сега видяхме отблизо защо.

	* * *

	Сред звука на последните ни стъпки той ги дочу: още думи, изречени тук в Силвър.
	_Бих умрял да постигна величие като това на Давид някой ден…_
	_Но живеем живота на Робите._
	Сънят бе свършил и бе получил отговор.
	Клей никога нямаше да премине по тези води — чудо, направено от мост — нито пък някой от нас; защото сред пламъците, които бяха подпалили арките, поддържан от реката и камъка, стоеше някой толкова истински и сам по себе си чудо — гледка, която никога няма забравя.
	Естествено, това можеше да бъде единствено той.
	Да, той, който сега стърчеше, побит като статуя, със същата увереност, с която бе стоял и посред кухнята. Наблюдаваше и дъвчеше най-безгрижно с онзи привичен израз върху сплъстената си физиономия, с разширени ноздри и ненарушимо самообладание.
	Бе обгърнат от зора и вода. Нивото й достигаше малко над краката му — копитата му стъпваха едновременно и върху моста, и в реката. Ала ето че сега нещо го подтикна да проговори. Обичайните два въпроса, зададени, без да спира да предъвква и да ни гледа ухилен по мулешки:
	Какво? — дойде гласът му откъм пожара.
	Какво толкова невероятно има?
	Ако беше тук, за да изпита моста на Клей вместо него, ако бе дошъл заради това — можем единствено да се съгласим и да признаем: вършеше го адски добре.


>	След края
>	Завръщане при старата П. М.

	Накрая останаха една река, един мост и едно муле, но това тук не е краят, краят идва после; и ето ме — утро е и седя в кухнята, а някъде зад гърба ми е онзи облян в светлина заден двор. Слънцето кротко изгрява.
	Всъщност вече дори нямам представа колко дълго продължи всичко това.
	Колко нощи прекарах тук, в кухнята, станала свидетелка на живота ни? Именно тук една жена ни съобщи, че умира, и един баща се изправи лице в лице с нас. Пак тук бе забушувал огънят в очите на Клей и това са само малка част от безбройните спомени. Последно тя приюти нас четиримата — четиримата братя Дънбар и баща ни, — докато стояхме и чакахме всички заедно…
	Но ето че остана този последен разказ и аз седя и блъскам по клавишите. Откакто се върнах от Федъртън с пишещата машина, кучето и змията, прекарвам тук нощ след нощ, докато всички останали спят, за да предам историята на Клей.
	Но откъде изобщо да започна?
	Как да преразкажа всички онези „после“, настъпили в живота ни след завършването на моста?
	Някога, в пълноводните води на Дънбаровото минало той си дойде заедно с нас у дома на „Арчър стрийт“, а после си тръгна, убедени бяхме, завинаги, и годините донесоха със себе си безброй нови неща.


	В началото, когато настъпи време да се разделим с реката, Клей прегърна баща ни и целуна бузата на Ахил. (Възгордял се от минутките слава, този негодник бе дошъл при нас безкрайно неохотно.) Самият Клей беше изпитал непознат триумф, огромно удивление от това, което се бе разкрило пред очите му. А после неизлечимата, бездънна скръб. Накъде би могъл да продължи оттук нататък?
	Докато събираше вещите си — старата дървена кутия със спомени и книгите, сред които беше и „Каменоделецът“ — той отправи поглед през прозореца към моста. Каква полза да създадеш шедьовър? Творението му бе устояло на проверката, осмисляйки всичко, за което се бе трудил, и в същото време — не бе донесло спасение на нищо и никого.
	Когато ние останалите тръгнахме към автомобила, той я извади и я подаде на Майкъл: книгата с бронзово избелели корици.
	— Време е да ти я върна.
	Докато вървеше към колата, той за последен път бе настигнат от задъханото дишане на баща ни, който тичаше с всички сили след него.
	— Клей — извика той — Клей!
	И момчето разбра какво искаше да му каже.
	Но знаеше и че ще се прости с всички ни.
	— Клей, задният двор — и Клей вдигна ръка и го прекъсна. После повтори онова, което му бе казал преди години, когато все още бе дете, а не мост:
	— Всичко е наред, татко. Всичко е наред. — Но след секунда добави и още нещо: — Тя наистина беше необикновена, нали?
	И Майкъл можеше само да потвърди:
	— Да — каза той — такава беше.
	Клей се качи в колата и продължи да ни наблюдава оттам. На раздяла всеки от нас си стисна ръцете с баща ни. Разменихме си последни думи и Томи повика Роузи, а в това време Клей вече спеше, с лице, притиснато към прозореца. Пропусна прекосяването на моста.


	У дома двамата с него седнахме в кухнята и прекарахме в нея почти цял ден и цяла нощ. Разправи ми всичко — за Пенелъпи, Майкъл и нас, и за всичко между него и Кери. На два пъти почти рухнах, веднъж за малко да повърна, но дори и тогава той продължи да говори и ми донесе избавление.
	— Матю — беше казал — чуй това.
	И ми разправи как, когато я понесъл на ръце, тя се превърнала в онова бледо момиченце с падащи по гърба руси коси и как последното, което видели очите й, били просторът и щипките.
	— Сега е твой ред, Матю — рече той. — Трябва да отидеш при него и да му разкажеш. Трябва да отидеш и да разкажеш на татко. Той не знае как я видях. Не знае, че бе такава, когато си отиде.
	След края на разказа му дълго не можех да спра да мисля за Пенелъпи, Окраището и матрака. Да бяхме го изгорили, когато трябваше! Господи, толкова много мисли ми се въртяха. Нищо чудно, нищо чудно. Ето защо оттогава не бе същият. А сега щеше да замине и нямаше да се върне. Тук бе останало прекалено много от него — бремето на твърде много спомени. Сетих се за Аби Хенли, а после и за Кери и как го бе нарекла тогава на „Бърнбъро“.
	Бяхме изгубили нашето красиво момче.


	На следващия ден, когато си тръгна, не си казахме кой знае какво — досега би трябвало да сте разбрали, че при нас е така. Мисля, че Клей говори най-много, защото се бе готвил за този момент.
	— Ще ми липсват задушевните ни раздумки — каза той на Рори и изведнъж бе обгърнат от облак ръжда и тел. После двамата се засмяха, за да потушат болката.
	С Хенри нещата бяха прости.
	— Късмет с числата от лотарията — рече му Клей. — Сигурен съм, че ще спечелиш.
	И Хенри, разбира се, почти го повали на земята.
	— От едно до шест — отговори той.
	Когато се опита да му предложи пари за последен път, Клей отново само поклати глава.
	— Няма нужда, Хенри, задръж ги.
	Дойде ред на Томи, малкия Томи.
	Клей положи ръце на раменете му.
	— Томи, тя ще те чака при тилацина — и тези думи почти ни довършиха…
	Така останах единствено аз.
	За мен той можеше да почака още малко.
	Не след дълго се приближи и застана помежду ни, така, както обичат да правят момчетата. Такива сме си, не се смущаваме от докосванията — рамене, лакти, кокалчета, ръце — и сега се обърна към мен и ме погледна в лицето.
	Известно време не казваше нищо, просто отиде до пианото и тихо вдигна капака. Вътре все още лежеше роклята, заедно с „Илиадата“ и „Одисеята“.
	Клей бавно се пресегна и ми подаде книгите.
	— Давай — каза той — отвори горната.
	Вътре имаше два листа, две съобщения.
	Първото бе писмото от Валдек.
	Второто датираше от малко по-скоро:
C>
	При спешни случаи
	(например ако пак ти потрябват книги за четене)
C$
	Следваше телефонен номер и подпис: _кк_.
	Малко оставаше да му кажа най-после да ме остави на мира, но той ме изпревари.
	— Прочети всичко, което тя ти даде, но винаги се връщай към тези двете. — Очите му бяха сурови и озарени от огън. — И един ден ще разбереш. Ще осъзнаеш, че трябва да отидеш във Федъртън и да изровиш старата П. М. Само гледай измерванията ти да са точни, иначе може да се натъкнеш на Муун или на змията… — Гласът му се сниши до шепот. — Обещай ми, Матю, обещай ми.


	Ето какво се случи по-нататък.
	Тръгна си късно същата вечер.
	Наблюдавахме го как слезе по стъпалата, прекоси поляната и тръгна по „Арчър стрийт“ и животът ни изведнъж опустя. Понякога зървахме позната сянка или го мяркахме по улиците из квартала, но знаехме — това не бе Клей.
	Годините си се трупаха и мога да ви кажа едно: ние всички имахме свой живот.
	От време на време се получаваше картичка от някое място, където вероятно бе работил, места като Авиньон и Прага, а по-късно и от град на име Исфахан — и разбира се, всички те бяха известни с мостовете си. Любимата ми бе от Пон-дю-Гар.
	Клей ни липсваше всяка минута, но не можехме да не останем верни на себе си. Изминаха единайсет години от онзи ден, когато баща ни се появи и попита дали бихме му помогнали да построи мост.


	През това време Томи порасна.
	Постъпи в университет и не, не стана ветеринар.
	Социален работник е.
	На работата му го придружава куче на име О (вече би трябвало да сте наясно какво означава) и в момента е на двайсет и четири. Занимава се с корави, обръгнали хлапета, които обаче обожават кучето. Всичките му питомци живяха вечно, разбира се, или вечно, докато не се споминаха. Най-напред златната рибка Агамемнон, след нея Т, маршируващият гълъб, после Хектор и най-сетне Роузи.
	Роузи бе на шестнайсет години, когато краката вече не я държаха от старост и всички се събрахме заедно, за да я изпратим. Вярвате или не, докато бяхме при ветеринаря, не друг, а Рори каза:
	— Мисля, че се държеше… че чакаше, разбирате ли? — Той заби поглед в стената и преглътна. Беше наречена на небето и на Пенелъпи нашата Роузи. — Мисля, че чакаше Клей.
	Единствен Ахил е все още жив и до ден-днешен се разпорежда в Силвър.
	Това муле най-вероятно е неунищожимо.
	А Томи живее недалеч от музея.


	И Хенри.
	Е, можете ли да предположите какво стана с Хенри? Просто ми е любопитно.
	Какво бихте очаквали от брат номер три?
	Той беше първият, който мина под венчило, и както обикновено от всяко положение се измъква с усмивка. Естествено, влезе в бизнеса с недвижими имоти, но не преди да натрупа стабилна печалба от залозите и колекциите си.
	По време на една от неговите „Епични разпродажби на книги и музикални записи“ по „Арчър стрийт“ премина момиче с кучето си. Името му беше Клио Фицпатрик. Някои хора просто плават с лекота през живота и Хенри е точно такъв случай.
	— Ей! — подвикна той на момичето, облечено с изрязани шорти и риза, и отначало то просто се направи, че не го чува. — Ей, момичето с кръстоската между корги и ши цу или каквото е там това чудо!
	Тя лапна нова дъвка и каза:
	— Това е келпи, кретен такъв.
	Но аз бях там и трябваше да си сляп, за да не видиш. Пролича си в черните й землисти очи. Съвсем подобаващо тя си купи „Идиот“ на Достоевски и пак дойде идната седмица. На следващата година се ожениха.


	Що се отнася до Рори, колкото и странно да прозвучи, измежду всички ни той е най-близък с баща ни и доста често ходи при него и онзи мост. Все си е същият дивак или диване, както би казала госпожа Чилман, ала с годините се е поукротил и знам, че през цялото това време Клей ужасно му липсваше.
	Всъщност скоро след като старата ни съседка почина, Рори се премести в едно близко предградие — „Самървил“, на десет минути северно от „Арчър стрийт“. Обича да си идва тук и да седим заедно, да пием бира и да се смеем с глас. Харесва Клодия и си има приказка с нея, но през повечето време сме аз и той. Разговаряме за Клей и за Пени и си подаваме реплики от историята:
	— Значи бяха й дали шест месеца — сто и осемдесет дни, а? Давали ли са си изобщо сметка с кого си имат работа?
	Подобно на останалите, той също вече знае какво се беше случило през онази сияйна утрин в задния двор, че баща ни не бе могъл да извърши онова, за което го бе помолила, но Клей някак си бе събрал сили. Знае и какво беше станало по-натам, за Кери и за Окраището. И все пак, неминуемо, накрая се завъртаме в кръг до онази вечер тук, в кухнята, когато тя ни бе съобщила, че умира.
	— Какво бе казал Клей за онази вечер? — пита той и изчаква няколко удара на сърцето.
	— Че си разпалил огъня в очите му.
	И Рори неизменно се усмихва.
	— Изтръгнах го от стола, на който в момента седиш.
	— Зная — казвам аз. — Спомням си.


	Аз ли?
	Е, най-накрая го направих.
	Отне ми няколко месеца, но четях книгите на Пенелъпи — нейните имигрантски еверести — и разгръщах писмото на Валдек. Запаметих телефонния номер на Клодия. В крайна сметка един вторник направо отидох в училището. Тя седеше в същата класна стая и проверяваше съчинения и когато почуках на вратата, разсеяно вдигна поглед.
	Усмихна ми се с широката усмивка на живите.
	— Матю Дънбар — каза, без да откъсва очи от мен. Изправи се до бюрото и добави: — Най-после.

	* * *

	Отидох до Силвър, както Клей ме бе помолил.
	Ходих много пъти, често заедно с Клодия Къркби.
	Отначало колебливо, двамата с баща ми започнахме да си споделяме истории — за неговия син и мой брат. И аз му разказах онова, за което Клей бе настоял — как бе видял Пенелъпи онзи последен път — като някогашното малко момиче. Татко остана удивен.
	В един момент бях на ръба да му призная, бях на ръба да го изрека, но се възпрях:
	Вече знам защо ни напусна.
	Но подобно на толкова много други неща и за това важи следното: по-добре да остане неизказано.


	Когато събориха трибуните на „Бърнбъро Парк“ и подмениха старата каучукова настилка, някак си объркахме датата и пропуснахме този безславен момент.
	— Всички онези прекрасни спомени — рече Хенри, когато отидохме да видим останките. — Всички онези грандиозни залози!
	Онези прякори и момчетата, застанали край оградата — мирисът на недовъзмъжалост.
	Аз самият пък си припомнях времето, което двамата с Клей бяхме прекарали тук, а после и тренировките му с Рори, опитите да го спрат и болката, която му причиняваха.
	Но, разбира се, свързвам „Бърнбъро“ преди всичко с Кери и Клей.
	Тях си представям най-добре.
	Приклекнали един до друг на пистата, на метри от финиша.
	Това бе поредното от светилищата му, безвъзвратно опустяло без него.


	И докато сме на темата за светилищата, Окраището все още се държи.
	Тед и Катрин Новак отдавна напуснаха „Арчър стрийт“ и се върнаха да живеят в провинцията. Но като знаем как действат градските власти, а и строителният бизнес, не е чудно, че хиподрумът и до ден-днешен си остава незастроен… така че, поне по мое мнение, негови пълноправни господари продължават да са Кери и Клей.
	Да си призная, с времето обикнах Окраището — и ходя там, когато се затъжа за брат си. Скитам се из него най-често късно вечер и Клодия идва да ме търси. Хваща ме за ръка и се разхождаме заедно.
	Имаме две дъщерички и те са прекрасни — освободени от чувство за съжаление. Те са звуците и багрите на това да бъдем тук. Ще повярвате ли, че им четем „Илиадата“ и „Одисеята“ и че и двете се учат да свирят на пиано? Лично ги водя на уроци и се упражнявам с тях у дома. Сядаме заедно пред клавишите с ОМЪЖИ СЕ ЗА МЕН и сега аз съм този, който методично надзирава. Седя до тях с евкалиптова клонка в ръка и се мъча да печеля време, когато спрат и започнат да ме умоляват:
	„Ще ни разкажеш ли за Грешкоправката, татко?“ и разбира се, „Ще ни разкажеш ли за Клей?“.
	И какво друго мога да сторя?
	Какво мога да направя, освен да затворя пианото и да се заемем с неизмитите чинии?
	И всички истории имат едно и също начало.
	_Някога, в пълноводните води на Дънбаровото минало…_
	По-голямата се казва Мелиса Пенелъпи.
	По-малката е Кристин Кери.


	И в края на краищата всичко стига дотук.
	Има една последна история, която мога да ви разкажа, преди да ви оставя на мира. Ако трябва да съм честен, тя ми е любимата — за топлоръката Клодия Къркби.
	Но това е история и за баща ми.
	И за брат ми.
	За останалите ми братя и за мене самия.


	Виждате ли, някога… някога, в пълноводните води на Дънбаровото минало, аз помолих Клодия Къркби да се омъжи за мен — помолих я не с пръстен, а с чифт обици. Не бяха кой знае какво — просто две сребърни месечинки, но тя ги хареса, каза, че са за чудо и приказ. Написах й и дълго писмо, в което й разказвах всичко, което си спомнях: за срещата ни, за книгите и за това колко мила бе с нас братята Дънбар. Писах и за прасците й, и за онова потъмняло петънце по средата на бузата. Прочетох й го на прага на дома й и тя се разплака и каза „да“ — но още тогава вече знаеше.
	Знаеше, че ще имаме и проблеми.
	Беше го видяла в израза на лицето ми.
	Когато й казах, че трябва да изчакаме Клей, тя стисна ръката ми и се съгласи — и като с щракване с пръсти годините започнаха да се нижат. Занизаха се и се родиха дъщерите ни. Наблюдавахме как всичко се оформя и мени и макар да се бояхме, че той може никога да не се върне, се надявахме, че чакането ще го доведе при нас. Когато чакаш, започваш да се чувстваш заслужен.
	След като изминаха пет години обаче, започнахме да се замисляме.
	Разговаряхме за това нощем в спалнята, принадлежала някога на Пени и Майкъл.
	Стигнахме до решение, след като Клодия ме попита:
	— Какво ще кажеш да почакаме, докато станеш на трийсет?
	Съгласих се и времето отново потече покрай нас, а тя дори ми отстъпи още една година — но трийсет и една явно бе лимитът й. Отдавна не се бе получавала картичка и Клей Дънбар можеше да е навсякъде по света. И тогава най-после се сетих какво трябва да направя.
	Качих се в колата и заминах.
	Късно вечерта пристигнах в Силвър.
	Двамата с татко седнахме в кухнята.
	Както често бяха правили с Клей, пихме кафе. Аз се взирах във фурната и онези цифри върху нея, седях полуразплакан и го молех. Погледнах го от другия край на масата и казах:
	— Трябва да отидеш да го намериш.


	При първа възможност Майкъл напусна страната.
	Взе полет до един град и зачака.
	Всяка сутрин излизаше призори.
	Пристигаше на мястото още когато отвореше врати и си тръгваше по тъмно, на затваряне.
	По това време в онзи град валеше сняг, беше страшен студ, а той знаеше едва няколко израза на италиански. Съзерцаваше с обич „Давид“, а „Робите“ бяха точно каквито си ги беше представял. Бореха се и се съпротивляваха, извиваха тела, за да си поемат дъх, и се мъчеха да се откопчат от мрамора. Служителите на Академията свикнаха с присъствието му и само се чудеха дали пък не е умопобъркан. През зимата нямаше много туристи и още на първата седмица посетителят им направи впечатление. Понякога му носеха обяд. Една вечер не можаха да сдържат любопитството си.
	— О — отговори той — просто чакам някого… ако ми провърви, той може и да се отбие тук.

	* * *

	Така и стана.
	Всеки ден в течение на трийсет и девет дни Майкъл Дънбар стоя и чака неотлъчно в онази галерия във Флоренция. Чувството да прекара толкова време близо до любимите скулптури беше невъобразимо — защото „Давид“ и „Робите“ бяха като от друг свят. Понякога се унасяше, приседнал на земята, отпуснал глава на мрамора. Често се налагаше да го буди охраната.
	И тогава, на трийсет и деветия ден, нечия ръка го докосна по рамото и над него се надвеси едно мъжко лице. Сякаш сянката на някой от Робите се бе изтръгнала от своя плен. Дланта върху дрехата му обаче беше топла. Лицето бе по-бледо и променено, но нямаше как да сбърка момчето. Той беше на двайсет и седем години, но се беше случило същото като онзи път преди толкова много години — Клей и Пенелъпи под ослепителната светлина в задния двор — защото Майкъл видя в него някогашното момче. Ти си този, който обичаше историите, помисли си той, и ненадейно двамата пак се озоваха в една далечна кухня и Клей отново го повика както тогава: глас, надигнал се в тишината, от мрака към светлината.
	Коленичи на земята и каза:
	— Здравей, татко.


	В деня на сватбата нямаше как да сме сигурни.
	Майкъл Дънбар бе направил всичко възможно, но се надявахме, че Клей ще се появи, по-скоро напук, отколкото, понеже го вярвахме.
	Рори щеше да ни кумува.
	Бяхме си купили хубави обувки и костюми за случая. Баща ни също беше сред нас. Мостът не се нуждаеше от наглеждане.
	Сватбата щеше да се състои вечерта и Клодия беше взела момичетата със себе си.
	В късния следобед четиримата се събрахме — от най-големия към най-малкия: аз, Рори, Хенри и Томи. Майкъл дойде скоро след това. И ето ни всички на „Арчър стрийт“, издокарани с костюми, но с разхлабени вратовръзки. Както си му е редът, чакахме в кухнята.
	На моменти, естествено, ни се причуваха разни неща.
	Този от нас, който излизаше да провери, бързо се връщаше.
	Всеки път бе посрещан с „Нищо“… и тогава — последна надежда — гласът на Рори:
	— Това.
	— Какво, по дяволите — каза той пак — е това?

	* * *

	Беше възнамерявал да измине по-голямата част от пътя пеша, но в крайна сметка бе хванал влака и автобуса. Слезе на „Посайдън Роуд“, една спирка по-рано, и слънцето бе топло и дружелюбно.
	Вървеше, поспираше, заставаше облегнат на въздуха — и ето че по-бързо, отколкото се надяваше или си представяше, се озова пред устието на „Арчър стрийт“ — и този път не чувстваше нито облекчение, нито ужас.
	Знаеше само, че е тук, че е пристигнал.
	Както обикновено не можеше да мине без гълъби.
	Бяха накацали високо по жиците на електропроводите и го наблюдаваха как се приближава към предния двор. Какво можеше да стори, освен да продължи да върви?
	Така и направи, а малко след това спря.
	Беше се озовал на поляната пред дома ни, а зад него, по диагонал, се намираше къщата на Кери, където някога тя бе застанала с провисналия кабел на тостера. Почти се разсмя, когато се сети за схватката ни, провела се на същото това място — онази саморазправа между момчета и братя. Видя Хенри и себе си горе на покрива — като хлапета, които бе познавал и с които бе обичал да си говори.
	Без да осъзнава какво прави, той изрече:
	— Матю.
	Името ми, нищо повече.
	Толкова спокойно и толкова тихо — но Рори го чу — и всички едновременно скочихме на крака.


	Не съм сигурен, че мога да го обясня, не се надявам, че ще успея, и дори онова мое „И-сусе Христе“ няма да ми помогне.
	Господи, как точно да го опиша?
	Единственото, което мога да сторя, е да блъскам по клавишите още по-здраво и просто да разкажа всичко както си беше.
	И тъй, първо се спуснахме по коридора и направо изскубнахме противокомарната мрежа от пантите — и там, застанали на верандата, го видяхме. Беше долу, на моравата, издокаран за сватба, със сълзи в очите, но усмихнат. Да, Клей, усмихващият се, се усмихваше.
	Удивително, но никой не понечи да пристъпи напред.
	Стояхме напълно застинали.
	Ала после, много бързо, всичко се промени.
	Направих една крачка и изведнъж стана толкова лесно. Само повтарях Клей, Клей, Клей, мое момче! — и усещах силните пориви на братята ми зад себе си. Те се спуснаха към него, прескачайки стъпалата, накачулиха го и го повалиха на моравата. Кълбо от тела и смях.
	И не мога да не се питам как се е сторило всичко това на баща ни — бъркотията пред верандата. Чудя се как ли му е изглеждало, когато Хенри, Томи и Рори най-после освободиха Клей от хватката си. И какво ли е изпитвал, докато наблюдаваше как го вдигат на крака и как той застава в тревата и се отупва — докато аз самият изминавах онези последни метри, които ни деляха един от друг.
	— Клей — изрекох. — Хей, Клей…
	Но нямаше какво повече да му кажа сега — защото това момче, което бе и истинският мъж в нашия дом, най-после си позволи да прояви слабост, да рухне — и аз го поех, като обич, в прегръдката си.
	— Ти дойде — казах аз — ти дойде…
	Притиснах го колкото можех по-силно към себе си и всички ние, всички вече мъже, се усмихвахме и плачехме, плачехме и се усмихвахме — и едно нещо винаги е било известно, или поне бе известно на Клей:
	Каквото и да правим ние братята Дънбар, винаги сме добре дошли у дома.


>	Благодарности

	Братята Дънбар, мостът и Клей нямаше да ги има без упорството, чувството за хумор и колективното туптящо сърце на Кейт Патерсън, Ерин Кларк и Джейн Лоусън — до една прозорливи и откровени. Същински братя Дънбар. Благодаря ви за всичко.
	Към моите приятели и колеги: Катрин (Екатерина Велика) Дрейтън, Фиона (Ривърина) Инглис и Грейс (П. П.) Хайфец — благодаря ви за неотстъпната подкрепа. За готовността ви да остареете с повече от десетилетие редом с мен през онези спартански откъм четене дни.
	Трейси Чийтъм: Ако 2016 година бе възможна, нямаше как и това да не се осъществи. Най-добрата нашир и надлъж и оттатък онези мостове.
	Джудит Хаут: Малцина са търпели странностите ми повече от теб. Духът на Арканзас в кръвта ти си казва думата. Благодаря ти за любовта и приятелството и за това, че няма значение колко реки и градове ни делят.
	Уилям Калахан: Може и никога да не узнаеш колко много значиш за тази книга. Ти ме изнесе на ръце. Откупи ме от царството на Хадес.
	Джорджия (GBAD) Дъглас: Последно предпоследно. Задушевните ни раздумки ще ми липсват. Винаги вбесяващо права. Все още не е късно да направим тениски с надписи.
	Бри Колинс и Алисън Колани: Неизменни мои спасителки, истински виртуози, незаменими.
	Към следните непоколебими (наистина великолепна дума) люде — благодаря ви за подкрепата през последното десетилетие, а в някои случаи и в по-скоро време:
	Ричард Пайн, Джени Браун (най-милия човек на света), Кейт Купър, Клеър Робъртс, Лари Финлей, Правийн Нейду, Кейти Крофърд, Кати (жената, способна да поправи всичко) Дън, Ейдриън Уейнтрауб, Доминик Симина, Норийн Херитс, Кристин Лебов, Джон Адамо, Беки Грийн, Фелиша Фрейзър, Кели Дилейни, Барбара Маркъс, Кат Хилъртън, Софи Кристофър, Алис Мърфи-Пайл и (гениалните) Санди Къл, Джо, Томсън и Изабел Уорън-Линч.
	Към хората по-долу — никога не подценявайте стойността на приятелството и другарството, за които аз и тази книга ви дължим благодарност:
	Джоун Демайо, Нанси Сиско, Манди Хърли, Нанси Хинкел, Аманда Зорн, Дейна Райхарт, Том и Лора Макнийл, Анд, Сали, Инге, Бернд, Лийна, Раф, Гюс, Туейн, Джони и Т. У.
	Специални благодарности към:
	Блоки: За разходките с Флойд, за изслушването. Пикасо. Всички пътища водят към Хъдарт.
	Ангъс и Масами Хъси: Способни да променят животи и съдби, най-доброто от два континента.
	Жоржи Оаким: Готов съм да изкача всяка стена, абсолютно навсякъде. Благодаря ти за всичко.
	Вик Морисън: Не само за музиката и за съветите относно преместването (и настройването) на пианото, но и за вдъхновяващия ти живот, отдаден на изкуството и рисковете, и за историята, която доведе до „Робите“.
	Халина и Яцек Дрвецки: За обичта ви към мен, за споровете относно тънкостите на полския език и разказите за лагерите и хлебарките: направо огромни!
	Мария и Кирос Александратос: За разговорите ни за строителството на мостове.
	Тим Лойд: За помощта и съветите по всички въпроси, свързани с конете, и не на последно място за това, че обиколи с мен Отфърд, докато открием нещо, поне подобно на муле.
	ХЗ: За типично ироничните съвети относно немския.
	Зденка Долейска: За онзи израз на чешки… И най-малката помощ е от значение.
	Благодарности.
	Джуълс Кели: Големият пазител на тайни.
	Тайнствената фрау X.
	И Тим Смит: За огромното вдъхновение и безкрайното търпение.
	Към другия М. З.: Десетилетията не изчезват безследно. Изчезват ето така. Благодаря, че ме накара да видя какъв би бил животът без довършване на започнатото. Както винаги ти си този, който наклони везните.
	И накрая, към всички читатели навсякъде по света: Без вас нищо няма значение. Благодаря ви за абсолютно всичко.
@	М. З.
